Ha основу члана 33. ст. 2. и 3. Закона о Влади („Службени гласник PC”, бр. 55/05, 71/05 – исправка, 101/07, 65/08, 16/11, 68/12 – УС и 72/12), члана 22. Пословника Владе („Службени гласник PC”, бр. 61/06 – пречишћен текст, 69/08, 88/09, 33/10, 69/10, 20/11 и 37/11) и Националног акционог плана за примену резолуције 1540 Савета безбедности Уједињених нација о спречавању ширења оружја за масовно уништавање и средстава за њихово преношење (2012 – 2016) („Службени гласник PC”, број 39/12),
Влада доноси
 
ОДЛУКУ
о образовању Радне групе за праћење спровођења Националног акционог плана за примену Резолуције 1540 Савета безбедности Уједињених нација о спречавању ширења оружја за масовно уништавање и средстава за њихово преношење (2012 – 2016)

„Службени гласник РС“, број 122 од 25. 
				децембра 2012.
 
Образује се Радна група за праћење спровођења Националног акционог плана за примену резолуције 1540 Савета безбедности Уједињених нација о спречавању ширења оружја за масовно уништавање и средстава за њихово преношење (2012 – 2016) (у даљем тексту: Радна група 1540).
1. Задатак Радне групе 1540 је:
– да у року од тридесет дана од доношења ове одлуке одржи први састанак ради њеног конституисања и усвајања правилника о раду. Прву седницу Радне групе 1540 сазваће Министарство спољних послова;
– да прати спровођење Националног акционог плана за примену Резолуције 1540 Савета безбедности Уједињених нација о спречавању ширења оружја за масовно уништавање и средстава за њихово преношење (2012 – 2016) (у даљем тексту: НАП 1540), као и испуњавање задатака надлежних државних органа у вези са његовим спровођењем и даје предлоге у циљу правовременог извршавања обавеза;
– да иницира припрему прегледа годишњег календара активности и циљева које надлежни државни органи треба да реализују у текућој години;
– да, уколико се за то укаже потреба, предлаже нове мере које треба да се усвоје у циљу свеобухватне и квалитетне примене НАП 1540;
– да предлаже мере које треба додатно предузети ради унапређења законодавног оквира, процедуре и механизама физичко-техничке заштите у циљу унапређења стандарда из области које обухвата Резолуција 1540 Савета безбедности Уједињених нација;
– да даје предлоге, мишљења и стручна образложења за унапређење примене Резолуције 1540 Савета безбедности Уједињених нација како на националном (координација активности на унутрашњем плану, организовање вежби – одговора државе на акцидентне ситуације, одржавања семинара, курсева обуке, предавања и др.), тако и на међународном плану (у односима са међународним организацијама, на регионалном плану, билатералне сарадње);
– да укаже на потребу обезбеђења додатних средстава, када то посебне околности захтевају, а која се могу добити од међународних организација и других потенцијалних донатора;
– да правовремено дистрибуира информације везане за спровођење НАП 1540;
– да разматра међусобну сарадњу надлежних државних органа при изради информација и извештаја у складу са међународним обавезама Републике Србије у вези са обавезама из Резолуције 1540 Савета безбедности Уједињених нација;
– да иницира усаглашавање законодавних и нормативних питања са међународним прописима и стандардима који су од значаја за Републику Србију;
– да иницира стварање јединствене националне базе података у вези са применом НАП 1540.
2. Радна група 1540 доноси пословник о раду.
3. У Радну групу 1540 именују се:
1) за председника:
– амбасадор Бранка Латиновић;
2) за чланове:
– Драган Милојевић, саветник у Одсеку за контролу наоружања и војну сарадњу Министарства спољних послова;
– Данела Ђорђевић, Управа за одбрамбене технологије, Сектор за материјалне ресурсе Министарства одбране;
– Милан Васовић, начелник одељења у Сектору за ванредне ситуације Министарства унутрашњих послова;
– Драган Сатарић, саветник у Министарству просвете, науке и технолошког развоја;
– Јасмина Роскић, начелник одељења у Министарству спољне и унутрашње трговине и телекомуникација;
– Владимир Давидовић, саветник у Министарству правде и државне управе;
– Милован Миловановић, начелник одељења у Министарству финансија и привреде;
– Драган Марчетић, царински саветник у Сектору за тарифске послове Министарства финансија и привреде – Управа царина;
– др Снежана Пантић Аксентијевић, Сектор за јавно здравље Министарства здравља;
– Јелена Шћепановић, шеф одсека у Министарству пољопривреде, шумарства и водопривреде;
– Славиша Симић, начелник одељења у Министарству енергетике, развоја и заштите животне средине;
– Мајо Бендераћ, саветник у Дирекцији за законодавно-правне послове Народне банке Србије;
– Милијана Стељић, руководилац групе у Агенцији за заштиту од јонизујућег зрачења и нуклеарну сигурност;
– Александар Станковић, дипломирани правник у Одељењу за међународне односе Директората цивилног ваздухопловства.
4. На позив Радне групе 1540, у њеном раду могу учествовати представници других државних органа, међународних организација и удружења, у циљу пружања стручног мишљења или одговарајућих информација.
Радна група 1540 може предлагати формирање стручних тимова ради пружања стручне помоћи при спровођењу конкретних активности.
5. Радна група 1540 је дужна да Влади достави извештај о свом раду најмање сваких 90 дана.
6. Радна група 1540 образује се на пет година.
7. Стручне и административно-техничке послове за Радну групу 1540 обавља Министарство спољних послова.
8. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-9132/2012-1
У Београду, 20. децембра 2012. године
Влада
Председник,
Ивица Дачић, с.р.