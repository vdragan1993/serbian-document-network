Редакијски пречишћен текст
 
 
На основу члана 5. став 3. Закона о превозу путника у друмском саобраћају („Службени гласник РС”, број 68/15),
Министар грађевинарства, саобраћаја и инфраструктуре доноси
ПРАВИЛНИК
о садржини, начину издавања и вођењу путних налога и начину вођења евиденције о издатим путним налозима
"Службени гласник РС", бр. 90 од 4. новембра 
				2016, 4 од 20. јануара 2017.
   
Члан 1.
Овим правилником прописују се садржина путног налога, начин издавања и вођења путног налога, као и начин вођења евиденције о издатим путним налозима.
Члан 2.
Путни налог за аутобус којим се обавља превоз садржи:
1) број путног налога;
2) назив, седиште и адресу привредног друштва, другог правног лица или предузетника који користи аутобус за који се издаје путни налог;
3) податке о врсти превоза: линијски, ванлинијски, посебан линијски превоз или превоз за сопствене потребе;
4) место и датум издавања путног налога;
5) име и презиме возача и осталих чланова посаде аутобуса;
6) основне податке о правцу кретања аутобуса;
7) оверен потпис лица овлашћеног за издавање путног налога;
8) марку, тип аутобуса и регистарске ознаке аутобуса; 
9) потпис возача да је примио аутобус без видљивих недостатака; 
10) датум започињања превоза, стање километар-сата на почетку и завршетку превоза, кретање аутобуса (место поласка – доласка), време поласка и доласка (час, минут), стајање аутобуса (укрцавање – искрцавање путника, остала задржавања), број пређених километара; 
11) број уговора о превозу за ванлинијски, односно посебан линијски превоз;
12) напомену (одступање од реда вожње, квар, застој на путу, итд.).
Путни налог из става 1. овог члана може да садржи и податке о раду возача, раду аутобуса, утрошку горива и сл.
Члан 3.
Путни налог за путничко возило којим се обавља превоз садржи:
1) број путног налога;
2) назив, седиште и адресу 
				правног лица које користи путничко возило за које се издаје 
				путни налог;
3) место и датум издавања путног налога; 
4) име и презиме возача путничког возила;
5) основне податке о правцу кретања путничког возила; 
6) оверен потпис лица овлашћеног за издавање путног налога; 
7) марку, тип и регистарске ознаке путничког возила; 
8) потпис возача да је примио путничко возило без видљивих недостатака; 
9) датум започињања превоза, стање километар-сата на почетку и завршетку превоза, кретање путничког возила (место поласка – доласка), време поласка и доласка (час, минут), стајање возила и број пређених километара;
10) напомену (квар, застој на путу, итд.).
Путни налог из става 1. овог члана може да садржи и податке о раду путничког возила, утрошку горива и сл.
*Службени гласник РС, број 4/2017
Члан 4.
Путни налог из чл. 2. и 3. овог правилника издаје се за један или више превоза, а може се користити најдуже 30 дана од дана издавања.
Исправке у путном налогу уносе се читко и потписује их лице које је унело податке који се исправљају (лице овлашћено за издавање путног налога или возач).
Путни налог возач води уредно и по завршеном превозу, са пратећом документацијом (рачуни за гориво, смештај и сл.), враћа га лицу овлашћеном за издавање путног налога.
Члан 5.
Привредно друштво, друго правно лице или предузетник води евиденцију о издатим путним налозима, са подацима о: броју путног налога, месту и датуму издавања, марки, типу возила и регистарским ознакама возила, имену и презимену возача, као и имену и презимену лица овлашћеног за издавање путног налога. 
Евиденција из става 1. води се у писаној или електронској форми.
Издати путни налози чувају се пет година, рачунајући од дана њиховог издавања.
Члан 6.
Даном почетка примене овог правилника престаје да важи Правилник о садржини, издавању и вођењу путних налога и евиденцији о издатим путним налозима („Службени гласник РС”, бр. 20/96 и 32/10).
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 12. фебруара 2017. године.
Број 110-00-184/2016-03
У Београду, 26. октобра 2016. године 
Министар,
проф. др Зорана Михајловић, с.р.