На основу члана 37. став 2. и члана 167.
став 3. Закона о малолетним учиниоцима кривичних дела и кривичноправној заштити
малолетних лица („Службени гласник Републике Србије”, број 85/05),
Министар правде доноси
 
ПРАВИЛНИК
о начину
вођења евиденције о изреченим васпитним мерама и казни малолетничког затвора
"Службени
гласник РС", број 63 од 21. јула 2006.
 
 
Члан 1.
Евиденцију о васпитним мерама и казни
малолетничког затвора (у даљем тексту: кривичне санкције) изреченим
малолетницима и пунолетним лицима на која су примењене одредбе о малолетницима
(у даљем тексту: малолетници) из чл. 40. и 41. Закона о малолетним учиниоцима
кривичних дела и кривичноправној заштити малолетних лица (у даљем тексту:
Закон) води суд који је овим лицима судио у првом степену.
Статистичке податке о изреченим кривичним
санкцијама из става 1. овог члана првостепени суд доставља путем одговарајућих
упитника, који не садрже податке о идентитету малолетника, Републичком заводу
за статистику. 
 
Члан 2.
Подаци на основу евиденције из члана 1.
овог правилника о изреченим васпитним мерама могу се дати само надлежном суду,
јавном тужилаштву и органу старатељства (у даљем тексту: центар за социјални
рад) у вези са поступцима који се воде према лицима којима је раније била
изречена васпитна мера, а изузетно, на образложени захтев, по посебној одлуци
судије за малолетнике и другим субјектима.
У случајевима предвиђеним у члану 27. став
2. Закона забрањено је давање података о изреченим васпитним мерама.
 
Члан 3.
Подаци о осуди на казну малолетничког
затвора не могу се дати никоме, осим у случајевима предвиђеним у члану 102.
став 2. Кривичног законика.
Кад се стичу услови из члана 102. став 2.
Кривичног законика, подаци о изреченој казни малолетничког затвора могу се дати
само суду, јавном тужиоцу и органу унутрашњих послова у вези са кривичним
поступком против лица које је раније било осуђено на казну малолетничког
затвора, органу за извршење кривичних санкција и органу који учествује у
поступку давања амнестије, помиловања, рехабилитације или одлучивања о
престанку правних последица осуде, као и центру за социјални рад, кад је то
потребно за вршење послова из њихове надлежности.
 
Члан 4. 
За вођење евиденције о изреченим кривичним
санкцијама формира се посебни уписник, у складу са захтевима из Судског
пословника, у који се, по редним бројевима уписа, у одговарајуће рубрике, уносе
следећи подаци:
1) ЈМБГ, име, име једног родитеља и презиме
малолетника; 
2) дан, месец, година и место рођења
малолетника;
3) адреса последњег пребивалишта или
боравишта малолетника, податак о надлежном центру за социјални рад;
4) раније изречена санкција – суд, број
предмета, санкција и од када, извршена: да – не;
5) врста изречене санкције, ознака (Км,
К...) и датум кад је одлука суда постала правноснажна;
6) датум почетка извршења;
7) датум кад је престало извршење санкције
(због истека рока, обустављања, измене, условног отпуста, помиловања и сл.);
8) напомене.
 
Члан 5.
Евиденцију о изреченим кривичним санкцијама
из члана 1. овог правилника води уписничар који обавља административне послове
у суду који је малолетнику судио у првом степену.
 
Члан 6.
Судија за малолетнике, сам или уз помоћ
стручног лица, ако га има у суду (члан 64. став 2. Закона), дужан је да прати
вођење евиденције о изреченим кривичним санкцијама, проверава уписе и
благовремено разрешава сва спорна питања.
Судија за малолетнике о свим проблемима
који настану у вези са вођењем евиденције и давањем података, у смислу одредаба
Закона, обавештава председника суда.
 
Члан 7.
Евиденција према одредбама овог правилника
односи се на санкције изречене после ступања на снагу Закона (1. јануар 2006),
као и на санкције које су на дан ступања Закона на снагу извршаване или код
којих су већ текли поступци за наступање правноснажности и извршности, без
обзира када је санкција изречена.
Евиденција о васпитним мерама изреченим
малолетницима коју је у оквиру казнене евиденције водио надлежни орган
унутрашњих послова остаје и даље у том органу искључиво за интерну употребу.
 
Члан 8.
Овај правилник ступа на снагу осмог дана од
објављивања у „Службеном гласнику Републике Србије”.
 
05 број
110-00-61/2006
У Београду,
10. јула 2006. године
Министар,

Зоран
Стојковић, с.р.