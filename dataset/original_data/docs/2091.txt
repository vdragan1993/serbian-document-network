На основу члана 64. став 1. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка 108/13, 142/14, 68/15 – др. закон и 103/15) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 72/12, 7/14 – УС и 44/14), а у вези са чланом 90. Закона о заштити животне средине („Службени гласник РС”, бр. 135/04, 36/09, 36/09 – др. закон, 72/09 – др. закон, 43/11 – УС и 14/16),
Влада доноси
 
ОДЛУКУ
о оснивању Зеленог фонда Републике Србије
"Службени гласник РС", број 91 од 10. новембра 
				2016.
 
1. Оснива се буџетски Зелени фонд Републике Србије (у даљем тексту: Фонд), као евиденциони рачун у оквиру главне књиге трезора, у оквиру раздела Министарства пољопривреде и заштите животне средине.
2. Фонд се оснива ради евидентирања средстава намењених финансирању припреме, спровођења и развоја програма, пројеката и других активности у области очувања, одрживог коришћења, заштите и унапређивања животне средине, и то за:
1) заштиту, очување и побољшање квалитета ваздуха, воде, земљишта и шума, као и смањење утицаја климатских промена и предузимање мера адаптације, укључујући заштиту озонског омотача; 
2) санацију одлагалишта отпада, смањење настајања отпада, поновну употребу, третман, односно поновно искоришћење и одлагање отпада; 
3) програме, пројекте и друге инвестиционе и оперативне активности из области управљања отпадом, у складу са законом којим се уређује управљање отпадом; 
4) увођење чистије производње за рад постројења и обављање активности, као и за прилагођавање захтевима заштите животне средине; 
5) технологије и производе који смањују оптерећење и загађење животне средине; 
6) заштиту и очување биодиверзитета, збрињавање повређених, болесних, одузетих или заплењених примерака дивље флоре и фауне, укључујући активне мере заштите као што су реинтродукција, репопулација и одржавање станишта; 
7) подстицање одрживог коришћења заштићених подручја; 
8) унапређивање и изградњу инфраструктуре за заштиту животне средине, посебно за заштиту од буке, као и за израду стратешких карата буке и акционих планова; 
9) подстицање коришћења обновљивих ресурса; 
10) подстицање еколошки прихватљивог вида транспорта; 
11) подстицање одрживог развоја, осим пројеката унапређења енергетске ефикасности; 
12) оперативни рад и даљи развој мониторинга и информационог система; 
13) унапређење система информисања о стању животне средине, праћење и оцењивање стања животне средине, као и увођење система управљања животном средином; 
14) подстицање образовних, истраживачких и развојних студија, програма, пројеката и других активности у области заштите животне средине, укључујући и демонстрационе активности; 
15) финансирање превентивних мера ради спречавања удеса; 
16) финансирање интервентних мера у ванредним околностима загађивања животне средине, рекултивацију и санацију загађеног простора у складу са чланом 66. закона којим се уређује заштита животне средине; 
17) уклањање извора јонизујућих зрачења из радиоактивних громобрана и збрињавање напуштених извора јонизујућих зрачења непознатог власника, односно корисника; 
18) унапређивање и изградњу инфраструктуре за заштиту од јонизујућих и нејонизујућих зрачења; 
19) рекултивацију и санацију историјског загађења (јаловишта, индустријске депоније и сл.); 
20) финансирање програма еколошког образовања и јачања јавне свести о питањима очувања животне средине и одрживог развоја; 
21) суфинансирање пројеката који се финансирају из претприступне помоћи Европске уније, међународне развојне помоћи и других финансијских извора који захтевају суфинансирање; 
22) финансирање националних контрибуција у складу са ратификованим међународним конвенцијама и протоколима; 
23) развој јавно-приватног партнерства у активностима заштите и унапређивања животне средине; 
24) финансирање других активности у складу са законом. 
3. Фонд се финансира из:
1) апропријација обезбеђених у оквиру буџета Републике Србије за текућу годину;
2) донација и кредита;
3) других јавних прихода. 
4. Преузимање обавеза и плаћања на терет Фонда врше се до нивоа средстава одобрених Фонду.
5. Фонд се оснива на неодређено време.
6. Фондом управља Министарство пољопривреде и заштите животне средине, а у случају укидања Фонда, права и обавезе преузима то министарство.
7. Стручне и административно-техничке послове за Фонд обављаће Министарство пољопривреде и заштите животне средине.
8. Ова одлука ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2017. године.
 
05 број 02-10644/2016
У Београду, 9. новембра 2016. године
Влада
Председник,
Александар Вучић, с.р.