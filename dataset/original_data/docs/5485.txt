На основу члана 16. став 3. Закона о претварању права коришћења у право својине на грађевинском земљишту уз накнаду („Службени гласник РС”, број 64/15), 
Министар финансија доноси
 
ПРАВИЛНИК
о условима, начину и обезбеђењу плаћања накнаде за претварање права коришћења у право својине на грађевинском земљишту у јавној својини Републике Србије
"Службени гласник РС", број 17 од 29. фебруара 
				2016.
 
Члан 1.
Овим правилником уређују се ближи услови, начин и обезбеђење плаћања накнаде за претварање права коришћења у право својине на грађевинском земљишту у јавној својини Републике Србије. 
Члан 2.
Накнада за конверзију за земљиште у јавној својини Републике Србије (у даљем тексту: накнада), која је утврђена решењем којим се утврђује право на претварање права коришћења у право својине на катастарској парцели која је предмет захтева (у даљем тексту: решење), уплаћује се на следећи начин:
1) 50% у корист Буџетског фонда за реституцију на рачун број 840-742129843-92 – Накнада по основу конверзије права коришћења у право својине у корист Буџетског фонда за реституцију;
2) 50% у корист буџета Републике Србије на рачун број 840-742126843-71 – Накнада по основу конверзије права коришћења у право својине у корист Републике Србије.
Јединици локалне самоуправе на чијој територији се налази катастарска парцела за коју је поднет захтев за конверзију припада, у складу са законом, 10% од износа накнаде утврђеног решењем. 
Решење садржи назнаку бројева рачуна из става 1. тач. 1) и 2) овог члана прописаних за уплату јавних прихода са припадајућим износима, као и износ накнаде из става 2. овог члана који припада јединици локалне самоуправе.
Члан 3. 
Накнада за конверзију плаћа се у једнократном износу у року од 15 дана од дана правноснажности решења о конверзији или у 60 једнаких месечних рата.
Ако се накнада плаћа у једнократном износу, подносилац захтева има право на умањење у износу од 30% у односу на утврђени износ накнаде, у складу са законом.
Ако се накнада плаћа у месечним ратама, уплата рате доспева 15. у месецу, с тим да орган који решава по захтеву за конверзију врши усклађивање висине месечне рате на месечном нивоу са индексом раста потрошачких цена у Републици Србији, према подацима Републичког завода за статистику и о томе обавештава подносиоца захтева. 
Члан 4.
Ако се накнада плаћа у једнаким месечним ратама, подносилац захтева ће, у складу са законом, доставити органу који решава по захтеву за конверзију једно од следећих средстава обезбеђења, и то:
1) неопозиву банкарску гаранцију, са трајањем од најмање годину дана која гласи на укупан износ недоспелих рата у моменту издавања банкарске гаранције, уз право корисника гаранције да исту може реализовати у пуном износу уколико најкасније 30 дана пре истека гаранције налогодавац не обезбеди нову банкарску гаранцију, у последњој години исплате месечних рата, банкарска гаранција мора бити издата на рок који мора бити дужи за три месеца од дана доспећа последње рате;
2) извршну вансудску хипотеку уписану у корист Републике Србије на непокретностима чија је процењена вредност најмање 30% већа од износа недоспелих рата накнаде;
3) бездржавинску залогу на покретним стварима, у складу са прописом којим се уређује заложно право на покретним стварима уписаним у регистар.
Члан 5.
О спровођењу решења, односно о измирењу накнаде стара се орган јединице локалне самоуправе надлежан за имовинско-правне односе на чијој територији се налази грађевинско земљиште које је предмет конверзије, на основу извода о извршеним уплатама на рачуне из члана 2. овог правилника, достављених од стране надлежних организационих јединица Министарства финансија – Управе за трезор.
Уколико подносилац захтева није уплатио накнаду за две узастопне месечне рате, орган из става 1. овог члана ће подносиоцу захтева упутити писмену опомену.
Ако подносилац захтева не уплати доспеле рате накнаде у року наведеном у опомени, орган из става 1. овог члана покренуће поступак наплате целокупног преосталог дуга из средства обезбеђења из члана 4. овог правилника. 
У циљу праћења плаћања накнаде у корист буџета Републике Србије и Буџетског фонда за реституцију, орган из става 1. овог члана доставиће министарству надлежном за послове финансија примерак правноснажног решења. 
Доказ о томе да је накнада за конверзију исплаћена у целости, односно потврду о томе да је извршена уплата прве рате, уколико се накнада плаћа у ратама, издаје орган из става 1. овог члана. 
Члан 6.
Овај правилник ступа на снагу наредног дана од дана објављивања у „Службеном гласнику Републике Србије”.
Број 110-00-33/2016-05
У Београду, 24. фебруара 2016. године
Министар, 
др Душан Вујовић, с.р.