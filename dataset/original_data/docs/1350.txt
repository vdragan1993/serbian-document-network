На основу члана 49а став 8. Закона о о ванредним ситуацијама („Службени гласник РС”, бр. 111/09, 92/11 и 93/12), 
	
Министар унутрашњих послова доноси
 
ПРАВИЛНИК
о програму, начину и трошковима полагања стручног испита, поступку издавања и изгледу лиценце за процену ризика 
	

"Службени гласник РС", број 8 од 25. јануара 
	2013.
 
I. Уводне одредбе
Члан 1.
Овим правилником уређују се програм, начин и трошкови полагања стручног испита, поступак издавања и изглед лиценце за Процену ризика.
Члан 2.
Стручни испит се полаже пред Комисијом за полагање стручног испита из области процене ризика (у даљем тексту: Комисија), коју решењем образује министар унутрашњих послова (у даљем тексту: министар).
Чланови Комисије треба да испуњавају услове из члана 49а став 2. тачка 1) Закона о ванредним ситуацијама и да имају најмање седам година радног искуства у области заштите и спасавања.
Члан 3.
Стручни испит састоји се од општег и посебног дела.
Члан 4.
Трошкове полагања стручног испита сноси послодавац или лице које поднесе пријаву за полагање стручног испита.
II. Програм за полагање стручног испита
Члан 5.
Стручни испит полаже се по Програму за полагање стручног испита из области процене ризика (у даљем тексту: Програм).
Програм се састоји од општег и посебног дела.
Програм је дат у Прилогу 1, који је одштампан уз овај правилник и чини његов саставни део.
III. Начин полагања стручног испита
Члан 6.
Решењем, из члана 2. овог правилника, утврђује се састав Комисије и одређују председник, заменик председника, чланови и секретар за обављање административних послова. 
	
Радом Комисије руководи председник Комисије, а за време његовог одсуства или спречености – заменик председника Комисије.
Председник, заменик, чланови и секретар Комисије за свој рад примају новчану надокнаду чија се висина и начин исплате одређују решењем из члана 2. овог правилника. 
	
Члан 7.
Пријава за полагање стручног испита (у даљем тексту: пријава) подноси се Министарству унутрашњих послова – Сектору за ванредне ситуације (у даљем тексту: надлежна служба) на Обрасцу 1, који је одштампан уз овај правилник и који чини његов саставни део.
Пријаву подноси послодавац или лице које жели да приступи полагању стручног испита.
Лице које је пријављено за полагање стручног испита је кандидат за полагање стручног испита (у даљем тексту: кандидат).
Уз пријаву се прилаже:
1) диплома о степену и врсти образовања (оверен препис или оверена копија дипломе);
2) фотокопија личне карте;
3) доказ о уплати трошкова полагања стручног испита.
Члан 8.
Председник Комисије одређује датум полагања стручног испита, у року који не може бити дужи од три месеца од дана пријема пријаве.
Комисија формира групе за полагање стручног испита до 15 кандидата. 
Члан 9.
О датуму, времену и месту полагања стручног испита секретар Комисије је дужан да подносиоцу пријаве благовремено достави писмено обавештење, а најкасније 30 дана пре датума одређеног за полагање стручног испита.
Члан 10.
Комисија, на образложен захтев кандидата са приложеним одговарајућим доказима, може да одложи полагање стручног испита, ако је кандидат из оправданих разлога спречен да полаже стручни испит. 
	
Члан 11.
Пре почетка полагања стручног испита утврђује се идентитет кандидата увидом у личну карту или другу личну исправу и кандидати се упознају са правилима којих се морају придржавати током трајања стручног испита.
IV. Стручни испит
Члан 12. 
Испиту приступају кандидати за које је комисија установила да су испунили услове за полагање испита. 
	
Стручни испит се састоји из посебног и општег дела испита који се полажу у истом дану.
Посебан део испита полаже се писмено решавањем појединачног задатка и његовом усменом одбраном. 
	
Општи део се полаже усмено.
Члан 13.
Посебан део стручног испита полаже група кандидата тако што сваки кандидат самостално, писмено решава задатак из области практичног решавања процене угрожености и израде плана заштите и спасавања за одређену врсту опасности и субјекта заштите и спасавања. 
	
Задаци за посебан део испита се налазе у затвореним и запечаћеним ковертама које се деле кандидатима на почетку полагања. Број коверата одговара броју пријављених кандидата. 
	
Задатак је направљен на папиру формата А4, на довољном броју страна, а свака страна је оверена печатом. Сваки задатак има свој број.
Решавање посебног дела испита траје најдуже 180 минута.
Испитна комисија дужна је да прегледа и оцени писмене радове одмах након полагања, након чега саопштава кандидатима резултате.
Кандидат који није положио посебни део стручног испита не може приступити полагању општег дела стручног испита.
Члан 14.
Испитна питања за општи део испита, из области општег дела Програма, подељена су у испитне комбинације оверене печатом Министарства. Чланови испитне комисије постављају кандидату и питања која се односе на задатак из посебног дела испита.
Сви листови са питањима за усмени део испита се налазе на столу испред комисије.
Број листова са питањима одговара броју кандидата за полагање испита, увећан за 10%. 
	
Од момента почетка општег дела испита, сваки кандидат појединачно се припрема за одбрану свог решења и извучених питања пред испитном комисијом. 
	
Општи део испита сваки кандидат полаже појединачно. 
По завршеном испиту, испитна комисија оцењује знање кандидата. 
Коначну оцену са стручног испита испитна комисија саопштава по окончању испита.
Члан 15.
Ако у току трајања испита кандидат неоправдано одустане од започетог полагања стручног испита, сматраће се да испит није положио.
Комисија може одложити започето полагање стручног испита ако је кандидат због болести или из других оправданих разлога спречен да настави полагање стручног испита.
V. Испитна питања
Члан 16.
Фонд испитних задатака, који се састоји од радних задатака за посебан – писмени део испита и комбинација питања за општи – усмени део испита, припрема испитна комисија, према Програму. Овај фонд је поверљиве садржине и за његово чување одговорна је Комисија. 
	
VI. Критеријуми за оцењивање
Члан 17.
Оцењивање на испиту врши Комисија системом оцена од један до пет, где оцене треба тумачити и закључивати према критеријумима који су дати у Прилогу 2. овог правилника, који је одштампан уз овај правилник и чини његов саставни део.
Кандидат је успешно положио стручни испит ако је:
1) на посебном делу испита добио најмање 31 бод на радним задацима и 
2) ако је на општем делу испита добио најмање оцену 3.
За питања на општом делу испита чланови Комисије дају појединачну оцену за свако питање. Коначна оцена општег дела испита представља средњу вредност свих оцена на општем делу испита.
Успех кандидата на стручном испиту представља обједињену оцену посебног и општег дела стручног испита и уноси се у Записник о полагању стручног испита, који се води у три примерка, који потписују председник Комисије и испитивачи, у коме се констатује да је кандидат „положио” или „није положио” стручни испит.
О полагању стручног испита води се Записник о полагању стручног испита – на Обрасцу 2, који је одштампан уз овај правилник и чини његов саставни део.
Члан 18.
Кандидат који је положио посебан део стручног испита, а није положио општи део стручног испита, поново полаже само општи део стручног испита.
Кандидат који није положио општи део стручног испита може поново полагати тај део испита по истеку 30 дана од дана полагања испита.
Кандидат који није положио стручни испит може поново полагати испит по истеку три месеца од дана полагања испита.
За поновно полагање испита кандидат поново подноси пријаву. 
VII. Трошкови полагања стручног испита
Члан 19.
Висина трошкова полагања стручног испита износи 12 000 динара.
Висина трошкова поновног полагања стручног испита истоветна је висини трошкова утврђеној у ставу 1. овог члана.
Ако кандидат поново полаже само општи део стручног испита, висина трошкова поновног полагања износи 50% од износа утврђеног у ставу 1. овог члана.
Запослени у Министарству не плаћају полагање стручног испита.
VIII. Поступак издавања и изглед лиценце
Члан 20.
Кандидату који је положио стручни испит издаје се Лиценца за израду Процене ризика.
Садржина и изглед лиценце из става 1. овог члана дата је у Прилогу 3, који је одштампан уз овај правилник и чини његов саставни део.
Евиденцију издатих лиценци води Министарство унутрашњих послова. 
IX. Завршна одредба
Члан 21.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 01-11718/12-5
У Београду, 21. јануара 2013. године
Министар,

Ивица Дачић, с.р.

	 

	Листа прилога и образаца:
Прилог 
	1. - Програм за 
	полагање стручног испита из области процене ризика
Прилог 
	2. - Критеријуми 
	за оцењивање
Прилог 
	3. - Садржина и изглед лиценце
Образац 1 
	- Пријава за полагање стручног испита 
Образац 2 
	- Записник о полагању стручног испита