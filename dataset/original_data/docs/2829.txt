На основу члана 165. став 3. Закона о платним услугама („Службени гласник РС”, број 139/14) и члана 59. став 2. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),
Гувернер Народне банке Србије доноси
 
ОДЛУКУ
о садржају и начину вођења евиденције платних система
"Службени гласник РС", број 49 од 5. јуна 
				2015.
 
1. Овом одлуком ближе се уређује садржај евиденције платних система у Републици Србији коју води Народна банка Србије, као и начин на који се води та евиденција. 
Платним системом у смислу ове одлуке, сматра се платни систем из члана 2. став 1. тачка 37. Закона о платним услугама (у даљем тексту: Закон), који испуњава услове утврђене тим законом за његово пословање.
2. Евиденција платних система је јавна књига и садржи следеће податке:
1) редни број;
2) назив платног система;
3) пословно име и адресу седишта оператора платног система;
4) адресу интернет презентације оператора платног система.
3. У оквиру евиденције платних система, посебно се води евиденција о платним системима за које је Народна банка Србије, у складу са Законом и другим прописима, утврдила да су битни. Поред података из тачке 2. ове одлуке, евиденција битних платних система садржи и списак учесника у битном платном систему.
4. Народна банка Србије води евиденцију платних система на основу података које јој достављају оператори тих система.
5. Оператор платног система дужан је да обавести Народну банку Србије без одлагања о свакој промени података из тач. 2. и 3. ове одлуке.
6. Евиденција платних система води се у електронском облику, а подаци из ове евиденције доступни су на интернет презентацији Народне банке Србије.
7. Ова одлука објављује се у „Службеном гласнику Републике Србије” и ступа на снагу 1. октобра 2015. године.
О. број 6
У Београду, 2. јуна 2015. године
Гувернер
Народне банке Србије,
др Јоргованка Табаковић, с.р.