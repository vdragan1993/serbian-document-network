Редакцијски пречишћен текст
 
 
На основу члана 40. став 3. Закона о државној припадности и упису пловила („Службени гласник РС”, број 10/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о највишој допуштеној старости бродова за упис у један од уписника бродова
"Службени гласник РС", бр. 3 од 14. јануара 2015, 
	12 од 12. фебрура 2016.
 
Члан 1.
Овом уредбом прописује се највиша допуштена старост бродова за упис у један од уписника бродова.
Члан 2.
У Уписник бродова унутрашње пловидбе могу да се упишу бродови унутрашње пловидбе чија старост, у време подношења писмене пријаве за први упис у уписник, не прелази:
1) за путничке бродове 20 година;
2) за теретне бродове, 

	тегљаче, потискиваче* и техничке пловне објекте 35 година.

	Изузетно од става 1. тачка 2) овог члана, у Уписник бродова унутрашње 
	пловидбе може да се упише:*

	1) теретни брод за превоз расутe робе која није окарактерисана и 
	класификована у опасну материју која се налази на списку опасних роба у 
	Европском споразуму о међународном транспорту опасног терета на унутрашњим 
	пловним путевима (ADN) („Службени гласник РС – Међународни уговори”, бр. 
	3/10, 1/14 и 7/15), чија је старост већа од 35 година, под условом да има 
	двоструку оплату у зони складишта и да је на дан 30. децембра 2008. године 
	имао важећу исправу издату у складу са правилима надзора пловила на Рајни 
	којом се доказује способност брода за пловидбу Рајном која су била на снази 
	31. децембра 1994. године, или сведочанство о способности за пловидбу 
	заједнице издато у држави чланици Европске уније у складу са прописом којим 
	се уређују технички захтеви за пловила унутрашње пловидбе заједнице;*

	2) теретни брод за превоз опасне робе чија је старост већа од 35 година под 
	условом да има двоструку оплату, ADN Сертификат о одобрењу за брод издат од 
	надлежног органа државе чланице Европске уније, као и исправу о класи издату 
	од стране класификационог друштва које је признато у складу са прописима 
	Републике Србије;*

	3) потискивач чија је старост већа од 35 година под условом да има 
	сведочанство о способности за пловидбу заједнице издато у држави чланици 
	Европске уније у складу са прописом којим се уређују технички захтеви за 
	пловила унутрашње пловидбе заједнице, којим се утврђује његова способност за 
	пловидбу на свим водним путевима заједнице, укључујући зоне 3, 4 и R 
	(Рајна).*
*Службени гласник 12/2016
 
Члан 3.
У Национални уписник поморских бродова, као и Међународни уписник поморских бродова могу да се упишу поморски бродови чија старост, у време подношења писмене пријаве за први упис у уписник, не прелази:
1) за путничке бродове 10 година;
2) за теретне бродове 15 година.
У Уписник рибарских бродова могу да се упишу рибарски бродови чија старост, у време подношења писмене пријаве за први упис у уписник рибарских бродова, не прелази 10 година.
Члан 4.
Старост брода из чл. 2. и 3. ове уредбе, одређује се према години градње брода како је наведена у важећим бродским исправама.
Члан 5.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-16932/2014
У Београду, 6. јануара 2015. године
Влада
Председник,
Александар Вучић, 
	с.р.