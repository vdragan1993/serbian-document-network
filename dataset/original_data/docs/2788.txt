На основу члана 127б став 6, члана 127в став 8. и члана 127г став 3. Закона о банкама („Службени гласник РС”, бр. 107/05, 91/10 и 14/15) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12 и 14/15),
Извршни одбор Народне банке Србије доноси
 
ОДЛУКУ
о финансијској подршци унутар банкарске групе 
"Службени гласник РС", број 30 од 27. марта 
				2015.
 
1. Овом одлуком прописују се ближи услови за давање претходне сагласности за закључење споразума о финансијској подршци унутар банкарске групе (у даљем тексту: споразум о финансијској подршци) и документација која се подноси уз захтев за давање те сагласности, а ближе се уређују и услови за пружање финансијске подршке унутар банкарске групе, садржај информација о закљученим споразумима о финансијској подршци које се обавезно објављују, као и услови, начин и рокови њиховог објављивања.
Давање претходне сагласности за закључење споразума о финансијској подршци 
2. Банка, највише матично друштво банкарске групе над којом Народна банка Србије врши контролу на консолидованој основи и члан те банкарске групе подносе Народној банци Србије захтев за давање претходне сагласности за закључење споразума о финансијској подршци, уз који достављају:
1) текст предложеног споразума о финансијској подршци;
2) податке о пословном имену и седишту чланова банкарске групе који намеравају да закључе предложени споразум о финансијској подршци, као и називе регулаторних тела надлежних за контролу пословања, односно надзор над овим члановима;
3) анализу ефеката примене предложеног споразума о финансијској подршци, у којој се нарочито наводе све директне и индиректне користи и ризици за подносиоца захтева у случају пружања финансијске подршке у складу са овим споразумом;
4) анализу елеменaта на основу којих се утврђује накнада за пружање финансијске подршке, при чему се у обзир могу узети и информације којима давалац финансијске подршке унутар банкарске групе (у даљем тексту: давалац подршке) располаже зато што је члан исте групе као прималац финансијске подршке унутар банкарске групе (у даљем тексту: прималац подршке) и које нису доступне тржишту, а не морају се узети у обзир очекиване привремене последице на цене на тржишту услед догађаја који су изван групе.
Ако Народна банка Србије нема закључен споразум за потребе сарадње и размене података (информација) с регулаторним телом надлежним за контролу пословања, односно за надзор над неким од чланова банкарске групе који је предложеним споразумом о финансијској подршци предвиђен као уговорна страна – уз захтев из става 1. ове тачке, поред доказа из тог става, достављају се и следећи документи:
1) извештај о финансијском стању овог члана, који нарочито садржи податке о адекватности капитала, ликвидности, задужености, проценту ненаплативих кредита и концентрацији изложености – са стањем последњег календарског дана месеца који претходи месецу у ком се подноси захтев;
2) потврда регулаторног тела државе порекла са стањем последњег календарског дана месеца који претходи месецу у ком се подноси захтев – о томе да према том члану нису предузете мере ране интервенције, односно друге мере које одговарају мерама ране интервенције у смислу прописа Европске уније или други одговарајући доказ о томе да тај члан не испуњава услове за изрицање ових мера.
Ако на основу доказа из ст. 1. и 2. ове тачке није могуће утврдити све чињенице значајне за одлучивање о захтеву из става 1. ове тачке – Народна банка може од подносиоца овог захтева тражити да достави и друге документе за које оцени да су потребни.
3. О захтеву из тачке 2. ове одлуке Народна банка Србије одлучује у року од четири месеца од дана пријема уредног захтева. 
Народна банка Србије даје сагласност за закључење споразума о финансијској подршци ако оцени:
1) да предложени споразум о финансијској подршци испуњава услове из члана 127б Закона о банкама (у даљем тексту: Закон);
2) да подносилац захтева из тачке 2. ове одлуке закључењу споразума о финансијској подршци приступа руководећи се сопственим најбољим интересом, на основу пажљивог разматрања свих података и информација значајних за доношење одлуке о закључењу споразума о финансијској подршци; 
3) да подносилац захтева из тачке 2. ове одлуке у тренутку подношења тог захтева не испуњава услове за предузимање мера ране интервенције из члана 113. Закона, односно да друге стране споразума о финансијској подршци не испуњавају услове за предузимање мера ране интервенције утврђене прописима њихових земаља порекла.
4. Одредбе тач. 2. и 3. ове одлуке сходно се примењују и на давање претходне сагласности на измене закљученог споразума о финансијској подршци.
Услови за пружање финансијске подршке унутар банкарске групе
5. При оцени испуњености услова из члана 127г став 1. тачка 1) Закона, Народна банка Србије цени:
– да ли се на основу стања капитала и ликвидности примаоца подршке може очекивати да ће пружање финансијске подршке, заједно са средствима обезбеђеним из других извора, задовољити његове пројектоване потребе за капиталом и ликвидношћу у одговарајућем периоду након пружања те подршке;
– да ли анализа финансијског стања и унутрашњих и спољних узрока финансијских потешкоћа примаоца подршке, а нарочито његовог пословног модела и система управљања ризицима – указује на могућност знатног смањења тих потешкоћа, узимајући у обзир услове на тржишту;
– да ли је израђен адекватан план активности које треба предузети ради знатног смањења финансијских потешкоћа примаоца подршке, укључујући промене у пословном моделу и систему управљања ризицима где је то потребно.
6. Испуњеност услова из члана 127г став 1. тачка 2) Закона Народна банка Србије цени на основу поређења ефеката и ризика које би пружање финансијске подршке имало по банкарску групу, односно даваоца подршке, са ефектима и ризицима које би непружање ове подршке имало на финансијски положај банкарске групе, односно даваоца подршке.
7. При оцени испуњености услова из члана 127г став 1. тачка 3) Закона, Народна банка Србије цени:
– да ли је накнада за пружање финансијске подршке обрачуната у складу са споразумом о финансијској подршци за чије је закључење Народна банка Србије дала сагласност;
– да ли накнада за пружање финансијске подршке на одговарајући начин одражава ризик наступања статуса неизмирења обавеза примаоца подршке, могући губитак даваоца подршке услед наступања тог статуса, ранг потраживања које би настало пружањем подршке, односно рочност тог потраживања ако је намеравано да се подршка пружи у виду кредита или зајма; 
– да ли је предвиђена динамика плаћања накнаде за пружање финансијске подршке у складу са споразумом о финансијској подршци из алинеје прве ове тачке.
8. Испуњеност услова из члана 127г став 1. тачка 4) Закона, Народна банка Србије цени на основу анализе свих ризика који могу утицати на способност примаоца подршке да благовремено измири накнаду и друге обавезе у вези с пружањем те подршке, при чему та анализа нарочито узима у обзир критеријуме из тачке 5. ове одлуке.
9. При оцени испуњености услова из члана 127г став 1. тачка 5) Закона, Народна банка Србије цени да ли се разумно може очекивати да ће након пружања финансијске подршке – а узимајући у обзир ризик наступања статуса неизмирења обавеза примаоца подршке и могући губитак даваоца подршке услед наступања тог статуса – имовина тог даваоца подршке бити већа од његових обавеза и да ли ће он бити способан да измирује све своје обавезе по њиховом доспећу.
10. При оцени испуњености услова из члана 127г став 1. тачка 6) Закона, Народна банка Србије узима у обзир значај даваоца подршке за финансијски систем Републике Србије, његово финансијско стање и финансијско стање других чланова групе који су значајни за његову стабилност, као и то да ли би пружање финансијске подршке смањило способност даваоца подршке да своје пословање прилагоди неповољним тржишним условима, односно да пружи финансијску подршку члановима групе који су значајни за његову стабилност. 
11. Испуњеност услова из члана 127г став 1. тачка 7) Закона, Народна банка Србије цени на основу анализе ефеката пружања финансијске подршке на финансијско стање даваоца подршке, а нарочито на његову способност да, након пружања те подршке, настави да испуњава прописане захтеве који се односе капитал, ликвидност и велике изложености.
12. При оцени испуњености услова из члана 127г став 1. тачка 8) Закона, Народна банка Србије цени да ли би спровођење плана реструктурирања даваоца подршке било онемогућено или знатно отежано пружањем те подршке, посебно узимајући у обзир могућност покрића губитака и ризик преношења негативних ефеката унутар банкарске групе, степен повезаности даваоца подршке с примаоцем подршке и ниво сложености односа у тој групи.
13. Орган управљања лица из тачке 2. став 1. ове одлуке које је закључило споразум о финансијској подршци и које намерава да пружи ту подршку, дужан је да обавештење о тој намери достави Народној банци Србије. 
Обавештење из става 1. ове тачке нарочито садржи образложен предлог одлуке из члана 127г став 2. Закона и детаљан опис предложене финансијске подршке, укључујући примерак споразума о финансијској подршци.
Орган управљања лица из става 1. ове тачке дужан је да у образложењу предлога одлуке из става 2. ове тачке наведе све чињенице и околности којима располаже, а које могу бити значајне за процену испуњености услова за пружање финансијске подршке из тач. од 5. до 12. ове одлуке, као и да приложи одговарајућу документацију којом се те чињенице или околности доказују.
Народна банка Србије оцењује испуњеност услова из члана 127г став 1. Закона на основу достављеног обавештења из става 1. ове тачке и других података којима располаже.
Објављивање информација о споразумима о финансијској подршци 
14. Лице из тачке 2. став 1. ове одлуке дужно је да објављује информације о томе да ли је закључило споразум о финансијској подршци, а ако је закључило тај споразум – и следеће информације:
1) пословна имена чланова банкарске групе који су закључили споразум о финансијској подршци;
2) облике у којима се та подршка може пружити и појединачна ограничења за сваки од тих облика;
3) информације о томе да ли је предвиђен реципроцитет финансијске подршке између страна споразума о финансијској подршци, односно о различитим условима који се примењују за различите примаоце подршке, односно даваоце подршке – ако тај реципроцитет не постоји;
4) информације о начину обрачуна накнаде за пружање финансијске подршке;
5) информације о рангу, рочности и крајњој доспелости потраживања која би настала на основу пружене подршке;
6) информације о околностима, односно показатељима у вези с пословањем примаоца подршке, односно даваоца подршке који представљају основ за пружање те подршке;
7) информације о средствима обезбеђења предвиђеним за случај пружања финансијске подршке.
Ако је реч о мултилатералном споразуму о финансијској подршци, лице из тачке 2. став 1. ове одлуке дужно је да објављује само оне информације из става 1. одредбе од 2) до 7) ове тачке које се односе на то лице у својству даваоца подршке или примаоца подршке.
15. Лице из тачке 2. став 1. ове одлуке дужно је да на насловној страници своје интернет презентације јасно истакне линк ка информацијама из тачке 14. ове одлуке са ознаком Информације о споразуму о финансијској подршци унутар банкарске групе, као и да ове информације ажурира најмање једном годишње, односно без одлагања у случају измене споразума о финансијској подршци. 
16. Документација и докази прописани овом одлуком достављају се у оригиналу или овереној копији и заснивају се на последњим расположивим подацима о финансијском пословању банке, односно члана банкарске групе.
Документација из става 1. ове тачке мора бити на српском језику, а ако је на страном језику – уз оригинал или оверену копију документа доставља се и његов превод на српски језик, који је оверио судски тумач.
17. Ова одлука објављује се у „Службеном гласнику Републике Србије” и ступа на снагу 1. априла 2015. године.
ИО НБС број 20
У Београду, 26. марта 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.