Полазећи од Уставном повељом државне заједнице
Србија и Црна Гора утврђеног права државе чланице која не искористи право на иступање
из државне заједнице Србија и Црна Гора да наследи право на међународно-правни субјективитет
државне заједнице Србија и Црна Гора,
у складу са државном традицијом српског
народа и равноправношћу свих грађана и етничких заједница у Републици Србији, на
путу остваривања даљег развоја демократске државе српског народа и припадника других
народа који живе у Републици Србији, засноване на владавини права и поштовању људских
и мањинских права и грађанских слобода, принципима тржишне економије, као и на изградњи
делотворних државних институција у складу с критеријумима и принципима Европске
уније, Народна скупштина Републике Србије констатује:
– да је Република Србија, у складу са
Полазним основама за преуређење односа Србије и Црне Горе („Београдски споразум”)
и чланом 60. Уставне
повеље државне заједнице Србија и Црна Гора, постала следбеник државне заједнице
Србија и Црна Гора и у целости наследила њен међународно-правни субјективитет и
међународне документе, посебно Резолуцију 1244 Савета безбедности Уједињених нација;

– да се правни поредак Републике Србије усклађује
са принципима на којима се заснивају правни пореци развијених демократских држава,
као и са одговарајућим актима организација међународне заједнице;
– да су институције Републике Србије изграђене
на нивоу који омогућава успешно укључивање Републике Србије у европске и светске
интеграционе процесе, да је убрзани улазак Републике Србије у пуноправно чланство
свих међународних тела и организација, а пре свега процес стабилизације и придруживања
са Европском унијом, неспоран стратешки и национални циљ и да су створене основне
претпоставке за остваривање тог циља;
– да се економски односи у Републици Србији
заснивају на тржишној економији утемељеној на слободном предузетништву, конкуренцији,
заштити својине и социјалној правди;
– да је Република Србија одлучна да свестрано
развија мирољубиве и равноправне односе с другим државама, а посебно са суседним
државама и да је спремна активно да допринесе напорима међународне заједнице и Европске
уније за постизање политичке стабилности и трајног мира у региону Балкана, у Европи
и свету; 
 
На основу члана 73. тачка 2. Устава Републике
Србије и члана 134. Пословника Народне скупштине Републике Србије („Службени гласник
РС”, број 56/05 – пречишћен текст),
Народна скупштина Републике Србије, на седници
Другог ванредног заседања у 2006. години, одржаној 5. јуна 2006. године, донела
је
 
 
ОДЛУКУ
о обавезама државних
органа Републике Србије у остваривању надлежности Републике Србије као следбеника
државне заједнице Србија и Црна Гора
„Службени гласник РС“, број 48
од 5.
јуна 2006.
 
 
1. Обавезују се Влада и други државни органи
да, у оквиру својих Уставом Републике Србије утврђених надлежности, донесу у року
од 45 дана потребна акта и предузму потребне мере са циљем:
– остваривања међународно-правног субјективитета
Републике Србије, као државе следбеника државне заједнице Србија и Црна Гора; 
– остваривања надлежности Републике Србије које
су прешле на Републику Србију као државу следбеника државне заједнице Србија и Црна
Гора, а пре свега у области спољних послова и одбране, до доношења неопходних закона;
и
– решавања свих спорних питања између Републике
Србије, као државе следбеника државне заједнице Србија и Црна Гора и Републике Црне
Горе, као осамостаљене државе. 
 
2. Ова одлука ступа на снагу даном усвајања
и објављује се у „Службеном гласнику Републике Србије”.
 
РС број
18
У Београду,
5. јуна 2006. године

Народна скупштина
Републике Србије
Председник,

Предраг Марковић,
с.р.