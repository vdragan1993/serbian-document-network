На основу члана 5. став 2. Закона о заштити од нејонизујућих зрачења („Службени гласник РС”, број 36/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
УРЕДБУ
о утврђивању Програма систематског испитивања нивоа нејонизујућих зрачења у животној средини за период од 2017. до 2018. године
"Службени гласник РС", број 2 од 13. јануара 
				2017.
   
Члан 1.
Овом уредбом утврђује се Програм систематског испитивања нивоа нејонизујућих зрачења у животној средини за период од 2017. до 2018. године, који је одштампан уз ову уредбу и чини њен саставни део.
Члан 2.
Програм из члана 1. ове уредбе садржи испитивање нивоа нејонизујућих зрачења у нискофреквентном и високофреквентном подручју, и то: места мерења, период и локације мерења, методе мерења и прорачуна и извештавање. 
Члан 3.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-12714/2016
У Београду, 13. јануара 2017. године
Влада
Председник,
Александар Вучић, с.р.
ПРОГРАМСИСТЕМАТСКОГ ИСПИТИВАЊА НИВОА НЕЈОНИЗУЈУЋИХ ЗРАЧЕЊА У ЖИВОТНОЈ СРЕДИНИ ЗА ПЕРИОД ОД 2017. ДО 2018. ГОДИНЕ
I. УВОД
Чланом 5. став 1. Закона о заштити од нејонизујућих зрачења (у даљем тексту: Закон), прописано је да ради откривања присуства, утврђивања опасности, обавештавања и предузимања мера заштите од нејонизујућих зрачења врши се систематско испитивање нивоа нејонизујућих зрачења у животној средини.
Чланом 5. став 2. Закона, прописано је да Влада доноси Програм систематског испитивања нивоа нејонизујућих зрачења у животној средини за период од две године (у даљем тексту: Програм). 
Наведени програм припрема министарство надлежно за послове заштите од нејонизујућих зрачења (у даљем тексту: министарство) у сарадњи са органом аутономне покрајине надлежним за послове заштите животне средине (у даљем тексту: надлежни орган аутономне покрајине), сагласно одредби члана 5. став 3. Закона.
Програмом за период од 2017. до 2018. године утврђује се систематско испитивање нивоа нејонизујућих зрачења у нискофреквентном и високофреквентном подручју у животној средини, и то: места мерења; период и локације мерења; методе мерења и прорачуна и извештавање. 
II. МЕСТА МЕРЕЊА, ПЕРИОД И ЛОКАЦИЈЕ МЕРЕЊА, МЕТОДЕ МЕРЕЊА И ПРОРАЧУНА И ИЗВЕШТАВАЊЕ
1. Нискофреквентно подручје
Према Програму за период од 2017. до 2018. године, у нискофреквентном подручју вршиће се мерења нивоа нејонизујућих зрачења у животној средини, која потичу од извора нејонизујућих зрачења у зонама повећане осетљивости, и то:
1) трансформаторских станица, и
2) надземних електроенергетских водова за пренос или дистрибуцију електричне енергије.
Места мерења
1) Mерења нивоа нејонизујућих зрачења у животној средини, која потичу од трансформаторских станица, вршиће се у зонама повећане осетљивости у следећим насељима: Београд, Нови Сад, Србобран, Врбас, Суботица, Сомбор, Бачка Паланка, Кикинда, Вршац, Зрењанин, Панчево, Бечеј, Сремска Митровица, Аранђеловац, Обреновац, Лазаревац, Шабац, Крагујевац, Смедерево, Пожаревац, Лозница, Ваљево, Ужице, Краљево, Чачак, Пожега, Прибој, Нови Пазар, Јагодина, Зајечар, Бор, Крушевац, Ниш, Лесковац, Пирот, Врање, Бујановац, Прешево и Косовска Митровица.
2) Mерења нивоа нејонизујућих зрачења у животној средини, која потичу од надземних електроенергетских водова за пренос или дистрибуцију електричне енергије вршиће се у зонама повећане осетљивости у следећим насељима: Београд, Нови Сад, Суботица, Сомбор, Бачка Паланка, Кула, Кикинда, Вршац, Зрењанин, Панчево, Сремска Митровица, Аранђеловац, Обреновац, Лазаревац, Шабац, Крагујевац, Смедерево, Пожаревац, Лозница, Ваљево, Ужице, Севојно, Бајина Башта, Краљево, Чачак, Пожега, Прибој, Нови Пазар, Јагодина, Зајечар, Бор, Крушевац, Ниш, Лесковац, Пирот, Сурдулица, Врање, Бујановац, Прешево и Косовска Митровица.
Период и локације мерења
У нискофреквентном подручју вршиће се мерења нивоа нејонизујућих зрачења у животној средини једном годишње у зони повећане осетљивости насељеног места која ће бити ближе одређена у тендерској документацији приликом избора овлашћеног правног лица за вршење послова систематског испитивања нивоа нејонизујућих зрачења у животној средини.
Методе мерења и прорачуна
Примењују се методе мерења и прорачуна важећих српских или међународних стандарда, и то: SRPS EN 61786-1:2014 и IEC 61786-2:2014; као и стандард о испитивању утицаја на излагање становништва нејонизујућим зрачењима SRPS EN 50413:2010 и SRPS EN 50413:2010/A1:2014.
Извештавање
Привредно друштво, предузеће или друго правно лице које врши послове систематског испитивања нивоа нејонизујућих зрачења у животној средини дужно је да министарству, а за територију аутономне покрајине и надлежном органу аутономне покрајине, достави годишњи извештај о резултатима испитивања, најкасније до 31. марта текуће године за претходну годину, а у случају ванредног догађаја одмах, у складу са Законом.
Извештај о систематском испитивању привредно друштво, предузеће или друго правно лице подноси на Обрасцу – Извештај о систематском испитивању нивоа нејонизујућих зрачења у животној средини у складу са Правилником о садржини и изгледу обрасца извештаја о систематском испитивању нивоа нејонизујућих зрачења у животној средини („Службени гласник РС”, број 104/09).
2. Високофреквентно подручјe
Према Програму за период од 2017. до 2018. године, у високофреквентном подручју вршиће се мерења нивоа нејонизујућих зрачења у животној средини, која потичу од извора нејонизујућих зрачења у зонама повећане осетљивости, и то:
1) радио базних станица мобилне телефоније, и
2) телекомуникационих предајника радиорелејних система.
Места мерења
1) Mерења нивоа нејонизујућих зрачења у животној средини, која потичу од радио базних станица мобилне телефоније, врше се у зонама повећане осетљивости у следећим насељима: Београд, Нови Сад, Суботица, Сомбор, Врбас, Бечеј, Кикинда, Вршац, Зрењанин, Панчево, Сремска Митровица, Аранђеловац, Шабац, Крагујевац, Смедерево, Пожаревац, Лозница, Ваљево, Ужице, Краљево, Врњачка Бања, Чачак, Пожега, Прибој, Нови Пазар, Јагодина, Зајечар, Бор, Крушевац, Ниш, Лесковац, Пирот, Врање, Бујановац, Прешево и Косовска Митровица.
2) Mерења нивоа нејонизујућих зрачења у животној средини, која потичу од телекомуникационих предајника радиорелејних система, вршиће се у зонама повећане осетљивости у следећим насељима: Београд, Нови Сад, Суботица, Сомбор, Кикинда, Вршац, Зрењанин, Панчево, Сремска Митровица, Аранђеловац, Шабац, Крагујевац, Смедерево, Пожаревац, Лозница, Мали Зворник, Ваљево, Ужице, Краљево, Чачак, Пожега, Прибој, Нови Пазар, Јагодина, Зајечар, Бор, Крушевац, Ниш, Лесковац, Пирот, Врање, Бујановац, Прешево и Косовска Митровица.
Период и локације мерења
У високофреквентном подручју вршиће се мерења нивоа нејонизујућих зрачења у животној средини једном годишње у зони повећане осетљивости насељеног места која ће бити ближе одређена у тендерској документацији приликом избора овлашћеног правног лица за вршење послова систематског испитивања нивоа нејонизујућих зрачења у животној средини.
Методе мерења и прорачуна
Примењују се методе мерења и прорачуна важећих српских или међународних стандарда, и то: SRPS EN 61566:2009, као и стандард о испитивању утицаја на излагање становништва нејонизујућим зрачењима SRPS EN 50413:2010 и SRPS EN 50413:2010/A1:2014. 
Извештавање
Привредно друштво, предузеће или друго правно лице које врши послове систематског испитивања нивоа нејонизујућих зрачења у животној средини дужно је да министарству, а за територију аутономне покрајине и надлежном органу аутономне покрајине, достави годишњи извештај о резултатима испитивања, најкасније до 31. марта текуће године за претходну годину, а у случају ванредног догађаја одмах, у складу са Законом.
Извештај о систематском испитивању привредно друштво, предузеће или друго правно лице подноси на Обрасцу – Извештај о систематском испитивању нивоа нејонизујућих зрачења у животној средини у складу са Правилником о садржини и изгледу обрасца извештаја о систематском испитивању нивоа нејонизујућих зрачења у животној средини.