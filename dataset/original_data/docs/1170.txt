На основу члана 51. став 2. Закона о транспорту опасног терета („Службени гласник РС”, број 88/10), 
Министар грађевинарства, саобраћаја и инфраструктуре доноси
 
ПРАВИЛНИК 
о мерилима за одређивање броја саветника које мора имати учесник у транспорту опасног терета у железничком саобраћају

"Службени гласник РС", број 74 од 
				18. јула 2014. године
 
Члан 1.
Овим правилником ближе се прописују мерила за одређивање броја саветника за безбедност у транспорту опасног терета (у даљем тексту: саветник), које мора имати учесник у транспорту опасног терета у железничком саобраћају.
Члан 2.
Број саветника које мора имати учесник у транспорту опасног терета у железничком саобраћају одређује се применом следећих мерила:
1) број запослених на пословима у транспорту опасног терета који морају бити стручно оспособљени према Закону о транспорту опасног терета и подзаконским прописима донетих на основу тог закона и одељку 1.8.3 Додатка Ц Конвенције о међународним превозима железницом (COTIF) – Правилник за међународни железнички транспорт опасне робе – RID („Службени гласник РС – Међународни уговори”, број 2/13); 
2) обим послова запослених у транспорту опасног терета; 
3) обим послова запослених на превенцији техничко-технолошких опасности у транспорту опасног терета.
Члан 3.
Мерило из члана 2. тачка 2) овог правилника обухвата све послове које учесник у транспорту опасног терета у железничком саобраћају обавља у зависности од броја теретних возова којима транспортује опасан терет.
Мерило из члана 2. тачка 3) овог правилника обухвата послове транспорта опасног терета које учесник у транспорту опасног терета у железничком саобраћају обавља према дужини железничке инфраструктуре.
Члан 4.
Учесник у транспорту опасног терета у железничком саобраћају који има:
1) до 500 запослених на пословима у транспорту опасног терета мора имати најмање једног саветника;
2) више од 500 запослених на пословима у транспорту опасног терета мора имати најмање два саветника.
Члан 5.
Учесник у транспорту опасног терета у железничком саобраћају чији обим послова запослених у транспорту опасног терета обухвата:
1) до 52 воза којима се обавља превоз опасног терета мора имати најмање једног саветника;
2) преко 52 воза којима се обавља превоз опасног терета мора имати најмање два саветника.
Члан 6.
Учесник у транспорту опасног терета у железничком саобраћају чији је обим послова запослених на превенцији техничко-технолошких опасности на железничкој инфраструктури дужине:
1) до 500 km мора имати најмање једног саветника;
2) преко 500 km мора имати најмање два саветника.
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-13/2014-01
У Београду, 8. јула 2014. године
Министар,
проф. др Зорана Михајловић, с.р.