Редакцијски пречишћен текст
 
 
На основу члана 2. став 1. Закона о отклањању последица поплава у Републици Србији („Службени гласник РС”, број 75/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
УРЕДБУ
о утврђивању Државног програма обнове у сектору саобраћаја

"Службени гласник РС", бр. 86 од 
				15. августа 2014, 86 од 14. октобра 2015.
 
Члан 1.
Овом уредбом утврђује се Државни програм обнове у сектору саобраћаја оштећеног услед дејства поплава или активирањем клизишта.
Члан 2.
Државни програм обнове у сектору саобраћаја одштампан је уз ову уредбу и чини њен саставни део. 
Члан 3.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-8964/2014
У Београду, 14. августа 2014. године 
Влада
Председник, 
Александар Вучић, с.р.
ДРЖАВНИ ПРОГРАМ ОБНОВЕ У СЕКТОРУ САОБРАЋАЈА
1. Област у којој се спроводе мере и територија на којој се спроводе мере
Програм се односи на обнову путева и јавне железничке инфраструктуре, објеката посебне намене и објеката јавне намене у јавној својини који су оштећени услед дејства поплава или активирањем клизишта, у складу са чланом 35. Закона о отклањању последица поплава у Републици Србији („Службени гласник РС”, број 75/14) (у даљем тексту: Закон), као и обнове привредних делатности у сектору саобраћаја, у складу са чланом 36. Закона.
Путеви и јавна железничка инфраструктура су утврђени Прилогом 2. Упутства о јединственој методологији за процену штете од елементарних непогода („Службени лист СФРЈ”, број 27/87).
Јавна железничка инфраструктура обухвата железничке пруге, станичне колосеке, железничке мостове, надвожњаке, подвожњаке и вијадукте, као и тунеле и галерије на железничким пругама.
Путеви обухватају ауто-путеве, магистралне путеве, регионалне и остале путеве (односно државне путеве I и II реда и остале путеве), друмске мостове, надвожњаке, подвожњаке и вијадукте, као и тунеле и галерије.
Територија на којој се спроводе мере утврђене овим програмом јесте територија јединица локалних самоуправа утврђених у складу са чланом 1. Закона. 
2. Анализа затеченог стања и сагледавање могућих даљих штетних последица поплава односно дејства клизишта
На основу извештаја стручних служби надлежних ималаца јавних овлашћења, тј. јавних предузећа односно привредних друштава, поднетих Комисији за утврђивање штете од елементарних непогода, утврђене су настале штетне последице поплава, односно дејства клизишта у сектору саобраћаја.
У области железничке инфраструктуре, утврђено је да је поплавама директно погођено 226 км железничких пруге, 3 моста и да је покренуто 12 клизишта. У области железничког саобраћаја утврђена је штета на инфраструктури од 3,416 милијарди динара (око 30 милиона евра), док је штета од прекида превоза путника и робе процењена на око 385 милиона динара (око 3,32 милиона евра). Извештај су сачиниле стручне службе „Железница Србије” а.д, на основу обилазака терена и уз координацију Централног оперативиног штаба у оквиру „Железница Србије” а.д, чији је основни задатак био праћење ситуације на терену и координација активности како би се што пре приступило санацији оштећења нанетих поплавама.
Оштећене су следеће деонице железничке инфраструктуре: 
1. Београд – Врбница (Бар);
2. Раковица – Јајинци – Мала Крсна – Велика Плана;
3. Београд – Младеновац – Ниш;
4. Београд – Шид; 
5. Рума – Шабац – Зворник (Брасина);
6. Лапово – Краљево – Пожега;
7. Ниш – Зајечар – Прахово;
8. Марковац – Свилајнац – Ресавица; 
9. Дољевац – Куршумлија – Мердаре;
10. (Пожаревац) Сопот Пожаревачки – Костолац.
Највећа оштећења претрпела је пруга Београд – Врбница (Бар), на делу пруге Ресник – Ваљево – Ваљевски Градац – Ластра. Оштећења се манифестују у виду клизишта, одрона, оштећења трупа пруге, оштећења на објектима, као и на елементима горњег строја. 
На осталим пругама, наведеним у ставу 3. ове тачке, углавном је дошло до оштећења трупа пруге, као последица одношења тампонског слоја и засторног материјала, као и наноса на прузи. 
На појединим деловима железничке инфраструктуре постоји могућност од поновног урушавања терена или покретања клизишта, тако да је организовано стално праћење стања на терену и усаглашавање са будућим програмима извођења радова на железничкој инфраструктури.
На основу захтева ЈП „Електропривреда Србије” – ТЕНТ Обреновац, број 26272 од 29. јула 2014. године, иницирана је обнова пруге Пожаревац – Костолац за превоз угља за потребе електропривреде, односно ТЕНТ-а у Обреновцу и ТЕ „Морава” у Свилајнцу. У циљу реализације овог посла, „Железнице Србије” а.д. је приступило припремним активностима за обнову железничке пруге Пожаревац – Сопот Пожаревачки – Костолац.
У области путева, односно друмске инфраструктуре, на основу извештаја надлежних органа јединица локалне самоуправе и стручних служби надлежних јавних предузећа, односно привредних друштава, утврђено је да укупна штета на јавним путевима износи преко 12 милијарди динара (преко 105 милиона евра). Од тога штета на државним путевима I и II реда и клизиштима износи око 3,955 милијарди динара (око 35 милиона евра), штета на путним објектима око 665 милиона динара (око 5,80 милиона евра), штета на коридорима (Коридор 10 – Е 80 и Рута 4 – Пут Е 763) око 1,810 милијарди динара (око 16,65 милиона евра), док штета на локалним путевима износи око 5,605 милијарди динара (око 48,50 милиона евра). 
Наведена процена штете у области друмске инфраструктуре је прелиминарна. Због нових падавина и временског одвијања слегања тла, могућа је појава нових оштећења која нису сагледана у време састављања прелиминарног извештаја. Такође је могуће проширење зоне већ оштећених објеката и повећање степена оштећења.
У области водног саобраћаја није било значајнијих оштећења од поплава у мају 2014. године. Систем обележавања и сигнализације на пловним путевима, првенствено на реци Сави, на време је склоњен на безбедно место и по престанку опасности враћен у функцију. На Дунаву није било потребе за интервенцијом. Накнадна хидрометријска мерења за потребе безбедности пловидбе могу показати да је на одређеним локацијама потребно чишћење корита река багеровањем. Могуће је да ће се идентификовати и оштећења речних насипа, што ће бити могуће утврдити накнадним снимањима, током пролећа 2015. године. Реконструкција евентуалних оштећења насипа је у надлежности јавних водопривредних предузећа (ЈВП Србијаводе, Београдводе и Воде Војводине).
На основу Извештаја о поплавама у Србији у 2014. години, који је Влада прихватила на седници одржаној 15. јула 2014. године, а који је разматрао само 24 од свих поплављених општина, утврђено је да је, поред штете на инфраструктури, сектор саобраћаја претрпео и губитке због прекида привредних делатности и економских токова, као и повећаних цена трошкова које имају корисници и компаније, у вредности од око 70 милиона евра.
По Извештају о поплавама у Србији у 2014. години, процењено је да ће за обнову у сектору саобраћаја бити потребно 128,2 милиона евра, али како се овај извештај односи на само 24 општине – финансијска средства потребна за обнову у сектору саобраћаја у свим поплављеним подручјима ће бити значајно већа. Само прелиминарна штета на саобраћајној инфраструктури превазилази ову цифру (износи око 140 милиона евра), а потребно је узети у обзир и појаву нових оштећења услед слегања тла, затим средства потребна за унапређење и модернизацију инфраструктурних система „у оквиру стратегије поновна – боља изградња”, као и губитке због прекида делатности, тј. индиректну штету.
3. Мере које треба предузети
У односу на видове саобраћаја, мере које треба предузети су подељене у неколико група.
Потребне опште мере јесу:
– Инжењерско-геолошки и геотехнички истражни радови;
– Тестирање носивости конструкција оштећених објеката; 
– Израда пројектно-техничке документације за санацију клизишта и обнову објеката саобраћајне инфраструктуре;
– Радови на изради привремених насипа за усмеравање воде;
– Постављање привремених ограда на објектима;
– Радови на уклањању ограда и других препрека у путном појасу;
– Санација одрона и осулина;
– Израда привремених потпорних зидова у циљу спречавања или успоравања клизишта;
– Заштита косина усека и насипа и других еродираних површина;
– Санација клизишта која су обуставила проток саобраћаја;
– Санација клизишта која потенцијално угрожавају безбедност саобраћаја;
– Увођење стандарда отпорности на ризик од природних катастрофа;
– Увођења заштите од поплава у близини река и унапређење система за одводњавање;
– Накнада губитака због прекида привредних делатности и економских токова, оштећења возила, као и повећаних цена трошкова које имају корисници и компаније.
Потребне мере у области железничког саобраћаја: 
– Санација железничке инфраструктуре (пруга и објеката) у циљу успостављања саобраћаја на железничким пругама где је саобраћај у прекиду;
– Обнова грађевинске и електротехничке железничке инфраструктуре (са израдом неопходне пројектне документације) – делимична и трајна санација пруга;
– Оспособљавање пруга за прихват повећаног обима саобраћаја и повећање брзине возова.
Потребне мере у области друмског саобраћаја: 
– Обезбеђивање проходности јавних путева;
– Постављање сигнализације и опреме која побољшава безбедност учесника у саобраћају на оштећеној деоници;
– Израда привремених обилазница (девијација) на јавном путу;
– Израда и постављање привремених ослонаца путних објеката када је угрожена носивост темеља или стубова објекта, израда привремених мостова или понтона;
– Обнова јавних путева;
– Обнова и уређење система за одводњавање;
– Обнова путних објеката: друмских мостова, надвожњака, подвожњака и вијадукта;
– Уређење водотокова у зони мостова и других места где водоток угрожава јавни пут;
– Реконструкција деонице путева;
– Реконструкција мостова;
– Повећање носивости конструкција путних објеката.
Потребне мере у области водног саобраћаја: 
– Накнадна хидрометријска мерења за потребе безбедности пловидбе;
– Снимање и реконструкција речних насипа. 
4. Начин и обим спровођења мера и критеријуми за спровођење
Приликом спровођења мера предвиђених овим програмом, поступци јавних набавки добара, услуга и радова који су неопходни за отклањање последица поплава спроводиће се у складу са чл. 12. и 16. Закона.
Уколико су средстава за реализацију овог програма обнове обезбеђена у програму рада и пословања и финансијском плану и годишњем програму пословања корисника јавних средстава, у складу са чланом 7. Закона, пре потписивања и оверавања захтева за плаћање од стране корисника јавних средстава, исти су дужни да прибаве сагласност Канцеларије за помоћ и обнову поплављених подручја.
Радове на санацији железничке инфраструктуре у циљу успостављања саобраћаја на железничким пругама где је саобраћај у прекиду, спроводиће „Железнице Србије” а.д. сопственом радном снагом и механизацијом, уз обезбеђење потребних финансијских средстава за набавку потребног материјала. 
За обнову грађевинске и електротехничке инфраструктуре, имајући у виду велика оштећења на инфраструктури и на електро-техничким постројењима, неопходни су:
– обезбеђивање финансијских средстава;
– израда техничке документације;
– прибављање одобрења за извођење радова, односно грађевинске дозволе;
– спровођење поступка јавних набавки за набавку потребног материјала; 
– спровођење поступака јавних набавки за услуге извођења радова.
Канцеларија за помоћ и обнову поплављених подручја, Комисија за утврђивање штете од елементарних непогода и имаоци јавних овлашћења ће утврдити обим и вредност радова на обнови јавних путева који су извршени након поплава, а пре доношења Плана радова обнове јавних путева, чије извршење није трпело одлагање. 
Приликом одлучивања о обиму и приоритетима обнове оштећених јавних путева ће се у обзир узети комбинација следећих критеријума:
1. значај оштећеног пута у путној мрежи Републике Србије;
2. значај пута у локалној путној мрежи;
3. степен оштећења пута;
4. просечан годишњи дневни саобраћај на оштећеној деоници;
5. доступност алтернативних праваца комуникације;
6. време потребно за реализацију радова.
5. Редослед спровођења мера
У односу на хитност и време спровођења, све предложене мере су груписане у три категорије. 
Мере које се односе на хитну санацију инфраструктуре јесу:
– Истражни радови на активираним клизиштима;
– Тестирање носивости конструкција оштећених објеката; 
– Израда пројектно-техничке документације за санацију клизишта и обнову објеката инфраструктуре;
– Радови на изради привремених насипа за усмеравање воде;
– Постављање привремених ограда на објектима;
– Радови на уклањању ограда и других препрека у путном појасу;
– Санација критичних одрона и осулина;
– Израда привремених потпорних зидова у циљу спречавања или успоравања клизишта;
– Санација клизишта која су обуставила проток саобраћаја;
– Санација железничке инфраструктуре (пруга и објеката) у циљу успостављања саобраћаја на железничким пругама где је саобраћај у прекиду;
– Обезбеђивање проходности јавних путева;
– Постављање сигнализације и опреме која побољшава безбедност учесника у саобраћају на оштећеној деоници;
– Израда привремених обилазница (девијација) на јавном путу;
– Израда и постављање привремених ослонаца путних објеката када је угрожена носивост темеља или стубова објекта, израда привремених мостова или понтона.
Мере које се односе на функционалну обнову инфраструктуре јесу:
– Инжењерско-геолошки и геотехнички истражни радови;
– Израда пројектно-техничке документације за санацију клизишта;
– Санација клизишта која потенцијално угрожавају безбедност саобраћаја;
– Заштита косина усека и насипа и других еродираних површина;
– Санација одрона и осулина;
– Израда пројектно-техничке документације за обнову грађевинске и електротехничке железничке инфраструктуре;
– Обнова грађевинске и електротехничке железничке инфраструктуре – делимична и трајна санација пруга;
– Израда пројектно-техничке документације за обнову јавних путева и обнову путних објеката;
– Обнова јавних путева;
– Обнова и уређење система за одводњавање;
– Обнова путних објеката: друмских мостова, надвожњака, подвожњака и вијадукта;
– Уређење водотокова у зони мостова и других места где водоток угрожава јавни пут;
– Накнадна хидрометријска мерења за потребе безбедности пловидбе;
– Снимање и реконструкција речних насипа.
Мере које се односе на потпуну обнову оштећене инфраструктуре и модернизацију инфраструктурних система јесу:
– Инжењерско-геолошки и геотехнички истражни радови;
– Увођење стандарда отпорности на ризик од природних катастрофа;
– Тестирање носивости конструкција оштећених објеката; 
– Израда пројектно-техничке документације за реконструкцију објеката инфраструктуре;
– Оспособљавање пруга за прихват повећаног обима саобраћаја и повећање брзине возова;
– Реконструкција деонице путева;
– Реконструкција мостова;
– Повећање носивости конструкција путних објеката;
– Увођења заштите од поплава у близини река и унапређење система за одводњавање.
„Железнице Србије” а.д. и ЈП „Путеви Србије” су покренули поступак израде пројектне докуменатције за обнову одређеног броја путева и железничке инфраструктуре и у току је обезбеђење одобрења за извођење радова за део урађених пројеката обнове. Приступило се и спровођењу значајног броја других мера које се односе на хитну санацију инфраструктуре. Детаљан преглед отклоњених оштећења на путевима и железничкој инфраструктури, као и приказ планираних санација које ће се финансирати из различитих извора, дати су у прилозима 1–7, који су саставни део овог програма. 
6. Рокови за спровођење мера
Мере које се односе на хитну санацију инфраструктуре треба спровести до краја 2014. године. Мере које се односе на функционалну обнову инфраструктуре треба спровести до краја 2015. године. Мере које се односе на потпуну обнову оштећене инфраструктуре и модернизацију инфраструктурних система треба спровести до краја 2018. године.
7. Носиоци спровођења програма
Спровођење овог програма биће у надлежности јединица локалних самоуправа, ималаца јавних овлашћења, тј. јавних предузећа и зависних привредних друштава („Железнице Србије” а.д. и ЈП „Путеви Србије”), Министарства грађевинарства, саобраћаја и инфраструктуре, Министарства привреде, Канцеларије за помоћ и обнову поплављених подручја и Комисије за утврђивање штете од елементарних непогода. 
Инвеститорска права за извођење радова на обнови инфраструктурних објеката који су у својини Републике Србије вршиће јавна предузећа, односно зависна привредна друштва, без посебног овлашћења Владе, у складу са чланом 35. Закона.
8. Процена потребних финансијских средстава и извор финансирања
Потребна финансијска средства за спровођење овог програма обезбеђују се у складу са чланом 5. Закона. 
У области железничког саобраћаја, прелиминарно процењена средстава за реализацију обнове железничке инфраструктуре износе 3.381.643.360,00 динара. Додатно, за обнову железничке пруге Пожаревац – Сопот Пожаревачки – Костолац потребно је планирати средства у износу од око 696.000.000,00 динара, што укупно износи 4.077.643.360,00 динара (преко 35 милиона евра). 
Прерасподелом и реалокацијом дела сопствених средстава одобрених Програмом пословања „Железнице Србије” а.д. за 2014 годину, обезбеђено је 85.000.000,00 динара. „Железнице Србије” а.д. планирају обезбеђење дела средстава из ванредних прихода у износу од 735.000.000,00 динара, која ће моћи да се користе по добијању сагласности Владе на Програм о изменама и допунама на програм пословања Железнице Србије. За преостала необезбеђена средства у износу од 3.257.643.360,00 неопходно је обезбедити додатне изворе финансирања.
У области друмског саобраћаја, прелиминарно је процењена штета која износи преко 12 милијарди динара (преко 105 милиона евра), а услед нових падавина и временског одвијања слегања тла, могућа је појава нових оштећења и проширење зоне већ оштећених објеката и повећање степена оштећења. Прелиминарно процењена штета на државним путевима I и II реда и клизиштима износи 3.954.837.295,00 динара, штета на путним објектима 663.379.872,00 динара, штета на коридорима (Коридор 10 – Е 80 и Рута 4 – Пут Е 763) 1.809.953.800,00 динара, док процењена штета на локалним путевима износи око 5.605.796.579,00 динара. 
Прерасподелом и реалокацијом дела сопствених средстава одобрених Програмом пословања ЈП „Путеви Србије” обезбеђена су средства за израду пројектно-техничке документације за хитну санацију јавних путева. Репрограмирањем кредита за пројекат „Рехабилитација и безбедност путева” издвојено је око 70 милиона евра за хитну санацију критичних деоница путева оштећених у мајским поплавама. Додатно, у поступку је обезбеђивање око 4 милиона евра за реконструкцију пута Крст-Коренита-Крупањ кроз нови пројекат „Подршка за обнову поплављених подручја у Србији” из средстава ИПА 2012, а требало би да буде обезбеђено и 10,49 милиона евра из средстава ИПА 2014 за санацију критичних клизишта и путних објеката. За преостала потребна средства неопходно је обезбедити додатне изворе финансирања.

У области санације покренутих клизишта на државним 
				путевима I и II реда на територији Републике Србије, радова на 
				изградњи и реконструкцији путева оштећених поплавама на државним 
				путевима I и II реда на територији Републике Србије и радова на 
				изградњи и реконструкцији мостова оштећених поплавама на 
				локалним путевима на територији Републике Србије, процењена 
				вредност радова износи 936.349.761,56 динара.*

Средстава за финансирање наведених радова биће 
				обезбеђена из финансијске контрибуције из Фонда солидарности 
				Европске уније, и иста ће се извршавати са наменског 
				евиденционог рачуна Канцеларије за помоћ и обнову поплављених 
				подручја.*

				*Службени гласник РС, број 86/2015
 
Прилози
 
НАПОМЕНА ИЗДАВАЧА: Уредбом о измени и допунама Уредбе о 
				утврђивању Државног програма обнове у сектору саобраћаја 
				("Службени гласник РС", број 86/2015) измењени су Прилози 3. и 
				5. (види 
				члан 1. Уредбе - 86/2015-13).

Прилог 1 - Детаљан преглед отклоњених 
				оштећења која су настала услед поплава у мају 2014. године на 
				путевима и железничкој инфраструктури, санираних до 24. јула 
				2014. године

Прилог 2 - Листа оштећења саобраћајне 
				инфраструктуре услед поплава у мају 2014. године чије се 
				отклањање планира до 1. октобра 2014. године

Прилог 3 - Листа оштећења 
				саобраћајне инфраструктуре услед поплава у мају 2014. године 
				чије се отклањање планира из репрограмираног кредита Светске 
				банке за "Пројекат рехабилитације путева и унапређење 
				безбедности саобраћаја"


Прилог 4 - Листа клизишта и оштећених 
				путних објеката услед поплава у мају 2014. године чије је 
				санирање предложено за финансирање из средстава ИПА 2014


Прилог 5 - Планирани радови на 
				санацији великих клизишта и изградњи, реконструкцији и 
				рехабилитацији тешко оштећених мостова на државним путевима I и 
				II реда, за 2014-ту и 2015-ту годину са динамиком радова (13. 
				августа 2014. године)


Прилог 6 - Преглед радова на санацији 
				државних путева 

				I и II реда, клизишта и мостова 
				оштећених услед елементарних непогода (13. августа 2014. године)


Прилог 7 - Преглед радова на санацији 
				локалних путева, клизишта и објеката оштећених услед 
				елементарних непогода (13. августа 2014. године)