Редакцијски пречишћен текст
 
 
 
 
На основу члана 116. став 5. и члана 163. став 3, члана 220. 
став 2, а у вези са чланом 241. и чланом 262. став 1. тачка 1. Закона о тржишту 
капитала („Службени гласник РС”, број 31/2011),
Комисија за хартије од вредности доноси
 
 
ПРАВИЛНИК
о давању сагласности на општа акта организатора тржишта, 
инвестиционог друштва и Централног регистра, депоа и клиринга хартија од 
вредности
"Службени гласник РС", бр. 89 од 25. новембра 
2011, 44 од 1. маја 2012.
 
 
I. ОПШТЕ ОДРЕДБЕ
 
Члан 1.
Овим правилником се уређују: 
1. врста и садржина општих аката организатора тржишта, инвестиционог друштва 
и Централног регистра, депоа и клиринга хартија од вредности;
2. захтев за давање претходне сагласности на општа акта;
3. давање претходне сагласности на општа акта. 
 
Члан 2.
(1) Изрази који се користе у овом правилнику имају следеће значење: 
1. Комисија је Комисија за хартије од вредности;

2. Закон је Закон о тржишту капитала („Службени 
гласник РС”, број 31/2011); 
3. Организатор тржишта је берза и 
брокерско-дилерско друштво, које је организатор МТП;
4. Инвестиционо друштво је брокерско-дилерско 
друштво, односно овлашћена банка;
5. Централни регистар је Централни регистар, депо 
и клиринг хартија од вредности;
6. Претходна сагласност подразумева да се не може 
објавити, ступити на снагу и примењивати општи акт пре добијања сагласности 
Комисије на дати акт;
7. Релевантно лице у односу на берзу, 
инвестиционо друштво и Централни регистар је: 
– лице са власничким учешћем у капиталу берзе, инвестиционог друштва, односно 
Централног регистра
– лице на руководећој позицији на берзи, у инвестиционом друштву, односно 
Централном регистру (директор, чланови управног одбора, чланови одбора 
директора, надзорног одбора),
– запослено лице на берзи, у инвестиционом друштву, односно у Централном 
регистру, 
– свако другo физичкo лице које је ангажовано од стране берзе, инвестиционог 
друштва, односно Централног регистра за пружање услуга из његове надлежности;
– лице са којим је релевантнo лице у родбинској вези у складу са одредбама 
правилника којим се прописују организациони захтеви за пружање инвестиционих 
услуга;
8. Лична трансакција је трансакција с 
финансијским инструментом коју изврши релевантно лице делујући ван делокруга 
активности које обавља као релевантно лице или која је извршена за рачун 
релевантног лица, лица са којим је релевантно лице у родбинској вези или с којим 
је блиско повезано у смислу Закона или лица чији је однос с релевантним лицем 
такве природе да релевантно лице има непосредан или посредан материјални интерес 
од резултата трансакције.
 
Члан 3.
(1) Обрасци који се наводе у овом правилнику су објављени на интернет 
страници Комисије.
(2) Обрасци морају бити попуњени уредно, читљиво и без накнадног преправљања.
(3) Документација која се прилаже уз захтеве прописане овим правилником 
подноси се у оригиналу или овереној фотокопији.
(4) Општа акта која су предмет давања сагласности достављају се Комисији у 
писаном и електронском облику.
 
Члан 4.
Приликом разматрања захтева за давање дозволе за рад организатора тржишта или 
захтева за обављање делатности инвестиционог друштва, Комисија одлучује 
истовремено о захтеву за давање сагласности на општа акта.
 
II. ОПШТА АКТА 
 
Члан 5.
(1) Комисија даје претходну сагласност на акта и измене општих аката 
организатора тржишта, инвестиционог друштва и Централног регистра.
(2) Изузетно од става 1. овог члана Комисија не даје сагласност на правилник 
о тарифи инвестиционог друштва.
 
Оснивачки акт 
 
Члан 6.
(1) Оснивачки акт је конститутивни акт друштва, који има форму одлуке о 
оснивању ако друштво оснива једно лице, или уговора о оснивању ако друштво 
оснива више лица. 
(2) Приликом оснивања друштва, потписи на оснивачком акту оверавају се у 
складу са законом којим се уређује овера потписа. 
(3) Оснивачки акт акционарског друштва не мења се. 
 
Статут 
 
Члан 7.
(1) Акционарско друштво поред оснивачког акта има и статут, којим се уређује 
управљање друштвом и друга питања у складу са законом којим се уређују привредна 
друштва. 
(2) Статут, као и његове измене и допуне, доноси скупштина обичном већином 
гласова свих акционара са правом гласа, осим ако је већа већина предвиђена 
статутом. 
(3) Измене статута и пречишћени текст тог документа након сваке измене, 
региструју се у складу са законом о регистрацији, након сагласности Комисије.
(4) Друштво је дужно да у статуту изврши измене и допуне ради усклађивања 
података о: 
1. висини уписаног и уплаћеног основног капитала, о броју и укупној 
номиналној вредности одобрених акција, ако постоје; 
2. битним елементима издатих акција сваке врсте и класе у складу са законом 
којим се уређује тржиште капитала. 
 
Члан 8.
(1) Општа акта организатора тржишта, инвестиционог друштва и Централног 
регистра обавезно прописују:
1. правила понашања релевантних лица, а нарочито процедуре о чувању пословне 
тајне и за спречавање злоупотребе поверљивих или инсајдерских информација; 
2. процедуре за личне трансакције релевантних лица; 
3. мере за утврђивање, спречавање и управљање сукобом интереса; 
4. мере и поступке за утврђивање и управљање ризицима. 
 
III. АКТА ОРГАНИЗАТОРА ТРЖИШТА
 
Члан 9.
(1) Општа акта берзе су оснивачки акт, статут, правила и процедуре пословања, 
правилник о листингу и правилник о тарифи. 
(2) Општа акта берзе садрже транспарентна и обавезујућа правила заснована на 
објективним критеријумима за инвестиционо друштво које постаје члан регулисаног 
тржишта, као и услове за искључење члана, а нарочито:
1. права и обавезе чланова берзе;
2. професионалне стандарде за запослене код чланова који послују на тржишту;
3. правила која се односе на трансакције закључене на регулисаном тржишту.

 
Правилник о листингу 
 
Члан 10.
Правилником о листингу берзе уређују се посебни услови и поступак пријема на 
листинг финансијских инструмената, односно искључење, ближа правила о поступку и 
учесницима у трговању финансијским инструментима, као и друга питања значајна за 
листинг и котацију.
 
Правила и процедуре пословања 
 
Члан 11.
(1) Правила и процедуре пословања берзе ближе уређују:
1. услове за укључење финансијских инструмената у трговање на регулисано 
тржиште, привремену обуставу трговања и искључење из трговања финансијским 
инструментима;
2. услове за трговање финансијским инструментима који су укључени у трговање 
на регулисано тржиште;
3. поступак обелодањивања информација о тражњи, понуди, котацији и тржишним 
ценама финансијских инструмената, као и других информација значајних за трговање 
финансијским инструментима, пре и после извршене трансакције;
4. услове за прелазак са једног на друго тржиште;
5. начин обављања тржишног надзора над трговањем финансијским инструментима 
који су укључени на регулисано тржиште у циљу спречавања и откривања непоступања 
по правилима у вези са регулисаним тржиштем, а нарочито правила и поступци за 
откривање и спречавање злоупотреба на тржишту;
6. процедуре за покретање дисциплинских поступака против инвестиционих 
друштава и овлашћених физичких лица у инвестиционом друштву који се понашају 
супротно одредбама општег акта берзе, Закона и акта Комисије;
7. брисана је ранија тачка 7. (види члан 1. Правилника 
- 44/2012-4)
7.* друга питања од значаја за рад берзе.
 
*Службени гласник РС, број 
44/2012
 
Тарифа
 
Члан 12.
Берза је дужна да наплаћује накнаде за услуге и послове које обавља у складу 
са правилником о тарифи.
 
Акта МТП
 
Члан 13.
Одредбе овог правилника које се односе на акта берзе, као организатора 
регулисаног тржишта, сходно се примењују на организатора МТП, осим правилника о 
листингу.
 
IV. АКТА ИНВЕСТИЦИОНОГ ДРУШТВА
 
Члан 14.
(1) Општа акта брокерско-дилерског друштва су оснивачки акт, статут, правила 
и процедуре пословања и правилник о тарифи.
(2) Општа акта овлашћене банке су правила и процедуре пословања, као и 
правилник о тарифи.
 
Правила и процедуре пословања 
 
Члан 15.
(1) Правилима и процедурама пословања инвестиционог друштва уређују се 
нарочито:
1. врсте послова које обавља инвестиционо друштво и услови и начин њиховог 
обављања;
2. процедура категоризације/разврставања клијената и промена категорије 
клијента;
3. врсте налога клијената, начин, услови пријема налога;
4. политика извршења налога и поверавање извршења налога;
5. информације које се посебно пружају малим клијентима; 
6. садржина уговора са клијентом; 
7. међусобна права и обавезе брокерско-дилерског друштва и његових клијената;
8. заштита имовине клијената инвестиционог друштва (финансијских инструмената 
и новчаних средстава клијента); 
9. услови позајмљивања финансијских инструмената;
10. правила пословног понашања приликом пружања инвестиционих услуга;
11. поступање по притужбама клијената;
12. друга питања од значаја за рад брокерско-дилерског друштва.
 
Тарифа
 
Члан 16.
(1) Инвестиционо друштво је дужно да наплаћује накнаде за услуге и послове 
које обавља до максималних износа прописаних тарифником који је достављен 
Комисији, пре примене.
(2) Провизије и накнаде инвестиционог друштва не могу бити у очигледној 
несразмери са услугама, радњама и активностима које се пружају.
 
Акта друштва за управљање инвестиционим фондовима
 
Члан 17.
(1) Одредбе овог правилника које се односе на правила и процедуре и правилник 
о тарифи инвестиционог друштва, сходно примењују на друштва за управљање 
инвестиционим фондовима, када пружају услуге управљања портфолиом и услуге 
инвестиционог саветовања.
 
V. АКТА ЦЕНТРАЛНОГ РЕГИСТРА
 
Члан 18.
(1) Општа акта Централног регистра су статут, правила пословања, правилник о 
тарифи и друга општа акти којима се уређује пословање Централног регистра.
 
Правила пословања Централног регистра
 
Члан 19.
(1) Правилима пословања Централног регистра се утврђују:
1. вођење регистара;
2. отварање и вођење рачуна финансијских инструмената;
3. отварање и вођење новчаних рачуна;
4. чување финансијских инструмената;
5. вршење клиринга и салдирања обавеза и потраживања насталих по основу 
закључених трансакција;
6. пренос права из финансијских инструмената и пренос тих инструмената;
7. садржина налога за пренос и налога за упис права трећих лица на 
финансијским инструментима;
8. образовање и коришћење гарантног фонда и други начини смањења ризика у 
случају неизвршења обавеза члана Централног регистра;
9. друга питања од значаја за рад Централног регистра.
 
VI. ДАВАЊЕ САГЛАСНОСТИ
 
Захтев 
 
Члан 20.
(1) Захтев за давање претходне сагласности на општа акта доставља се на 
обрасцу – општа акта ОТ/ИД/ЦР.
(2) Уз захтев из става 1. овог члана се доставља одлука надлежног органа о 
усвајању измена општег акта са образложењем и текст акта који се мења.
 
Сагласност Комисије
 
Члан 21.
(1) Комисија доноси решење о давању претходне сагласности на општа акта 
уколико утврди да су предложене измене у складу са законом и другим важећим 
прописима.
(2) Уколико Комисија утврди да неке измене нису у складу са законом и другим 
важећим прописима, закључком налаже подносиоцу захтева да у одређеном року 
изврши потребна усклађивања. 
(3) Након поступања по закључку из става 2. овог члана, Комисија доноси 
решење о давању сагласности на измене тог акта, а уколико подносилац захтева не 
поступи по том закључку Комисија доноси решење о одбијању захтева.
(5) Комисија може издати налог за измену, допуну или доношење општег акта, 
односно повући дату сагласност на општи акт и наложити усвајање општих аката.
 
Објављивање аката
 
Члан 22.
Општа акта и измене тих аката, након добијања 
сагласности Комисије објављују се на интернет страници подносиоца захтева.*
 
*Службени гласник РС, број 
44/2012
 
VII. ЗАВРШНЕ ОДРЕДБЕ
 
Члан 23.
Овај правилник ступа на снагу осмог дана од дана објављивања у „Службеном 
гласнику Републике Србије”.
 
Број 2/0-01-655/1-11
У Београду, 15. новембра 2011. године
Председник Комисије,
др Зоран Ћировић, с.р.