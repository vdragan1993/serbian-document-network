На основу члана 59. став 5. Закона о ванредним ситуацијама („Службени гласник РС”, број 111/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
Влада доноси
 
 
УРЕДБУ
о спровођењу евакуације

				"Службени гласник РС", број 22 од 31. марта 2011.
 
 
Члан 1.
Овом уредбом уређују се спровођење евакуације и висина накнаде за евакуацију.
 
Члан 2.
Евакуација се организује и спроводи с циљем заштите и спасавања људи, животиња, материјалних и културних добара, државних органа, привредних друштава и других правних лица од елементарних непогода, техничко-технолошких несрећа – удеса и катастрофа, последица тероризма, ратних и других већих несрећа (у даљем тексту: елементарне непогоде и друге несреће).
 
Члан 3.
Планирање евакуације врши се на основу Процене угрожености, а ради правовремених припрема за организовано спровођење евакуације.
Планом евакуације утврђују се и разрађују: процедуре спровођења мера и задатака евакуације; неопходна материјално-техничка и финансијска средства; задаци, начин деловања и одговорност свих учесника у спровођењу евакуације.
План евакуације израђује се као посебан докуменат и чини саставни део Плана заштите и спасавања у ванредним ситуацијама.
 
Члан 4.
Евакуација се спроводи на основу наређења надлежног штаба за ванредне ситуације.
У складу са Планом евакуације, штаб за ванредне ситуације наређује ангажовање моторних возила и других материјалних средстава за потребе евакуације.
Наредба Републичког штаба за ванредне ситуације субјектима на које се евакуација односи преноси се преко Републичког и окружних центара за обавештавање, односно преко Националног и оперативних центара 112 и општинских штабова за ванредне ситуације.
Општински штаб за ванредне ситуације наређења везана за евакуацију издаје непосредно субјектима на које се евакуација односи.
Зависно од посебних потреба лица која се евакуишу и обима евакуације, штаб за ванредне ситуације може ангажовати орган или службу социјалне заштите, одговарајућу организацију црвеног крста, одговарајућу здравствену службу, а може затражити и активирање повереника и обвезника цивилне заштите за помоћ при евакуацији.
 
Члан 5.
Ако се евакуација становништва планира на територију друге јединице локалне самоуправе, прихват и збрињавање евакуисаног становништва организује и обезбеђује надлежни орган јединице локалне самоуправе са чије се територије врши евакуација у сарадњи са органима јединице локалне самоуправе на чију се територију врши евакуација.
Координацију активности из става 1. овог члана врше надлежни штабови за ванредне ситуације.
 
Члан 6.
Трошкови евакуације обезбеђују се из буџета јединица локалне самоуправе, аутономне покрајине, односно Републике Србије, зависно од обима и територије са које се организује евакуација.
Ако се евакуација спроводи на територији једне јединице локалне самоуправе, трошкови евакуације исплаћују се из буџета те јединице локалне самоуправе.
Ако се евакуација спроводи на територију друге јединице локалне самоуправе, трошкове евакуације обезбеђује локална самоуправа са чије територије се врши евакуација у сарадњи са јединицом локалне самоуправе на чију територију се врши евакуација.
Ако се евакуација спроводи за више јединица локалне самоуправе или ако се спроводи потпуна евакуација, финансирање евакуације обезбеђује се из буџета јединица локалне самоуправе са чије територије се врше евакуацију, као и из буџета аутономне покрајине и буџета Републике Србије.
 
Члан 7.
Висина трошкова која се накнађује лицу које учествује у спровођењу евакуације утврђује се према стварним трошковима који настају током спровођења евакуације, а применом одредаба посебног прописа којим се уређује висина накнаде за извршавање материјалне обавезе у случају елементарне непогоде и друге несреће.
 
Члан 8.
Ова уредба ступа на снагу осмог дана од дана објављивања у „Службеном гласнику Републике Србије”.
 
 
05 број 110-2118/2011-2
У Београду, 24. марта 2011. године
Влада
Први потпредседник Владе – 
заменик председника Владе,
Ивица Дачић, с.р.