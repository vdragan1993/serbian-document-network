На
основу члана 7. став 4. Закона о здравственој заштити („Службени гласник РС“, бр.
17/92, 26/92, 50/92, 52/93, 53/93, 67/93, 48/94 и 25/96), 
Влада
Републике Србије доноси
 
 
УРЕДБУ

о здравственој заштити радника

„Службени гласник
РС“, број 4 од 28. јануара 2000.
 
 
Члан 1.
Овом
уредбом уређује се спровођење здравствене заштите радника и утврђује програм за
спровођење ове заштите.
 
Члан 2.
Здравствена
заштита радника спроводи се по програму којим се утврђују: општи и посебни циљеви
у здравственој заштити радника, мере, активности и поступци у реализацији циљева
и задаци здравствених установа у спровођењу програма.
Програм
из става 1. овог члана одштампан је уз ову уредбу и чини њен саставни део.
 
Члан 3.
Средства
за спровођење здравствене заштите из члана 2. ове уредбе обезбеђују се у складу
са законом.
 
Члан 4.
Ова
уредба ступа на снагу осмог дана од дана објављивања у „Службеном гласнику Републике
Србије“.
 
Број 05-110-4683/99
У Београду, 25. јануара 2000. године
Влада Републике Србије
Потпредседник,
проф. др Милован Бојић, с.р.
 
 
ПРОГРАМ 
ЗДРАВСТВЕНЕ ЗАШТИТЕ РАДНИКА
 
I. ОПШТИ И ПОСЕБНИ ЦИЉЕВИ
У ЗДРАВСТВЕНОЈ ЗАШТИТИ РАДНИКА
 
1. Општи циљеви здравствене
заштите радника
 
Општи циљеви
здравствене заштите радника јесу:
1) превенција
професионалних болести, болести у вези с радом и повреда на раду;
2) рано
откривање, дијагностика професионалних болести и болести у вези с радом, као и лечење
и рехабилитација оболелих и повређених на раду.
 
2. Посебни циљеви заштите
здравља радника
 
Посебни
циљеви заштите здравља радника јесу:
1) примарна
превенција оштећења здравља радника спровођењем мера и активности усмерених на унапређење
и заштиту квалитета радне средине, првенствено мера које спречавају и онемогућавају
емитовање у радну средину професионалних штетности хемијског, физичког или биолошког
порекла, односно мера које спречавају или умањују изложеност радника тим агенсима;

2) правовремено
откривање ризика везаних за нове технологије (аутоматизација, хемијске материје,
физичка енергија, биотехнологија, трансфер опасних технологија и др.) и појаву нових
професионалних болести различитог порекла;
3) успостављање
регистра свих професионалних штетности (познатих и суспектних), система редовног
надзора над њима, као и контроле изложености радника тим агенсима;
4) здравствено
васпитање и образовање радника за спровођење мера и активности усмерених на стварање
и развијање свести о потреби здравог начина живота и рада, као и мера за одвикавање
од штетних навика, обичаја и понашања на раду;
5) информисање
радника и укупне јавности о свим аспектима професионалних ризика;
6) рано
дијагностиковање професионалних болести и болести у вези с радом у претклиничкој
и супклиничкој фази периодичним, контролним и циљаним медицинским прегледима и спровођењем
скрининга; 
7) систематско
утврђивање узрока повреда на раду и спровођење свих мера техничке и медицинске превенције
професионалног трауматизма;
8) обезбеђење
посебне здравствене заштите вулнерабилних група радне популације: омладине, жена
у репродуктивном периоду, старијих радника, хроничних болесника и хендикепираних
особа;
9) перманентна
едукација свих кадрова (са средњом, вишом и високом спремом) који учествују у спровођењу
овог програма ради обезбеђивања мултидисциплинарног приступа у медицини рада;
10) унапређење
научних истраживања у области здравствене заштите радника (основних, развојних,
примењених) и сарадња са међународним научним институцијама;
11) праћење,
проучавање и давање предлога за усклађивање здравствених стандарда у области здравствене
заштите радника са усвојеним документима Светске здравствене организације (у даљем
тексту: СЗО) и Међународне организације рада (у даљем тексту: МОР);
12) успостављање
и унапређење сарадње са Уредом за медицину рада СЗО, МОР и другим међународним организацијама
и институцијама које се директно или индиректно баве заштитом здравља на раду;
13) праћење
и евалуација спровођења овог програма.
 
3. Приоритети у остваривању
циљева
 
Приоритети
у остваривању циљева јесу:
1) успостављање
регистра свих професионалних штетности у Републици према територији и гранама делатности
и утврђивање степена здравственог ризика од тих штетности, као и регистра радне
популације изложене повишеном ризику од професионалних болести и повреда на раду
(до 31. децембра 1999. године);
2) смањење
учесталости професионалних болести за 25% у наредних пет година (до 31. децембра
2002. године), при чему као показатељ служи смањење стопе инциденције професионалних
болести у односу на 1990. годину;
3) смањење
учесталости повреда на раду за 15% у наредних пет година (до 31. децембра 2002.
године), при чему као показатељ служи смањење просечне годишње стопе повређивања
у односу на 1990. годину;
4) изучавање
учесталости и професионалних фактора ризика болести у вези с радом међу индустријским
радницима, са предлогом додатних мера превенције (до 31. децембра 2000. године).
 
II. МЕРЕ, АКТИВНОСТИ
И ПОСТУПЦИ У РЕАЛИЗАЦИЈИ ЦИЉЕВА
 
Ради остваривања
постављених општих и посебних циљева здравствене заштите радника, овим програмом
утврђују се мере и активности, и то у области:
1) примарне
превенције професионалних болести, болести у вези с радом и повреда на раду;
2) секундарне
превенције професионалних болести, болести у вези с радом и повреда на раду;
3) лечења
и рехабилитације оболелих и повређених на раду.
 
1. Примарна превенција
професионалних болести, болести у вези са радом и повреда на раду 
 
У оквиру
примарне превенције, која има за циљ спречавање настајања професионалних болести,
болести у вези с радом и повреда на раду потпуним спречавањем или смањењем изложености
професионалним штетностима, спроводе се следеће мере и активности:
1) праћење
услова за увођење нових технологија, опреме и уређаја који доводе до појаве професионалних
штетности хемијског, физичког или биолошког порекла;
2) праћење
стандарда квалитета појединих елемената здраве радне средине, односно интензитета
и трајања изложености радника појединим професионалним штетностима;
3) обезбеђивање,
прикупљање, обрада и анализа података о стању квалитета и условима радне средине,
интензитету и трајању изложености професионалним штетностима;
4) праћење
активности радника, предузећа, установа и других организација на заштити и унапређењу
квалитета радне средине;
5) организовано
спровођење претходних лекарских прегледа радника за рад на радним местима са посебним
условима рада;
6) стручно
усавршавање здравствених радника и здравствених сарадника са високом, вишом и средњом
стручном спремом за спровођење превенције професионалних болести, болести у вези
с радом и повреда на раду;
7) организовано
спровођење здравственог васпитања и образовања радника који се односе на здравствену
заштиту радника;
8) спровођење
осталих специфичних, неспецифичних и општих мера и активности примарне превенције
професионалних болести, болести у вези с радом и повреда на раду.
 
2. Секундарна превенција
професионалних болести, болести у вези с радом и повреда на раду
 
Секундарна
превенција професионалних болести, болести у вези с радом и повредама на раду обухвата:
1) организовано
спровођење периодичних лекарских прегледа радника који раде на радним местима са
посебним условима рада;
2) спровођење
контролних и циљаних лекарских прегледа радника који раде на радним местима са посебним
условима рада;
3) спровођење
систематских лекарских прегледа свих запослених без обзира на врсту и интензитет
професионалног ризика;
4) спровођење
скрининга ради раног откривања почетних оштећења здравља, у складу са утврђеним
морбидитетом.
 
3. Лечење и рехабилитација
оболелих и повређених на раду
 
Лечење
и рехабилитација оболелих и повређених на раду обавља се у амбулантно-поликлиничким
и болничким условима према медицинским индикацијама, у складу са законом и актима
Републичког завода за здравствено осигурање.
 
III. ЗАДАЦИ ЗДРАВСТВЕНИХ
УСТАНОВА У СПРОВОЂЕЊУ ПРОГРАМА 
 
У спровођењу
овог програма учествују:
1) домови
здравља
2) заводи
за здравствену заштиту радника, и 
3) Клинички
центар Србије (Институт за медицину рада).
1. Дом здравља
 
Задаци
дома здравља, односно диспанзера за медицину рада у спровођењу овог програма јесу:
1) праћење
хигијенских, епидемиолошких и социјалних услова радне средине и предлагање мера
за спречавање утицаја штетних чинилаца којима су радници изложени у току процеса
рада;
2) по захтеву
радника или послодавца даје мишљење у вези са избором занимања (професионалном оријентацијом)
и у вези са распоређивањем радника на одговарајуће радно место;
3) вршење
лекарских прегледа радника при запошљавању;
4) обављање
превентивних прегледа запослених који не раде под посебним условима рада;
5) праћење
здравственог стања хронично оболелих радника и инвалида;
6) пружање
хитне медицинске помоћи повређеним и акутно оболелим радницима на раду;
7) учешће
у спровођењу мера превенције болести зависности код радника, посебно алкохолизма;
8) оцењивање
потребе упућивања радника на активни рекреативни одмор, на превентивни третман и
у рехабилитационе центре;
9) утврђивање
потребе увођења допунске и заштитне исхране;
10) праћење
и анализирање укупног и специфичног морбидитета, апсентизма и професионалног трауматизма;
11) спровођење
здравственог васпитања радника усмерених на стварање и развијање свести о потреби
здравог начина живота и рада као и на одвраћање од штетних навика, обичаја и понашања
на раду;
12) стручно
усавршавање здравствених радника и здравствених сарадника у области медицине рада;
13) учествовање
у реализацији истраживачких пројеката;
14) врши
дијагностику, лечење и рехабилитацију оболелих и повређених радника из грана медицине,
односно стоматологије из које дом здравља обавља здравствену делатност.
Дом здравља
обавља и претходне и периодичне лекарске прегледе радника на радним местима са посебним
условима рада, уколико је министарство надлежно за послове рада уз сагласност министарства
надлежног за послове здравља утврдило да у складу са прописима о заштити на раду
испуњава прописане услове за обављање претходних и периодичних лекарских прегледа
радника на радним местима са посебним условима рада.
 
2. Завод за здравствену
заштиту радника
 
Задаци
завода за здравствену заштиту радника у спровођењу овог програма јесу:
1) праћење
и проучавање стања радне средине, идентификација и квантификација свих професионалних
штетности на радном месту и предузимање одговарајућих мера у циљу заштите и унапређења
радне средине;
2) утврђивање
психофизиолошких и других здравствених захтева радних места и предлагање мера за
њихово усклађивање са способностима радника;
3) истраживање
и откривање узрока обољевања од професионалних болести и болести у вези с радом
као и узрока повређивања на раду;
4) по захтеву
радника или послодавца даје мишљење у вези са избором занимања (професионалном оријентацијом)
и у вези са распоређивањем радника на одговарајуће радно место;
5) обављање
претходних прегледа радника за рад на радним местима с посебним условима рада;
6) обављање
лекарских прегледа радника при запошљавању;
7) обављање
периодичних прегледа радника који раде на радним местима с посебним условима рада;
8) организовање
других превентивних прегледа радника (контролни, систематски, циљани, ванредни,
санитарни) и учествовање у њиховом извођењу;
9) обављање
прегледа и издавање одговарајуће документације о способности за управљање моторним
возилима у друмском саобраћају у складу са прописима о безбедности саобраћаја;
10) обезбеђивање
прописаних специјалистичких прегледа у склопу превентивних прегледа радника;
11) предлагање
и спровођење мера за спречавање, сузбијање, откривање и лечење професионалних болести;
12) учествовање
у процењивању потреба допунске и заштитне исхране као и здравствене рекреације радника,
уз вођење рачуна о условима рада и захтевима радног места; 
13) припремање
документације и упућивање радника на активни одмор, превентивни третман и на рехабилитацију
оболелих и повређених; 
14) анализирање
повреда на раду и медицинског апсентизма и давање предлога мера превенције;
15) учешће
у спровођењу мера превенције болести зависности код радника и посебно алкохолизма;
16) давање
стручног мишљења и предлагање посебних мера здравствене заштите радника (скраћено
радно време, дужи годишњи одмор и др.);
17) покретање
иницијативе, спровођење претходног поступка и давање оцене преостале радне способности
при упућивању органима вештачења ПИО;
18) спровођење
здравственог васпитања радника усмереног на стварање и развијање свести о потреби
здравог начина живота и рада као и на одвраћање од штетних навика, обичаја и понашања
на раду;
19) учествовање
у реализацији овог програма и координирање и спровођење научноистраживачких активности
у области здравствене заштите радника на подручју за које је завод основан;
20) стручно
усавршавање здравствених радника и здравствених сарадника у области медицине рада;
21) учествовање
у планирању и програмирању рада и развоја медицине рада на свом подручју;
22) координирање
активности и пружање стручнометодолошке помоћи здравственим установама у спровођењу
овог програма;
23) пружање
хитне медицинске помоћи повређеним и акутно оболелим радницима на радном месту;
24) врши
дијагностику, лечење и рехабилитацију оболелих и повређених радника из грана медицине,
односно стоматологије из које завод обавља здравствену делатност.
 
3. Клинички центар Србије
(Институт за медицину рада)
 
Задаци Клиничког Центра Србије
(односно његове организационе јединице – Института за медицину рада) у спровођењу
овог програма јесу:
1) планирање, организовање,
спровођење и евалуирање мера, активности и поступака у области здравствене заштите
радника;
2) утврђивање стручно-медицинских
и доктринарних ставова у области медицине рада и пружање стручно-методолошке помоћи
у њиховом спровођењу;
3) праћење спровођења, предлагање
мера за унапређење организације и рада здравствених установа у области здравствене
заштите радника и координација њиховог рада;
4) утврђивање и обезбеђивање
примене јединствене методологије и поступака у програмирању, планирању и спровођењу
мера превентивне здравствене заштите радника;
5) врши испитивања, увођење
нових метода и примену нових метода превенције, дијагностике, лечења и рехабилитације
у области медицине рада;
6) прати савремена достигнућа
у области организације медицине рада и предлаже здравствене стандарде за њено унапређивање
и развој;
7) изучава све факторе професионалних
ризика, врши њихову идентификацију и квантификацију, предлаже мере заштите и контролише
спровођење тих мера;
8) врши здравствене и друге
прегледе и мерења у вези са јонизујућим и нејонизујућим зрачењима у здравственој
заштити;
9) обавља стручно медицинске
поступке и активности у вези са утврђивањем радних места, односно послова са посебним
условима рада и радних места, односно послова на којима се стаж осигурања рачуна
са увећаним трајањем;
10) предлаже и спроводи превентивне
лекарске прегледе радника који раде на радним местима с посебним условима рада;
11) предлаже и примењује критеријуме
за оцену способности за управљање моторним возилима за аматере и радне способности
за возаче професионалце и оцењује способност у другом степену у складу са прописима
о безбедности саобраћаја;
12) прати епидемиолошку ситуацију
на територији Републике у области професионалних болести, болести у вези с радом
и повреда на раду и предлаже мере за њихово спречавање и смањивање;
13) оцењује радну способност
оболелих од професионалних болести, болести у вези с радом, општих обољења и последица
повреда на раду и ван рада;
14) врши оцењивање радне и
опште животне способности, процењивање телесног оштећења и друга вештачења на захтев
судова, послодаваца и других правних лица за спорове у вези са радним односом;
15) предлаже критеријуме за
оцењивање привремене неспособности за рад због болести и повреда и учествује у оцени
привремене спречености за рад у другом степену;
16) арбитрира у спорним случајевима
из домена оцене радне способности;
17) проучава методе и учествује
у организацији и спровођењу медицинске рехабилитације радника оболелих од професионалних
болести, болести у вези с радом и с последицама повреде на раду;
18) проучава, предлаже и организује
спровођење мера за превенцију инвалидности и унапређења радне способности радника;

19) организује праћење и прати
здравствено стање инвалида рада у процесу њиховог оспособљавања за даљи рад и предлаже
одговарајуће мере;
20) прати и проучава здравствено
стање и здравствену заштиту радника, развој и примену савремених достигнућа медицинских
и других наука и спроводи школовање, стручно усавршавање, специјализацију и ужу
специјализацију здравствених радника и здравствених сарадника;
21) предлаже и спроводи научноистраживачке
програме и пројекте (примењена, развојна и базична научна истраживања) у области
здравствене заштите радника, и координира рад учесника у истраживању;
22) врши уже специјализоване,
превентивне, дијагностичке и терапијске здравствене услуге у амбулантним, поликлиничким
и болничким условима;
23) као Центар сарадник СЗО
за медицину рада спроводи препоруке СЗО;
24) остварује сарадњу са здравственим,
научним, едукативним и другим установама, организацијама, заједницама и фондовима
у земљи и иностранству;
25) врши евалуацију спровођења
овог програма и појединих мера, активности и поступака утврђених овим програмом.