На основу члана 45б став 6. Закона о доприносима за обавезно
социјално осигурање („Службени гласник РС”, бр. 84/04, 61/05 и 62/06), 


Министар финансија, министар рада, запошљавања и социјалне
политике и министар здравља споразумно доносе

 

ПРАВИЛНИК

о начину
и поступку обрачунавања и плаћања доприноса за обавезно социјално осигурање за
лица са инвалидитетом

"Службени 
гласник РС", бр. 72 од 29. 
августа 2006,



74 од 21. августа 2013 - 

др. правилник,

118 од 30. децембра 2013 - 


др. правилник

 

 

I.
ОСНОВНЕ ОДРЕДБЕ

 

Члан 1.

Овим правилником уређује се начин и поступак обрачунавања и
плаћања доприноса за обавезно социјално осигурање за лица са инвалидитетом,
сагласно члану 45б Закона о доприносима за обавезно социјално осигурање
(„Службени гласник РС”, бр. 84/04, 61/05 и 62/06 – у даљем тексту: Закон).

 

Члан 2.

Послодавац који на неодређено време запосли лице са инвалидитетом,
за које одговарајућом правно-медицински валидном документацијом докаже
инвалидност, ради остваривања права на ослобађање од обавезе плаћања доприноса
за обавезно социјално осигурање (у даљем тексту: послодавац) на основицу, односно
на терет средстава послодавца за то лице, доставља прописане податке
Националној служби за запошљавање (у даљем тексту: Национална служба), у складу
са овим правилником. 

 

Члан 3.

Послодавац Националној служби доставља податке о лицу са
инвалидитетом за које има право на ослобађање од обавезе плаћања доприноса
сагласно члану 45б Закона, на прописаним обрасцима, и то на:

1) Обрасцу ОНСЗ-И – Обавештење о заснивању/престанку радног односа
са лицима са инвалидитетом;

2) Образац ИНСЗ-И – Извештај о обрачунатим и плаћеним доприносима
на терет послодавца за лица са инвалидитетом.

Обрасци из става 1. овог члана одштампани су уз овај правилник и
чине његов саставни део. 

У Образац ИНСЗ-И новчани износи уносе се у динарима без пара, а
подаци о броју запослених у целом броју. 

 

Члан 4.

Образац ОНСЗ-И подноси се при заснивању радног односа лица са
лицем са инвалидитетом, као и по престанку радног односа тог лица.

Уз Образац ОНСЗ-И који подноси приликом заснивања радног односа са
новозапосленим лицем са инвалидитетом, послодавац је дужан да достави
одговорајућу правно-медицинску документацију о инвалидности новозапосленог
лица, сагласно члану 45б став 1. Закона.

 

Члан 5.

Образац ОНСЗ-И послодавац подноси Националној служби у року од
осам дана од дана заснивања радног односа, односно од дана престанка радног
односа новозапосленог лица са инвалидитетом.

Копију Обрасца ОНСЗ-И послодавац доставља и Пореској управи, у
року из става 1. овог члана.

 

Члан 6.

Образац ИНСЗ-И послодавац подноси Националној служби у три примерка,
у року од осам дана од дана исплате зараде за коју се врши обрачун и плаћање
доприноса и подноси тај образац.

Национална служба, по извршеном плаћању доприноса на терет
средстава Националне службе, на достављеном Обрасцу ИНСЗ-И оверава да је
плаћање доприноса извршено.

Један примерак овереног Обрасца ИНСЗ-И Национална служба враћа
послодавцу са копијом извода органа надлежног за јавна плаћања о извршеној
уплати доприноса на терет средстава Националне службе, у року од 15 дана од
дана уплате доприноса.

Оверени Образац ИНСЗ-И и копија извода органа надлежног за јавна
плаћања из става 3. овог члана, за послодавца чини веродостојну документацију и
основ за унос података у пријаву података за матичну евиденцију о плаћеним
доприносима за запосленог на терет средстава Националне службе, у складу са
законом који уређује обавезно социјално осигурање.

Други примерак овереног Обрасца ИНСЗ-И Национална служба доставља
Пореској управи у року прописаном законом који уређује порески поступак и
пореску администрацију за достављање збирне пореске пријаве о обрачунатим и
плаћеним порезима и доприносима по одбитку.

 

II.
НАЧИН ПОПУЊАВАЊА ОБРАСЦА ОНСЗ-И

 

Члан 7.

У Образац ОНСЗ-И послодавац уноси следеће податке: 

– у колону 2 – име и презиме лица са инвалидитетом са којим је закључен
уговор о раду;

– у колону 3 – јединствени матични број грађана (у даљем тексту:
ЈМБГ) за лице са инвалидитетом из колоне 2;

– у колону 4 – године старости лица са инвалидитетом из колоне 2;

– у колону 5 – дужина чекања на евиденцији незапослених лица коју
води Национална служба;

– у колону 6 – датум закључења уговора о раду између послодавца и
лица са инвалидитетом из колоне 2;

– у колону 7 – датум ступања на рад код послодавца лица са
инвалидитетом из колоне 2.

Када се Образац ОНСЗ-И подноси по престанку радног односа лица са
инвалидитетом, поред исказивања података у кол. 2 до 7, уносе се и подаци у
кол. 8 и 9, и то:

– у колону 8 – датум престанка радног односа лица са инвалидитетом
из колоне 2;

– у колону 9 – правни основ престанка радног односа лица са
инвалидитетом из колоне 2, у смислу закона који уређује рад (одредба и назив
закона). 

 

III.
НАЧИН ПОПУЊАВАЊА ОБРАСЦА ИНСЗ-И

 

Члан 8.

У Образац ИНСЗ-И послодавац уноси следеће податке:

– у колону 2 – име и презиме лица са инвалидитетом са којим је закључен
уговор о раду;

– у колону 3 – ЈМБГ за лице са инвалидитетом из колоне 2;

– у колону 4 – основица за обрачун доприноса, исказана на начин
како се исказује код обрачуна и плаћања доприноса на зараде запослених на
прописаном обрасцу збирне пореске пријаве – ПП ОД; 

– у кол. 5 до 7 – износ обрачунатих доприноса на терет послодавца,
за сваки облик осигурања, који се добија применом законом прописаних стопа на
основицу из колоне 4;

– у кол. 8 до 10 – износе обрачунатих доприноса из кол. 5 до 7, за
сваки облик осигурања, које плаћа Национална служба за лице са инвалидитетом
(којих је послодавац ослобођен по члану 45б Закона);

– у колону 11 – укупан износ доприноса који је уплатила Национална
служба за лице са инвалидитетом, који представља збир појединачних износа
исказаних у кол. 8 до 10. 

 

Члан 9.

По уносу појединачних података на начин из члана 8. овог
правилника, у Образац ИНСЗ-И под „Укупно”, у кол. 4 до 11 уноси се збир
појединачних износа исказаних у тим колонама.

 

IV.
ЗАВРШНА ОДРЕДБА

 

Члан 10.

Овај правилник ступа на снагу наредног дана од дана објављивања у
„Службеном гласнику Републике Србије”, а примењиваће се од 1. септембра 2006.
године. 

 

 

Број 110-00-360/2006-04

У Београду, 25. августа
2006. године

 

Министар финансија,

Млађан Динкић, с.р.

 

 

Министар рада, запошљавања


и социјалне политике,

Слободан
Лаловић, с.р.

 

Министар здравља,

Томица Милосављевић, с.р.

 

Прилози

 

НАПОМЕНА ИЗДАВАЧА: За исплате прихода на које 
се плаћају порези по одбитку, које су обухваћене Правилником о пореској пријави 
за порез по одбитку ("Службени гласник РС", бр. 74/2013, 118/2013) и које се 
врше почев од 1. марта 2014. године, уместо Обрасца ИНСЗ-И, подносе се обрасци 
прописани Правилником о пореској пријави за порез по одбитку ("Службени гласник 
РС", бр. 74/2013, 118/2013) (види члан 22. Правилника - 74/2013-3 и члан 12. 
Правилника – 118/2013-76).

 

Образац ОНСЗ-И - 
Обавештење о заснивању/престанку радног односа са лицима са инвалидитетом 


Образац ИНСЗ-И - Извештај ообрачунатим и лаћеним доприносима на 
терет послодавца за лица са инвалидитетом