На основу члана 11. ст. 2. и 4. Закона о тржишту
хартија од вредности и других финансијских инструмената („Службени гласник РС”,
број 47/06), члана 17. став 1. и члана 42. став 1. Закона о Влади („Службени
гласник РС“, бр. 55/05 и 71/05 – исправка),
Влада доноси
 

	 
УРЕДБУ 
о начину и ближим
критеријумима за утврђивање статуса професионалних инвеститора за одређена
правна лица
„Службени гласник
РС“, број 19 од 19. фебруара 2007.

 

 
Члан 1.
Овом уредбом уређују се начин и ближи критеријуми за
утврђивање статуса професионалних инвеститора за банке, осигуравајућа друштва,
брокерско-дилерска друштва, друштва за управљање инвестиционим и добровољним
пензијским фондовима и инвестиционе и пензијске фондове са седиштем у државама
чланицама Организације за економску сарадњу и развој (у даљем тексту: ОЕЦД),
државама чланицама Европске уније (у даљем тексту: ЕУ) и друга правна лица са
седиштем у Републици Србији или у државама чланицама ОЕЦД и ЕУ, која своја
новчана средства улажу у хартије од вредности ради остварења добити на основу
разлике у цени или ради заштите финансијске имовине од тржишних ризика, односно
ради остваривања права из хартија од вредности.
 
Члан 2.
Правно лице из члана 1. ове уредбе захтев за утврђивање
статуса професионалних инвеститора подноси Комисији за хартије од вредности у
складу са овом уредбом и актима Комисије. 
 
Члан 3.
Захтев из члана 2. ове уредбе подноси се на обрасцу
који утврђује Комисија за хартије од вредности.
 
Члан 4.
Комисија за хартије од вредности одобрава статус
професионалног инвеститора правном лицу из члана 1. ове уредбе уколико то лице
испуњава следеће критеријуме, односно услове:
1) да билансна актива у динарској противвредности
износи најмање 2.000.000 евра према последњем усвојеном годишњем финансијском
извештају за претходну пословну годину;
2) да је висина основног капитала у динарској
противвредности најмање 200.000 евра;
3) да је пословало на финансијском тржишту у периоду
који не може бити краћи од 12 месеци пре подношења захтева;
4) да је обављало најмање 10 трансакција тромесечно на
финансијском тржишту у претходних 12 месеци, с тим што укупна вредност тако
обављених трансакција тромесечно не може бити мања од 50.000 евра у динарској
противвредности.
Изузетно од става 1. овог члана, Комисија за хартије од
вредности одобрава статус професионалног инвеститора и другом правном лицу из
члана 1. ове уредбе које не испуњава услов из става 1. тачка 4. овог члана, али
испуњава следеће услове:
1) да билансна актива у динарској противвредности
износи најмање 5.000.000 евра према последњем усвојеном годишњем финансијском
извештају за претходну пословну годину;
2) да је висина основног капитала у динарској
противвредности најмање 500.000 евра;
3) да је пословало у делатности која је истоврсна
делатности привредног друштва у чије се хартије од вредности улаже, и то у
периоду који не може бити краћи од три године.
Одобрење Комисије за хартије од вредности из става 2.
овог члана важи само за једно улагање другог правног лица из члана 1. ове
уредбе у одређено привредно друштво, а за свако наредно улагање мора се тражити
ново одобрење.
Одобрење Комисије за хартије од вредности из става 2.
овог члана може се издати само уз претходну писмену сагласност привредног
друштва у које намерава да уложи друго правно лице из члана 1. ове уредбе.
 
Члан 5. 
Ова уредба ступа на снагу осмог дана од дана
објављивања у „Службеном гласнику Републике Србије”. 
 
05 број 110-631/2007-1
У Београду, 16. фебруара
2007. године

Влада
Председник,

Војислав Коштуница, с.р.