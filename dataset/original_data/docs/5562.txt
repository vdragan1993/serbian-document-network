На основу члана 46. ст. 1. и 6. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о изради измена и допуна Просторног плана подручја посебне намене Костолачког угљеног басена
"Службени гласник РС", број 7 од 29. јануара 
				2016.
 
1. Приступа се изради измена и допуна Просторног плана подручја посебне намене Костолачког угљеног басена („Службени гласник РС”, број 1/13 – у даљем тексту: Просторни план).
2. Оквирна граница измена и допуна Просторног плана обухвата, на територији града Пожаревца, делове градских општина Костолац и Пожаревац, и то:
1) на територији градске општине Костолац, катастарскe општине Кленовник, Костолац и Село Костолац; 
2) на територији градске општине Пожаревац, катастарске општине Ћириковац и Брадарац.
Оквирна граница обухвата измена и допуна Просторног плана дата је у Прилогу 1 – Графички приказ оквирне границе обухвата измена и допуна Просторног плана, који је одштампан уз ову одлуку и чини њен саставни део.
У току израде Нацрта измена и допуна Просторног плана дефинисаће се коначна граница планског подручја. 
3. Измене и допуне Просторног плана садрже услове и смернице планских докумената из планова вишег реда и развојних стратегија, и то:
1) Законa о Просторном плану Републике Србије од 2010. до 2020. године („Службени гласник РС”, број 88/10), којим је дефинисано да је, уз стабилну енергетску политику, за одрживи развој енергетике Републике Србије неопходно ефикасније коришћење потенцијала обновљивих извора енергије, чиме се смањује увозна зависност земље, што је уједно и економски интерес Републике Србије.
2) Уредбе о утврђивању Регионалног просторног плана за подручје Подунавског и Браничевског управног округа („Службени гласник РС”, број 8/15), којом је утврђено да је у области обновљивих извора енергије, основни циљ њихово значајније учешће у енергетском билансу, уз поштовање принципа одрживог развоја. На планском подручју се предвиђа могућност коришћења обновљивих извора енергије, а нарочито:
– соларне енергије (чиме се побољшава енергетска ефикасност и смањује негативан утицај коришћења фосилних горива на животну средину);
– енергије ветра, као појединачне локације или кроз изградњу ветропаркова на целој територији региона.
3) Уредбе о утврђивању Просторног плана подручја посебне намене Костолачког угљеног басена („Службени гласник РС”, број 1/13), којом је предвиђена могућност да се правила изградње и правила уређења простора, односно регулациона решења за: нове саобраћајне коридоре и објекте, поља ветрогенератора, уређење обала река, пристаништа и марина, и друге објекте у рударско-енергетском комплексу који нису обухваћени регулационим разрадама, утврђују накнадно у поступку измена и допуна Просторног плана на основу одговарајуће студијске и техничке документације до 2015. године.
4) Стратегијом развоја енергетике Републике Србије до 2025. године са пројекцијама до 2030. године („Службени гласник РС”, број 101/15), дати су општи-развојни и стратешки циљеви деловања у области обновљивих извора енергије, који се пре свега односе на повећање удела енергије из обновљивих извора енергије (хидро енергија, ветар, биомаса и соларна енергија) у бруто финалној потрошњи до 2020. године.
Поред наведених, измене и допуне Просторног плана садрже услове и смернице других планских и стратешких докумената, којимa се утврђују правци развоја, уређења и заштите планског подручја.
Израда измена и допуна Просторног плана се заснива на планској, студијској, техничкој и другој документацији, резултатима досадашњих истраживања и важећим документима у Републици Србији.
Списак подлога за подручје измена и допуна Просторног плана достављен од стране Републичког геодетског завода дат је у Прилогу 2 – Списак подлога за подручје измена и допуна Просторног плана, одштампан je уз ову одлуку и чини њен саставни део.
4. Планирање, коришћење, уређење и заштита простора заснива се на принципима:
– одрживог просторног, социјалног и економског развоја; 
– рационалном коришћењу постојећих ресурса и инфраструктуре; 
– смањењу загађивања и прилагођавању климатским променама; 
– економско-тржишне оправданости и рентабилности;
– промоције еколошког квалитета и просторно-еколошке усклађености;
– енергетске ефикасности;
– одрживости у планирању, уређењу и коришћењу простора;
– корпоративне, социјалне и еколошке одговорности;
– коришћења могућности за побољшање енергетске ефикасности у пределима у којима постоји и повољна просторна дистрибуција обновљивих извора енергије.
5. Коришћење еколошки прихватљивих извора енергије представља дугорочни циљ развоја енергетике у Републици Србији. 
Убрзано исцрпљивање необновљивих ресурса на планском подручју и континуирана деградација животне средине, резултираће потребом да се успоставе системи за примену нових технологија, које ће смањити деградацију природне средине, ублажити социјалне и друге конфликте и убрзати ревитализацију простора у зони експлоатације и прераде сировина. 
Основни циљ израде измена и допуна Просторног плана је повећање коришћења обновљивих извора енергије, уз смањење негативних утицаја на животну средину.
Заштита, контролисано и одрживо коришћење природних ресурса као обновљивих извора енергије представљају основне оперативне циљеве у овој области.
6. Концепција планирања, коришћења, уређења и заштите планског подручја дефинише се на начин који истовремено обезбеђује услове за реализацију пројеката (ветроелектране и соларне електране), промоцију и остварење еколошког јавног интереса коришћењем обновљивих извора енергије и увођењем чистијих технолошких решења (посебно енергетских и саобраћајних), енергетску стабилност, одрживи привредни и демографски развој, као и перманентну рекултивацију деградираног земљишта уз развој зелених површина, пошумљавање и уређење предела, коришћењем интензивних мера заштите животне средине.
Просторне целине за које се изменама и допунама Просторног плана утврђују правила уређења и правила грађења, су:
– Пројекат ветроелектране „Костолац” (делови катастарских општина Брадарац, Кленовник, Ћириковац, Костолац и Село Kостолац);
– Пројекат соларне електране „Костолац – Петка” (делови катастарских општина Кленовник и Ћириковац).
Изменама и допунама Просторног плана врши се резервација простора за пројекат соларне електране на подручју депоније на локалитету „Средње костолачко острво”, на подручју катастарске општине Костолац.
Изменама и допунама Просторног плана створиће се плански основ у смислу директног спровођења односно, издавање локацијских услова, израду техничке документације и прибављање одговарајућих дозвола у складу са законом. 
7. Средства за израду измена и допуна Просторног плана обезбеђујe ЈП „Електропривреда Србије”. Оквирна средства за израду измена и допуна Просторног плана износе 10.000.000 динара.
8. Носилац израде измена и допуна Просторног плана је министарство надлежно за послове просторног планирања, у складу са чланом 47. став 1. Закона о планирању и изградњи.
Носилац израде измена и допуна Просторног плана дужан је да обезбеди прибављање мишљења, услова и сагласности надлежних органа и организација прописаних законом, као и да обезбеди сарадњу и усаглашавање ставова са свим релевантним субјектима планирања.
9. Органи, организације и јавна предузећа, који су овлашћени да утврђују услове за заштиту и уређење простора и изградњу објеката у фази израде или измене планских докумената, дужни су да по захтеву надлежног министарства, у року од 30 дана, доставе све тражене податке без накнаде. 
Овлашћени органи из става 1. ове тачке уступиће, на захтев надлежног министарства, постојеће копије топографског и катастарског плана, односно дигиталне записе, односно катастар подземних инсталација, као и ортофото снимке, носиоцу израде измена и допуна Просторног плана, без накнаде у року од 30 дана.
10. Рок за израду Нацрта измена и допуна Просторног плана је 12 месеци од дана ступања на снагу ове одлуке.
11. Нацрт измена и допуна Просторног плана биће изложен на јавни увид у трајању од 30 дана у јединицама локалне самоуправе које су у обухвату измена и допуна Просторног плана.
12. Број примерака измена и допуна Просторног плана биће утврђен посебним актом Владе о утврђивању измена и допуна Просторног плана.
13. Одлука о изради стратешке процене утицаја измена и допуна Просторног плана подручја посебне намене Костолачког угљеног басена на животну средину („Службени гласник РС”, број 108/15), саставни је део ове одлуке. 
14. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 350-623/2016
У Београду, 28. јануара 2016. године
Влада
Председник,
Александар Вучић, с.р.
 
ПРИЛОГ 1. Графички приказ оквирне границе обухвата измена и допуна Просторног плана

 
ПРИЛОГ 2: Списак подлога за подручје измена и допуна Просторног плана
Табела 1: Планови катастра непокретности градске општине Пожаревац:




Ред. број


Катастарска општина


Врста плана


Размера 


Број дет. листова




1.


Ћириковац


аналогни план


1:1000
1:2500


6
14




2.


Брадарац


аналогни план


1:1000
1:2500


15
9




Табела 2: Планови катастра водова градске општине Пожаревац:




Ред. број


Катастарска општина


Врста плана




1.


Ћириковац


векторски формат




2.


Брадарац


векторски формат




Табела 3: Планови катастра непокретности градске општине Костолац:




Ред. број


Катастарска општина


Врста плана


Размера 


Број дет. листова




1.


Кленовник


аналогни план


1:1000
1:2500


9
8




2.


Костолац (Костолац-град)*


векторски формат




3.


Село Костолац (Костолац село)*


аналогни план


1:2500


26




Табела 4: Планови катастра водова градске општине Костолац:




Ред. број


Катастарска општина


Врста плана




1.


Кленовник


векторски формат




2.


Костолац (Костолац-град)*


векторски формат




3.


Село Костолац (Костолац село)*


векторски формат




* У заградама су дати називи катастарских општина према подацима које је за потребе израде овог планског документа, а на основу члана 46. став 2. тачка 3. Закона o планирању и изградњи, припремио и доставио Републички геодетски завод