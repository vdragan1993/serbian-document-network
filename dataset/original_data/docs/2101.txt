На основу члана 64. став 1. Закона о буџетском систему („Службени гласник РС”, бр. 54/09 и 73/10) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), а у вези са чланом 185. Закона о водама („Службени гласник РС”, број 30/10),
Влада доноси
 
ОДЛУКУ
о отварању Буџетског фонда за воде Републике Србије
"Службени гласник РС", број 9 од 16. фебруара 2011.
 
1. Отвара се Буџетски фонд за воде Републике Србије (у даљем тексту: Фонд), као евиденциони рачун у оквиру главне књиге трезора, и то у оквиру Раздела Министарства пољопривреде, шумарства и водопривреде.
2. Фонд се отвара у циљу обезбеђивања наменских средстава за финансирање:
1) уређења водотока и заштите од штетног дејства вода;
2) уређења и коришћења вода;
3) заштите вода од загађивања;
4) изградње, одржавања и управљања мелиорационим системима;
5) изградње, одржавања и управљања регионалним и вишенаменским хидросистeмима;
6) друге намене, у складу са Законом о водама.
3. Фонд се финансира из:
1) апропријација обезбеђених у оквиру буџета Републике Србије за текућу годину;
2) накнаде за коришћење водног добра, накнаде за испуштену воду, накнаде за одводњавање, накнаде за коришћење водних објеката и система и дела сливне водне накнаде, остварене на територији Републике Србије, осим територије аутономне покрајине; 
3) прихода који проистичу из управљања слободним новчаним средствима Фонда.
4. Обавезе Фонда измирују се из средстава Фонда.
5. Фонд се отвара на неодређено време.
6. Фондом управља Министарство пољопривреде, шумарства и водопривреде, а по укидању Фонда, права и обавезе преузима то министарство.
7. Стручне и административно техничке послове за Фонд обављаће Министарство пољопривреде, шумарства и водопривреде – Републичка дирекција за воде.
8. О реализацији ове одлуке стараће се Министарство пољопривреде, шумарства и водопривреде.
9. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 400-868/2011
У Београду, 10. фебруара 2011. године
Влада
Председник,
др Мирко Цветковић, с.р.