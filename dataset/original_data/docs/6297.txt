На основу члана 22. Закона о превозу терета у друмском саобраћају („Службени гласник РС”, број 68/15),
Министар грађевинарства, саобраћаја и инфраструктуре доноси
ПРАВИЛНИК
о изгледу и садржини обрасца захтева за издавање и продужење рока важења лиценце за превоз, обрасцима лиценце за превоз и извода лиценце за превоз и начину стављања на увид јавности информације о издатим и одузетим лиценцама за превоз
"Службени гласник РС", број 11 од 17. фебруара 
				2017.
 
Члан 1.
Овим правилником прописују се изглед и садржина обрасца захтева за издавање и продужење рока важења лиценце за превоз, обрасци лиценце за превоз, извода лиценце за превоз, као и начин стављања на увид јавности информације о издатим и одузетим лиценцама за превоз.
Члан 2.
Образац захтева за издавање и продужење рока важења лиценце за превоз садржи три групе података, и то:
1) податке о подносиоцу захтева;
2) податке о предмету захтева;
3) податке о доказима који се прилажу.
Члан 3.
Образац захтева за издавање и продужење рока важења лиценце за превоз је на папиру А4 формата беле боје.
Изглед обрасца захтева за издавање и продужење рока важења лиценце за превоз дат је у Прилогу 1, који је одштампан уз овај правилник и чини његов саставни део.
Члан 4.
Образац лиценце за превоз штампа се на посебно заштићеном папиру А4 формата светлоплаве боје, који има елементе заштите у штампи, суви жиг у облику грба Републике Србије и серијски број и дат је у Прилогу 2, који је одштампан уз овај правилник и чини његов саставни део.
Члан 5.
Образац извода лиценце за превоз штампа се на посебно заштићеном папиру А4 формата светлоплаве боје, који има елементе заштите у штампи, суви жиг у облику грба Републике Србије и серијски број и дат је у Прилогу 3, који је одштампан уз овај правилник и чини његов саставни део.
Члан 6.
Информације о издатим и одузетим лиценцама за превоз стављају се на увид јавности објављивањем на интернет страници министарства надлежног за послове саобраћаја.
Члан 7.
Овај правилник ступа на снагу наредног дана од дана објављивања у „Службеном гласнику Републике Србије”.
Број 110-00-00017/2017-03
У Београду, 17. фебруара 2017. године
Министар,
проф. др Зорана З. Михајловић, с.р.
 
Прилози

				Прилог 1 - Захтев за издавање или продуживање рока важење 
				лиценце за превоз терета у друмском саобраћају

				Прилог 2 - Лиценца за јавни превоз терета у друмском саобраћају

				Прилог 3 - Извод лиценце за јавни превоз терета у друмском 
				саобраћају