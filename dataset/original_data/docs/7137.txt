На основу члана 63, члана 65. став 5. и члана 66. став 2. Закона о електронским медијима („Службени гласник РС”, број 83/14),
Савет Регулаторног тела за електронске медије, на седници одржаној 12. августа 2015. године, донео је
 
ПРАВИЛНИК
о критеријумима и начину повећања удела европских аудио-визуелних дела 
"Службени гласник РС", број 72 од 19. августа 
				2015.
 
I. УВОДНЕ ОДРЕДБЕ
Предмет овог правилника
Члан 1.
Овим правилником се уређују критеријуми и начин повећања удела европских аудио-визуелних дела и европских аудио-визуелних дела независних продуцената у програмима пружалаца услуге телевизијског емитовања и начин подстицања производње и приступа европским аудио-визуелним делима од стране пружалаца аудио-визуелних медијских услуга на захтев.
Значење појединих израза 
Члан 2.
Европским аудио-визуелним делом сматра се информативни (изузев емисија вести), документарни, научно-образовни, забавни, ријалити, културно-уметнички, верски, филмски, серијски, спортски (изузев спортских преноса), музички и дечји програм, програм за малолетнике и други програм, који према свом пореклу и другим обележјима испуњава услове предвиђене чланом 4. тачка 28) Закона о електронским медијима („Службени гласник РС”, број 83/14).
Европским аудио-визуелним делом не сматрају се следећи садржаји, без обзира на њихово порекло:
1) емисије вести;
2) спортски преноси; 
3) игре;
4) телевизијско оглашавање, укључујући и најаве садржаја у програму;
5) телевизијска продаја; 
6) услуге телетекста. 
Српским аудио-визуелним делом сматра се програмски садржај који је изворно произведен на српском језику или на језику националне мањине као дело намењено тој националној мањини, a према свом пореклу и другим обележјима испуњава услове предвиђене чланом 4. тачка 28) Закона о електронским медијима.
У европска аудио-визуелна дела убрајају се и програмски садржаји у сопственој продукцији пружаоца медијске услуге, осим ако је реч о садржајима из става 2. овог члана. 
У смислу члана 4. тач. 25) и 28) Закона о електронским медијима, европским аудио-визуелним делом независног продуцента сматра се европско аудио-визуелно дело произведено од стране физичког или правног лица које:
1) је регистровано за производњу аудио и аудио-визуелних дела; 
2) има седиште у Републици Србији, држави чланици Европске уније или другој европској држави која је потписница међународног уговора који обавезује Републику Србију; и 
3) није повезани учесник на тржишту са пружаоцем медијске услуге у смислу закона којим се уређује заштита конкуренције. 
Укупним годишње објављеним програмом сматра се програм који је пружалац медијске услуге емитовао у периоду од 1. јануара до 31. децембра текуће године, а из кога су изузети следећи садржаји:
1) емисије вести;
2) спортски преноси; 
3) игре;
4) телевизијско оглашавање, укључујући и најаве садржаја у програму;
5) телевизијска продаја; 
6) услуге телетекста. 
Играма, у смислу става 2. тачка 3) и става 6. тачка 3) овог члана, сматрају се програмски садржаји који, у циљу забаве, обухватају интерактивне игре преко телефона, наградна такмичења у којима није потребно показати неко посебно или опште знање или информисаност, као и игре на срећу (лото, спортска прогноза, лутрија, инстант лутрија, томбола, бинго).
Примена овог правилника
Члан 3.
Овај правилник се не примењује на пружаоце медијских услуга: 
1) чија је медијска услуга према свом садржају специјализована, у смислу члана 43. став 2. тачка 2) Закона о електронским медијима, тако да у целини обухвата емисије вести, спортске преносе, игре, ТВ оглашавање или ТВ продају;
2) чија је медијска услуга према свом садржају специјализована, у смислу члана 43. став 2. тачка 2) Закона о електронским медијима, тако да у складу са својим специфичним програмским концептом у целини обухвата аудио-визуелна дела неевропског порекла;
3) који су имаоци дозволе за пружање медијске услуге на локалном подручју и који нису повезани у националну мрежу, без обзира на врсту електронске комуникационе мреже путем које се та услуга пружа.
II. ОДРЕДБЕ КОЈЕ СЕ ОДНОСЕ САМО НА ЛИНЕАРНЕ МЕДИЈСКЕ УСЛУГЕ
1. Европска аудио-визуелна дела
Обавеза удела европских аудио-визуелних дела
Члан 4.
Пружалац услуге телевизијског емитовања дужан је да обезбеди да европска аудио-визуелна дела учествују са више од 50% у укупном годишње објављеном програму.
Обавезу из става 1. овог члана пружалац услуге телевизијског емитовања дужан је да испуни тако што ће сваке године повећавати висину удела европских аудио-визуелних дела у укупном годишње објављеном програму у односу на претходну годину за најмање петину постотка који му је на крају прве године недостајао до прописаног већинског удела, при чему најниже почетно учешће износи 20%.
У удео европских аудио-визуелних дела урачунавају се само објављене премијере и прве репризе тих дела.
Премијерним објављивањем сматра се прво објављивање одређеног програмског садржаја у програму пружаоца услуге телевизијског емитовања, имајући у виду период од дана када је започео да пружа медијску услугу до дана објављивања тог садржаја, али без обзира на годину производње тог садржаја и да ли је такав садржај објављен у другом програму тог пружаоца медијске услуге, програму другог пружаоца медијске услуге или путем другог медија.
Првим репризним (поновљеним) објављивањем сматра се прво следеће објављивање одређеног програмског садржаја које је уследило након његовог премијерног објављивања.
Ако пружалац услуге телевизијског емитовања пружа више услуга телевизијског емитовања (емитовање више телевизијских програма), дужан је да обавезе из ст. 1. и 2. овог члана испуни посебно у односу на сваку од тих услуга телевизијског емитовања.
Обавеза обавештавања
Члан 5.
Пружалац услуге телевизијског емитовања дужан је да месечно обавештава Регулаторно тело за електронске медије (у даљем тексту: Регулатор) о извршавању обавеза из члана 4. овог правилника, тако што ће за одређени месец у року од 15 дана од протека тог месеца подносити следеће податке:
1) податке о појединачним европским аудио-визуелним делима, и то: датум емитовања, у ком временском периоду је дело емитовано, назив дела, држава порекла и година производње, назив и седиште продуцента, податак о проценту учешћа европског продуцената у продукцији, ако је реч о коопродукцији, нето време трајања дела и податак да ли је реч о премијерном или првом поновљеном објављивању дела;
2) податке о дневном трајању програма из кога је изузето трајање емисија вести, спортских преноса, игара, ТВ оглашавања и ТВ продаје. 
Регулатор може проверавати поднете податке и захтевати подношење додатних податка, ако оцени да је то неопходно ради утврђивања да ли је испуњена обавеза из члана 4. овог правилника. 
Ако пружалац услуге телевизијског емитовања пружа више услуга телевизијског емитовања (емитовање више телевизијских програма), дужан је да податке из става 1. овог члана подноси посебно за сваку од тих услуга телевизијског емитовања.
Ако не испуни обавезу у погледу прописаног удела европских аудио-визуелних дела из члана 4. овог правилника, пружалац услуге телевизијског емитовања дужан је да Регулатора писаним путем обавести о разлозима због којих није испунио ту обавезу и мерама које је предузео како би она била испуњена.
Подаци из става 1. овог члана подносе се на Обрасцу ЕД 1 и Обрасцу ЕД 2 који су одштампани уз овај правилник као Прилог 1. и Прилог 2, чине његов саставни део и објављују се на веб-сајту Регулатора.
2. Европска аудио-визуелна дела независних продуцената
Обавеза удела европских аудио-визуелних дела независних продуцената
Члан 6.
Пружалац услуге телевизијског емитовања дужан је да обезбеди да европска аудио-визуелна дела независних продуцената учествују са најмање 10% у укупном годишње објављеном програму.
Обавезу из става 1. овог члана пружалац услуге телевизијског емитовања дужан је да испуни тако што ће сваке године повећавати висину удела европских аудио-визуелних дела независних продуцената у укупном годишње објављеном програму у односу на претходну годину за најмање петину постотка који му је на крају прве године недостајао до прописаног удела од најмање 10%. 
Европска аудио-визуелна дела независних продуцената старија од пет година могу чинити највише половину удела из ст. 1. и 2. овог члана, те се дела старија од пет година која прелазе половину прописаног удела неће урачунавати у удео европских аудио-визуелних дела независних продуцената. 
Ако пружалац услуге телевизијског емитовања пружа више услуга телевизијског емитовања (емитовање више телевизијских програма), дужан је да обавезе из ст. 1. и 2. овог члана испуни посебно у односу на сваку од тих услуга телевизијског емитовања.
Обавеза обавештавања
Члан 7.
Пружалац услуге телевизијског емитовања дужан је да месечно обавештава Регулатора о извршавању обавеза из члана 6. овог правилника, тако што ће за одређени месец у року од 15 дана од протека тог месеца подносити следеће податке:
1) податке о појединачним европским аудио-визуелним делима независних продуцената, и то: датум емитовања, у ком временском периоду је дело емитовано, назив дела, држава порекла и година производње, назив и седиште независног продуцента, податак о проценту учешћа европског независног продуцената у продукцији, ако је реч о коопродукцији, нето време трајање дела и податак да ли је реч о премијерном или првом поновљеном објављивању дела;
2) податке о дневном трајању програма из кога је изузето трајање емисија вести, спортских преноса, игара, ТВ оглашавања и ТВ продаје. 
Регулатор може проверавати поднете податке и захтевати подношење додатних податка, ако оцени да је то неопходно ради утврђивања да ли је испуњена обавеза из члана 6. овог правилника. 
Ако пружалац услуге телевизијског емитовања пружа више услуга телевизијског емитовања (емитовање више телевизијских програма), дужан је да податке из става 1. овог члана подноси посебно за сваку од тих услуга телевизијског емитовања.
Ако не испуни обавезу у погледу прописаног удела европских аудио-визуелних дела независних продуцената из члана 6. овог правилника, пружалац услуге телевизијског емитовања дужан је да Регулатора писаним путем обавести о разлозима због којих није испунио ту обавезу и мерама које је предузео како би она била испуњена.
Подаци из става 1. овог члана подносе се на Обрасцу ЕДНП 1 и Обрасцу ЕДНП 2 који су одштампани уз овај правилник као Прилог 3. и Прилог 4, чине његов саставни део и објављују се на веб-сајту Регулатора.
III. ОДРЕДБЕ КОЈЕ СЕ ОДНОСЕ САМО НА АУДИО-ВИЗУЕЛНЕ МЕДИЈСКЕ УСЛУГЕ НА ЗАХТЕВ
Подстицање производње и приступа европским аудио-визуелним делима
Члан 8.
Пружалац аудио-визуелне медијске услуге на захтев дужан је да путем своје услуге на захтев подстиче производњу и приступ европским аудио-визуелним делима, и то:
1) улагањем средстава у производњу и прибављање права на европским аудио-визуелним делима и развијање свог каталога програмских садржаја;
2) укључивањем европских аудио-визуелних дела у свој каталог програмских садржаја; или
3) истицањем европских аудио-визуелних дела у свом каталогу програмских садржаја. 
У смислу става 1. тач. 2) и 3) овог члана укључивањем, односно истицањем европских аудио-визуелних дела нарочито се сматра:
1) истицање у каталогу посебне категорије садржаја који спадају у европска аудио-визуелна дела;
2) истицање на почетку каталога садржаја који спадају у европска аудио-визуелна дела;
3) истицање у опису дела да је реч о европском аудио-визуелном делу или његове државе порекла;
4) истицање промотивних спотова (тзв. трејлера) за европска аудио-визуелна дела путем саме медијске услуге на захтев или путем других видова комуникације (нпр. веб-сајт пружаоца медијске услуге). 
Обавеза обавештавања
Члан 9.
Пружалац медијске услуге на захтев дужан је да поднесе Регулатору податке о извршавању обавеза из члана 8. овог правилника до краја 31. јануара текуће за претходну календарску годину.
IV. ОБЈАВЉИВАЊЕ ЛИСТЕ
Члан 10.
Регулатор објављује на свом веб-сајту и редовно ажурира листу држава које задовољавају услове из члана 4. став 28) Закона о електронским медијима, те се аудио-визуелна дела која потичу из тих држава могу квалификовати као европска аудио-визуелна дела. 
V. ЗАВРШНА ОДРЕДБА
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 05-1308/15-5
У Београду, 12. августа 2015. године 
Председник Савета, 
Горан Караџић, с.р.

ПРИЛОГ 1. Образац ЕД 1

ПРИЛОГ 2. Образац ЕД 2

ПРИЛОГ 3. Образац ЕДНП 1

ПРИЛОГ 4. Образац ЕДНП 2