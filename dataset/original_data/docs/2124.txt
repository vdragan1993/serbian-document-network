На основу члана 36. став 5. Закона о буџету Републике Србије за 2017. годину („Службени гласник РС”, број 99/16), 
Министар финансија доноси 
ПРАВИЛНИК
о начину и садржају извештавања о планираним и извршеним расходима за плате у буџетима локалне власти у 2017. години
"Службени гласник РС", број 5 од 25. јануара 
				2017.
   
Члан 1.
Овим правилником уређују се начин и садржај извештавања локалне власти о планираним и извршеним расходима директних и индиректних корисника средстава буџета локалне власти (у даљем тексту: корисници буџета) за плате, по изворима прихода у 2017. години.
Члан 2.
Локална власт подноси Министарству финансија извештај о планираним и извршеним расходима за плате, сагласно члану 36. став 5. Закона о буџету Републике Србије за 2017. годину („Службени гласник РС”, број 99/16), на следећим обрасцима:
– Образац ПЛ-1 – Плате запослених код корисника буџета локалне власти (у даљем тексту: Образац ПЛ-1);
– Образац ПЛ-2 – Број запослених код корисника буџета локалне власти (у даљем тексту: Образац ПЛ-2).
За сваки извор прихода попуњава се посебан Образац ПЛ-1, a образац ПЛ-2 доставља се јединствено за све изворе прихода.
Образац ПЛ-1 и Образац ПЛ-2 одштампани су уз овај правилник и чине његов саставни део.
Члан 3.
У заглављу Обрасца ПЛ-1 и Обрасца ПЛ-2 попуњавају се следећи подаци: ознака трезора, назив јединице локалне власти (општина, град, аутономна покрајина), месец за који се достављају подаци и назив акта којим су планирани расходи за плате − одлука о буџету за 2017. годину или одлука о привременом финансирању за 2017. годину.
Подаци о планираним и извршеним расходима за плате исказују се по свим планираним изворима прихода, и то:
– 01 – Приходи из буџета;
– 04 – Сопствени приходи буџетских корисника;
– 05 до 08 – Донације и трансфери;
– 09 до 12 – Примања од продаје нефинансијске и финансијске имовине и задуживања;
– 13 до 15 – Нераспоређени вишак прихода и неутрошена средства из ранијих година. 
Члан 4.
У Образац ПЛ-1 подаци се уносе према групама, односно категоријама корисника буџета који су наведени у колони 1, под ред. бр. 1–7, на следећи начин:
1) у колону 2 уноси се податак о планираним средствима за плате у 2017. години код корисника буџета на економској класификацији 411;
2) у колону 3 уноси се податак о планираним средствима за плате у 2017. години код корисника буџета на економској класификацији 412;
3) у колону 4 не уносе се подаци, већ она аутоматски даје збир износа из колона 2 и 3;
4) у колону 5 уноси се податак о планираним средствима за плате у 2017. години насталим по основу умањења у складу са одредбама Закона о привременом уређивању основица за обрачун и исплату плата, односно зарада и других сталних примања код корисника јавних средстава („Службени гласник РС”, број 116/14) код корисника буџета на економској класификацији 465;
5) у колону 6 уноси се податак о извршеним расходима за плате код корисника буџета у месецу за који се подноси извештај на економској класификацији 411;
6) у колону 7 уноси се податак о извршеним расходима за плате код корисника буџета у месецу за који се подноси извештај на економској класификацији 412;
7) у колону 8 не уносе се подаци, већ она аутоматски даје збир износа из колона 6 и 7.
8) у колону 9 уноси се податак о извршеним средствима за плате у 2017. години насталим по основу умањења у складу са одредбама Закона о привременом уређивању основица за обрачун и исплату плата, односно зарада и других сталних примања код корисника јавних средстава, код корисника буџета на економској класификацији 465.
У колоне 2–9 износи се уносе у динарима. 
Члан 5.
У Образац ПЛ-2 подаци се уносе према групама, односно категоријама корисника буџета који су наведени у колони 1 под ред. бр. 1–7, на следећи начин:
1) у колону 2 уноси се податак о броју изабраних лица код корисника буџета чије се плате финансирају из извора 01 у месецу за који се достављају подаци;
2) у колону 3 уноси се податак о броју именованих и постављених лица код корисника буџета чије се плате финансирају из извора 01 у месецу за који се достављају подаци;
3) у колоне 4–8 уносе се подаци о броју запослених на неодређено време код корисника буџета, и то посебно по изворима прихода из којих су се финансирале њихове плате у месецу за који се достављају подаци; у колону 4 уносе се подаци о броју запослених на неодређено време чије су се плате у потпуности или делимично финансирале из извора 01 – Приходи из буџета, док се у колоне 5–8 уноси број запослених на неодређено време чије су се плате у целини финансирале из осталих извора прихода у месецу за који се достављају подаци;
4) у колоне 9–13 уносe се подаци о броју запослених на одређено време код корисника буџета, и то посебно по изворима прихода из којих су се финансирале њихове плате у месецу за који се достављају подаци; у колону 9 уносе се подаци о броју запослених на одређено време чије су се плате у потпуности или делимично финансирале из извора 01 – Приходи из буџета, а у колоне 10–13 уносе се подаци о броју запослених на одређено време чије су се плате у целини финансирале из осталих извора прихода у месецу за који се достављају подаци; податак о броју запослених на одређено време код корисника буџета наводи се без запослених на одређено време који се ангажују ради замене одсутног запосленог (због боловања и др.);
5) у колону 14 не уносе се подаци, већ она аутоматски даје збир броја запослених из колона 2–13;
6) у колоне 15 и 16 уносе се ознаке првог и последњег дела плате исплаћеног у извештајном периоду (нпр. од: I део за јануар до: I део за фебруар); у случају када је у извештајном периоду исплаћен само један део плате, ознака тог дела уноси се у колону 15, а у колону 16 ставља се црта.
У случају кад су одређени подаци наведени у колонама 15 и 16 различити за поједине кориснике буџета у оквиру група, односно категорија наведених у колони 1 под ред. бр. 1–7, подаци се дају на основу претежног стања за групу, односно категорију.
Члан 6.
Градови достављају консолидоване извештаје на Обрасцу ПЛ-1 и Обрасцу ПЛ-2 за плате корисника средстава буџета града и буџета градских општина. 
Члан 7.
Попуњени Образац ПЛ-1 и Образац ПЛ-2, у складу са овим правилником, достављају се до 15. у месецу за претходни месец. 
Члан 8.
У електронском облику Образац ПЛ-1 и Образац ПЛ-2 преузимају се са сајта Министарства финансија. 
Попуњени Образац ПЛ-1 и Образац ПЛ-2 достављају се Министарству финансија у писаној форми и електронским путем на адресу jls@mfin.gov.rs.
Члан 9.
Образац 4 – Плате и број запослених код корисника буџетских средстава јединице локалне самоуправе прописан Правилником о садржају и начину финансијског извештавања о планираним и оствареним приходима и примањима и планираним и извршеним расходима и издацима јединица локалне самоуправе („Службени гласник РС”, број 79/11), неће се достављати за средства за плате планирана и извршена у 2017. години за која се подаци достављају у складу са овим правилником.
Члан 10.
Овај правилник ступа на снагу наредног дана од дана објављивања у „Службеном гласнику Републике Србије”.
Број 110-00-567/2016-03
У Београду, 23. јануара 2017. године
Министар,
др Душан Вујовић, с.р.
 
Прилози
Образац ПЛ-1 – Плате запослених код корисника буџета локалне власти
Образац ПЛ-2 – Број запослених код корисника буџета локалне власти