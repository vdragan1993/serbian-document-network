На основу члана 43.
став 4. Закона о заштити животне средине („Службени гласник Републике Србије”,
бр. 66/91, 83/92 и 53/93),

Влада Републике Србије доноси

 

	 

УРЕДБУ


о заштити споменика природе „Врело Млаве”

„Службени гласник
РС”, број 9 од 23. марта 1995.

 

	 

Члан 1.

Извор реке Млаве ставља се под заштиту као природно
добро од изузетног значаја и сврстава се у I категорију заштите – СПОМЕНИК
ПРИРОДЕ (у даљем тексту: споменик природе „Врело Млаве”).

 

Члан 2.

Споменик природе „Врело Млаве” ставља се под заштиту
ради очувања крашког извора воклијског типа. Начин настанка врела, систем
прихватања и режим рада чине овај извор хидролошким објектом од научног
интереса и образовног значаја. Врело и његова непосредна околина представљају
живописну амбијенталну целину.

 

Члан 3.

Споменик природе „Врело Млаве” је на подручју општине
Жагубица, катастарска општина Мали Камен и обухвата површину од 6 ха, на
катастарским парцелама у приватној својини број: 448, 449, 465, 466, 468,
469/1, 469/2, 470, 471 и 472 површине 0,72 ха, на катастарским парцелама у
државној својини број: 338/1/део, 389/1/део, 389/3/део, 464 и 473, површине
3,55 ха и на катастарским парцелама број: 388/2, 389/2, 390, 391, 392, 445,
446, 447, 450, 451, 458, 459, 460, 461, 462, 463 и 467 површине 1,73 ха.

Опис граница споменика природе „Врело Млаве” са
графичким приказом одштампан је уз ову уредбу и чини њен саставни део.

 

Члан 4.

На заштићеној површини споменик природе „Врело Млаве”
установљава се режим заштите II степена којим се

1. Забрањује:

1) грађење стамбених и викенд објеката и објеката за
потребе индустријске и пољопривредне производње, изузев адаптације и
реконструкције објеката у оквиру постојећих домаћинстава,

2) каптирање врела и извођење радова којима се може
пореметити изглед, режим и квалитет воде,

3) предузимање пољопривредних, шумарских, грађевинских
радова и активности којима се могу нарушити његове амбијенталне вредности, и

2. Обезбеђује истраживање и снимање морфологије басена
врела, планско-санитарно уређење и приказивање овог споменика природе.

 

Члан 5.

Заштита и развој споменика природе „Врело Млаве”
спроводи се према програму заштите и развоја.

Програм из става 1. овог члана садржи нарочито: циљеве,
задатке и активности на спровођењу режима заштите из члана 4. ове уредбе,
задатке на испитивању и снимању морфологије басена врела, бојењу суводолског
потока и утврђивање његове подземне везе са Врелом Млаве, успостављању сталне
хидролошке станице за праћење основних параметара режима издашности врела,
задатке на испитивању биолошких и физичко-хемијских карактеристика воде врела,
задатке у спровођењу научноистраживачких, културних, васпитно-образовних,
информативно-пропагандних и других активности, средства потребна за реализацију
овог програма, као и начин њиховог обезбеђивања.

Програм из става 1. овог члана доноси се за период од
пет година, а остварује годишњим програмима који садрже послове и задатке који
се реализују у текућој години, динамику извршавања и висину потребних
средстава.

На програм из става 1. овог члана, на који су претходно
прибављена мишљења министарства надлежних за послове урбанизма, просвете и
културе и науке, сагласност даје министарство надлежно за заштиту животне
средине.

 

Члан 6.

О споменику природе „Врело Млаве” стара се Комунално
предузеће „Белосавац” из Жагубице (у даљем тексту: Предузеће).

 

Члан 7.

Предузеће у обављању послова заштите и развоја
споменика природе „Врело Млаве” обезбеђује спровођење прописаног режима заштите
и очувања природног добра, научноистраживачких, културних, васпитно-образовних,
информативно-пропагандних и других активности, доноси средњорочни и годишњи
програм заштите и развоја.

Предузеће подноси извештај о остваривању програма из
члана 5. ове уредбе до 15. децембра за текућу годину министарству надлежном за
заштиту животне средине.

 

Члан 8.

Предузеће у обављању послова заштите и развоја
споменика природе „Врело Млаве” обезбеђује обележавање овог споменика природе,
унутрашњи ред и чуварску службу у складу са актом који доноси, уз сагласност
министарства надлежног за заштиту животне средине.

Актом из става 1. овог члана уређују се правила за
спровођење режима заштите и развоја, а нарочито: начин и услови кретања и
боравка посетилаца; начин и услови коришћења рекреативних и других јавних
површина, начин и услови постављања информативних и других ознака, мере
приликом обављања научних истраживања и извођења истражних радова, обављање
туристичких, угоститељских и других делатности и посебне забране и ограничења у
спровођењу режима заштите.

Предузеће је дужно, да на погодан начин јавно огласи,
тако да буду доступна корисницима и посетиоцима, правила одређена актом из
става 1. овог члана и друге неопходне информације за спровођење режима заштите.

 

Члан 9.

Средства за заштиту и развој споменика природе „Врело
Млаве” обезбеђују се из прихода остварених обављањем делатности Предузећа, из
средстава у буџету Републике и из других извора у складу са законом.

 

Члан 10.

Програм из члана 5. ове уредбе Предузеће ће донети у
року од шест месеци од дана ступања на снагу ове уредбе, а годишњи програм у
року од 90 дана од дана ступања на снагу средњорочног програма.

До доношења програма из члана 5. ове уредбе, Предузеће
може послове заштите обављати према Привременом програму заштите и развоја који
доноси у року од 60 дана од дана ступања на снагу ове уредбе.

 

Члан 11.

Просторни и урбанистички планови, шумске, ловне,
риболовне, водопривредне, пољопривредне и друге основе и програми који
обухватају заштићено подручје морају бити усаглашени са програмом заштите и
развоја из члана 5. ове уредбе.

 

Члан 12.

Ова уредба ступа на снагу осмог дана од дана
објављивања у „Службеном гласнику Републике Србије”.

	 

05 број
110-761/60-4

У
Београду, 15. марта 1995. године

Влада
Републике Србије

Потпредседник,

Светозар
Крстић, с.
р.

 

 

ОПИС ГРАНИЦА
СПОМЕНИКА ПРИРОДЕ „ВРЕЛО МЛАВЕ”

Граница споменика природе „Врело Млаве” почиње код
моста на Тисници на левој обали реке и иде генералним правцем према југоистоку
путем дуж спољних ивица катастарских парцела број 392, 389, 465, 469 и 473,
напушта пут оштро скрећући према западу дуж ивице парцеле 473 и 472, затим
савија према југу ивицом парцеле 389 на дужини 98 метара, скреће према
југозападу и сече парцелу 389 на дужини 105 метара, благо скреће приближно
према западу и сече парцелу 388 на дужини 83 метара, савија према северозападу
дуж спољних ивица парцела 458, 459, 460, наставља истим правцем дуж сеоског
пута спољном ивицом парцеле 389, 451, 450, поново 389, 445, поново прелази на
ивицу парцела 389, скреће дуж ове парцеле према истоку, наставља приближно
истим правцем дуж ивице парцеле 448, спушта се на леву обалу отоке врела,
пресеца њено корито североисточним правцем и наставља дуж спољне ивице
катастарске парцеле 392 до почетне тачке код моста на Тисници.

 

НАПОМЕНА ИЗДАВАЧА:

Опис граница споменика природе „Врело Млаве”, објављен
је у „Службеном гласнику РС”, број 9/95 на стр. 289.