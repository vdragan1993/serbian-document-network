На основу члана 9. Закона о обезбеђивању средстава за отклањање последица 
	земљотреса у Колубарском округу („Службени гласник РС”, број 36/98),


	Влада Републике Србије доноси


	 


	 



	УРЕДБУ



	о начину и условима коришћења средстава солидарности за отклањање последица 
	земљотреса у 

	Kолубарском округу


	„Службени гласник РС“, број 41 од 10. новембра 1998.


 


 



	 


	Члан 1.


	Овом уредбом утврђују се начин и услови коришћења средстава остварених од 
	доприноса солидарности на пословне трансакције, намењених за отклањање 
	последица земљотреса у Колубарском округу. 


	 


	Члан 2.


	Средства из члана 1. ове уредбе (у даљем тексту: средства солидарности) 
	користиће се преко организације коју образују општине Колубарског округа, 
	ради отклањања последица земљотреса са епицентром у Колубарском округу и 
	обнове и развоја Колубарског округа.


	У организацији из става 1. овог члана (у даљем тексту: Организација) образује 
	се Савет који има девет чланова. По једног члана Савета именују општине 
	Колубарског округа, а три члана Савета именује Влада Републике Србије.


	 


	Члан 3.


	Средства солидарности користе се у складу са програмима и финасијским 
	плановима које доноси Савет.


	Програми се доносе годишње, тромесечно и месечно, са финансијским плановима.


	На годишњи програм са финансијским планом из става 2. овог члана сагласност 
	даје Влада Републике Србије.


	 


	Члан 4.


	Средства солидарности преносе се Организацији по одобрењу Министарства 
	грађевина.


	Министарство грађевина приликом одобравања преноса средстава полази од 
	следећег:


	1) да се дозначеним средствима осигура спровођење годишњег програма 
	финасијског плана;


	2) да се поштује редослед приоритета усмеравања средстава, утврђен годишњим 
	програмом и финасијском планом;


	3) да се постигне равномерно отклањање последица земљотреса, односно обнове 
	и развоја општина Колубарског округа.


	 


	Члан 5.


	Организација извршава програме и финансијске планове из члана 3. ове уредбе, 
	обавља финансијско-материјално пословање средствима солидарности, саставља и 
	подноси полугодишње и годишње извештаје општинама Колубарског округа и Влади 
	Републике Србије.


	Организација води материјалне евиденције о штетама од земљотреса, отклањању 
	штета по корисницима средстава солидарности, о улагањима за обнову и развој 
	Колубарског округа и друге евиденције од значаја за спровођење ове уредбе.


	 


	Члан 6.


	Захтеви за обезбеђивање средстава солидарности подносе се Организацији, у 
	роковима које утврди Организација.


	 


	Члан 7.


	Организација утврђује обим штета насталих земљотресом, на основу налаза 
	надлежних комисија, а уколико је то неопходно, може и сама изводити доказе о 
	тим штетама, као и о штетама које се накнадно испоље.


	 


	Члан 8.


	Организација решава о додели средстава солидарности.


	 


	Члан 9.


	У обим средстава солидарности којима се врши надокнађивање штета насталих 
	земљотресом, урачунавају се и средства примљена из контингента хуманитарне 
	помоћи.


	 


	Члан 10.


	Министар грађевина даје Организацији инструкције о евиденцијама: лица која 
	су претрпела штету од земљотреса, датим средствима за отклањање штета, 
	улагањима за обнову и развој Колубарског округа, документацији потребној за 
	вођење ових евиденција, као и о битним елементима типских уговора о набавци 
	материјала и извођењу радова ради отклањања штета од земљотреса, за обнову и 
	развој Колубарског округа и о садржини захтева из члана 6. ове уредбе.


	 


	Члан 11.


	Ова уредба ступа на снагу наредног дана од дана објављивања у "Службеном 
	гласнику Републике Србије".


	 


	 


	05 број 110-4649/98


	У Београду, 10. новембра 1998. године



	Влада Републике Србије


	Потпредседник,


	др 

	Војислав Шешељ, 
	с.р.