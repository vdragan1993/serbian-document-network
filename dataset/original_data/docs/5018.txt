На основу члана 110. став 8. Закона о заштити природе („Службени гласник РС”, бр. 36/09, 88/10 и 91/10 – исправка), 

					Редакцијски пречишћен текст
Mинистар пољопривреде и заштите животне средине доноси
 
ПРАВИЛНИК
о службеној одећи чувара заштићеног подручја 
"Службени 
				гласник РС", бр. 117 од 29. октобра 2014, 93 од 13. 
				новембра 2015.
 
Члан 1.
Овим правилником прописују се службенa одећa, односно униформа чувара у националним парковима и заштићеним подручјима проглашеним актом Владе (у даљем тексту: униформа). 
Члан 2.
Униформа је:
1) летња;
2) зимска.
Разликују се мушки и женски кројеви.
Члан 3.
Летња униформа састоји се из: летњих панталона, поло мајице, летње кошуље, прслука, качкета, каиша, плитких ципела и кабанице. 
Зимска униформа састоји се из: зимских панталона, зимске кошуље, прслука, џемпера, јакне са уметком, капе, шала, рукавица и дубоких ципела.
Изглед униформе чувара из члана 1. дат је у Прилогу, који је одштампан уз овај правилник и чини његов саставни део.
Члан 4.
На униформи носе се следећа обележја:
1) знак заштите природе, на левом рукаву у висини надлактице, на кружној подлози светлосиве боје, пречника 65 mm, у облику металног или пластичног амблема, везене или штампане апликације;
2) знак заштићеног подручја, а по слободном избору и/или знак управљача, на десном рукаву, у висини надлактице, у облику металног или пластичног амблема, везене или штампане апликације;
3) идентификациона плочица, на десној страни груди, изнад џепа, од метала, правоугаоног облика, димензија прилагођених величини натписа, сребрнобеле боје и на њој црним словима исписано име и презиме и регистарски број из службене легитимације чувара заштићеног подручја (у даљем тексту: чувар).
Члан 5.
Униформу носе и чувари природе, који истовремено обављају послове рибочувара, чувара шума и ловочувара у складу са овим правилником.
Униформу, без обележја из члана 4. тачка 3. могу носити и друга лица запослена код управљача на пословима управљања заштићеним подручјем под условима и на начин које прописује управљач.
Униформу могу носити и чувари заштићених подручја проглашених актом аутономне покрајине и јединице локалне самоуправе.
Члан 6.
Период ношења зимске и летње униформе прописује управљач у зависности од временских услова.
Чувар самостално одлучује о комбинацији делова униформе коју ће носити одређеног дана, при чему на одговарајућем одевном предмету морају бити видљиви идентификациона плочица, знак заштићеног подручја и знак заштите природе. 
Униформа се не може користити у комбинацији са цивилном одећом.
Униформа мора бити чиста и уредна. 
Члан 7.
Овај правилник ступа на снагу осмог дана од објављивања у „Службеном гласнику Републике Србије”.
 
Број 110-00-00025/2014-19
У Београду, 15. октобра 2014. године
Министар,
проф. др Снежана Богосављевић Бошковић, с.р.
 
 
НАПОМЕНА 
				ИЗДАВАЧА: Правилником о изменама Правилника о службеној одећи 
				чувара заштићеног подручја ("Службени гласник РС", број 93/2015) 
				измењен је Прилог (види члан 1. Правилника - 93/2015-88).
Прилог  
ПАНТАЛОНЕ – ЗИМСКЕ
а) материјал и боја:
Сировински састав:
				
60% памук, 40% полиестер*
Ткање: рипс
Дорада: против скупљања и гужвања, постојане боје
Боја: браон (Pantone 4635 или CMYK 0, 48, 96, 44) и тамно браон (Pantone 476 или CMYK 60, 80, 100, 45)
б) Начин израдe:
Појас је нашивен на панталоне, ширине 5,5 cm, и на њему је распоређено 6x2 гајкe. Појас има продужетак са копчом и једним дугметом, а на боковима су ушивене еластичне траке. На предњем делу испод појаса су два косо кројена џепа, са кесицама изређеним од оригиналног материјала. Отвори џепова су прошивени двоструко и ојачани нитнама. На ногавицама су бочно нашивена два хармоника џепа са двоструким вертикалним наборима. Ови џепови су покривени двоструко прошивеним поклопцима који се копчају дрикерима. На задњем делу панталона испод појаса су нашивена два џепа који су покривени двоструко прошивеним поклопцима са дрикерима. Дрикери су мат металик сиве боје. Због издржљивости и трајности панталоне имају ојачања са предње стране у колену (у доњем спољном углу косо засечено), као и ојачање позади у седалном делу и са унутрашње стране потколеница. Панталоне су браон боје док су ојачања тамно браон боје. Сви шавови су двоструки и прошивени тамно браон концем, док се испод појаса са унутрашње стране налази етикета о сировинском саставу материјала, начину одржавања и величина. 
Модел панталона је исти за мушкарце и жене уз примену мушког односно женског кроја.
*Службени гласник РС, број 93/2015
ПАНТАЛОНЕ – ЛЕТЊЕ
а) материјал и боја:
Сировински састав: 40% полиестер, 60% памук
Ткање: рипс
Дорада: против скупљања и гужвања, постојане боје
Боја: браон (Pantone 4635 или CMYK 0, 48, 96, 44) и тамно браон (Pantone 476 или CMYK 60, 80, 100, 45)
б) Начин израде:
Кројеви летњих мушких и женских панталона су исти као и за зимске панталоне
КОШУЉА – ЗИМСКА
а) материјал и боја:
Сировински састав: 40% полиестер, 60% памук
Ткање: кепер
Дорада: против скупљања и гужвања
Боја: беж (Pantone 155 или CMYK 0, 12, 28, 0) 
б) Начин израде:
Крагна је дводелна, двоструко прошивена. На леђима је двоструки рамени део прошивен на предњем делу и двоструко са задње стране. Испод раменог дела на леђима су два набора. На рукавима су двоструко прошивене манжетне са два дугмета. Манжетне, траке око дугмића и крагна су ојачани лепљивом траком. У прсном делу лево је нашивен хармоника џеп са двоструким вертикалним наборима и двоструко прошивеним поклопцем са два дрикера. Десно на прсном делу је нашивен равни џеп са двоструко прошивеним поклопцем са два дрикера. Кошуља се затвара са 7 дугмића од којих су 5 сакривени металик боје. У леви бочни шав је ушивена етикета са сировинским саставом и начином одржавања, а испод крагне са унутрашње стране је ушивена етикета са ознаком величине. 
Модел кошуља је исти за мушкарце и жене уз примену мушког односно женског кроја.
КОШУЉА – ЛЕТЊА
а) материјал и боја:
Сировински састав:
				
60% памук, 40% полиестер*
Ткање: кепер
Дорада: против скупљања и гужвања, постојана боја 
Боја: беж (Pantone 155 или CMYK 0, 12, 28, 0) 
б) Начин израде:
Кројеви летњих мушких и женских кошуља су исти као и за зимске кошуље.
*Службени гласник РС, број 93/2015
 
ПРСЛУК – ЗИМСКИ
а) материјал и боја:
Сировински састав: 40% полиестер, 60% памук
Ткање: рипс
Постава: 100% полиестер
Дорада: против скупљања и гужвања
Боја: тамно браон (Pantone 476 или CMYK 60, 80, 100, 45)
б) Начин израде:
Прслук је спортског кроја са руском крагном, два доња, два прсна и једним унутрашњим џепом. Доњи џепови су урезани. Прсни џеп на левој страни је хармоника са два вертикaлна набора, са поклопцем и два дрикера, а на десној страни је равни џеп са двоструко прошивеним поклопцем. Рамени део прслука је двострук, а испод њега на леђима је набор. Прслук се копча рајсфершлусом. Постава је свилена. Унутрашњи џеп је на левој страни, урезан, са једним опшивом. Крагна, траке око рајсфершлуса и поклопци џепова су ојачани лепљивом траком. Џепови, поклопци џепова, крагна, рајсфершлус и састави су двоструко прошивени, ради дуготрајности. 
Модел прслука је исти за мушкарце и жене уз примену мушког односно женског кроја.
ПРСЛУК – ЛЕТЊИ
а) материјал и боја:
Сировински састав: 40% полиестер, 60% памук
Ткање: рипс
Постава: трико-мрежица 100% полиестер
Дорада: против скупљања и гужвања
Боја: тамно браон (Pantone 476 или CMYK 60, 80, 100, 45)
б) Начин израде:
Крој летњег прслука је идентичан зимском. Постава је од трико-мрежице која спречава знојење. 
Модел летњег прслука је исти за мушкарце и жене уз примену мушког односно женског кроја.
ЏЕМПЕР
Џемпер је тамно браон боје (Pantone 476 или CMYK 60, 80, 100, 45), израђен од плетенине одговарајуће густине и сировинског састава, са рол крагном која се затвара са патент затварачем (рајсфершлусом), при чему се висина крагне може регулисати одговарајућом дужином отварања патент затварача. Рамени део џемпера и лактови ојачани су са тканином металик браон боје.
Сировински састав: памук 40%, вуна 30% и полиестер 30%
ПОЛО МАЈИЦА
а) материјал и боја:
Сировински састав: 100% памук
Ткање: пике зрнасто
Боја: беж (Pantone 155 или CMYK 0, 12, 28, 0) 
б) Начин израде:
Мајица је модела поло, са крагном и три нашивена дугмета који су на отвору мајице који се протеже од врата до пред крај грудне кости. 
ВЕТРОВКА СА УМЕТКОМ
1) ветровка
а) материјал и боја:
GORE-TEX/SIMATEX, непромочив, отпора на мраз, сунце и друге временске услове, са пропусношћу за пару 
Сировински састав: 100% полиестер 
Боја: тамно браон (Pantone 476 или CMYK 60, 80, 100, 45)
Постава: двокомпонентна
б) Начин израде ветровке:
Ветровка је удобног равног кроја, мало продужених леђа, копча се целом дужином металним рајсфершлусом, који служи и за спајање са уметком због чега је јакна израђена тако да се може носити и посебно и са улошком. Рајсфершлус је прекривен дуплим поклопцем који се копча водонепропусним дрикерима. У високом оковратнику је капуљача са малим штитником и двоструком регулацијом ширине – затворено чичак-траком. Ветровка је сечена у грудном делу (са предње и са задње стране). Од средине надлактице до завршетка рукава са његове спољне стране постоји ојачање. На предњој страни, испод дела где је ветровка сечена налазе се сакривени џепови који се копчају металним рајсфершлусом (14 cm):
– димензије левог џепа: 14,5 x 15,5 cm, 
– димензије десног џепа: 15,0 x 9,0 cm по типу „хармоника” џеп.
Са унутрашње стране у грудном делу ветровке налазе се два нашивена џепа који се копчају на дрикер. 
Рукав је раван и на левом рукаву, на средини надлактице налази се вертикално постављен сакривени џеп који се копча рајсфершлусом. Доњи руб ветровке је раван без еластичних трака. 
Модел ветровке је исти за мушкарце и жене уз примену мушког односно женског кроја;
2) уметак за ветровку
а) материјал и боја:
Састав материјала: 100% памук
Дорада: антипилинг
Боја: браон (Pantone 4635 или CMYK 0, 48, 96, 44)
б) начин израде:
Уметак је равног кроја, са ранглан рукавима, копча се целом дужином металним рајсфешлусом. Са предње и задње стране сечена је у пределу груди. На левој страни ушивен је џеп димензија 13,0 x 14,0 cm који се копча на метални рајсфешлус. На доњем делу јакне су ушивена два коса џепа који се копчају на метални рајсфешлус. Рукав и доњи руб јакне је раван. 
Уметак је постављен штепаном поставом, појачан вателином 100 g/m².
КАПА – ЗИМСКА
а) материјал и боја:
Сировински састав: мешавина вуне и акрила
Боја: тамно браон (Pantone 476 или CMYK 60, 80, 100, 45)
б) Начин израде:
Капа је израђена од вуненог плетива и скупљена је на врху главе. 
ШАЛ
Шал стандардног кроја, тамно браон боје (Pantone 476 или CMYK 60, 80, 100, 45) састава мешавина вуне и полиестера.
РУКАВИЦЕ
Рукавице стандардног кроја, произведене од говеђе коже, тамно браон боје (Pantone 476 или CMYK 60, 80, 100, 45), памучна постава.
КАЧКЕТ
а) материјал и боја:
Сировински састав: 40% полиестер, 60% памук
Ткање: рипс
Боја: беж (Pantone 155 или CMYK 0, 12, 28, 0) 
б) начин израде:
Качкет је направљен од шест делова који се звездасто спајају на врху, двоструко проштепани по целој дужини качкета беж концем. На задњем делу качкета се налази отвор и регулатор са металном копчом. На предњем делу качкета је заобљени штитник против сунца од двоструке тканине у коју је уметнут чврсти држач штитника. 
ДУБОКЕ ЦИПЕЛЕ
а) материјал и боја:
1) Горња кожа је водоотпорна потпуно брушена кравља кожа, дебљине 2,0–2,2 mm, која не сме да садржи токсичне супстанце. Мора бити постојане боје и да садржи ниски проценат формалдехида;
2) Кожа на месту везивања (језик), горњег дела чизме и ојачања пете је водоотпорна кожа, дебљине најмање 1,0–1,2 mm;
3) Постава горњег дела чизме и језика је од полиестер – вишеслојна структуирана тканина;
4) Пертле треба се пертлају на металне закачке и полазе од прстију, а висина пертлања треба је изнад скочног зглоба;
5) Уложак чији горњи материјал мора да пропушта влагу;
6) Ђон не сме бити гладак и превише мекан, најбоље су профилисане гуме које одлично пријањају уз сваку подлогу, односно планинарски профил ђона са наглашеним предњим делом и петом. 
Боја: тамно браон (Pantone 476 или CMYK 60, 80, 100, 45)
б) начин израде:
1) Водоотпорност мора бити осигурана помоћу мембране;
2) Језик ципеле мора бити анатомски обликован и постављен мрежaстом пеном, треба применити систем фиксирања како би се спречило клизање језика у ципелу, а онај део ципеле уз језик на коме се везују пертле мора бити окружен меканом поставом;
3) На горњем делу ципеле изнад чланка, мора да се постави руб ширине 40,0 mm, и тај мекани део мора да буде постављен пеном отворене структуре;
4) Обрада материјала у горњем делу ципеле мора бити таква да не омета пренос влаге ка споља;
5) Код ђона, пена са спољне стране треба да буде чвршћа и стабилнија од оне са унутрашње стране. Пена у унутрашњем делу ципеле мора да има мекану структуру;
6) У ципелу мора бити уметнут анатомски обликован уложак.
ПЛИТКЕ ЦИПЕЛЕ
Плитке ципеле су анатомског облика, са језиком који је у саставу лица ципеле. Висина језика изнад линије саре износи око 1 cm. Обућа се везује преко четири пара рупица које морају бити ојачане и пертлама дужине 70 cm. Ципеле су израђене од природне коже бокс анилин хидрофобиран (специјално дорађен непромочив), са полусјајем и мекоћом. Постава је антибактеријска, са специјалном дорадом за апсорбовање зноја ноге. Пета је слагана од коже са гуменом заштитом на нагазном делу. 
Боја: тамно браон (Pantone 476 или CMYK 60, 80, 100, 45)
КАИШ
а) материјал и боја:
Сировински састав: 100% полиестер
Ткање: трака ширине 4,0 cm
Боја: тамно браон (Pantone 476 или CMYK 60, 80, 100, 45)
б) начин израде:
Израђен у тамно браон боји (Pantone 476 или CMYK 60, 80, 100, 45) са металном копчом и металним завршецима.