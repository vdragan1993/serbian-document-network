На основу члана 6. Закона о организацији и
јединственој методологији прикупљања, евидентирања и обраде података и
информација за потребе правосудних органа од интереса за целу земљу („Службени
лист СФРЈ”, број 44/89),
Министар правде доноси
 
ПРАВИЛНИК
о прикупљању,
обради, исказивању, обједињавању, преносу и размени података и информација у Правосудном
информационом систему
"Службени гласник РС, број 114 од 23. децембра 2005. 
 
 
Уводне
одредбе 
 
Члан 1.
Овим правилником уређују се методолошке основе и начин прикупљања,
обраде, исказивања, обједињавања, преноса и размене података и информација Правосудног
информационог система. 
 
Члан 2.
Правосудни информациони систем садржи податке и информације о прописима,
судској пракси, одлукама уставних судова и стручној правној литератури, као и друге
податке и информације који се користе за остваривање функције и задатака правосудних
органа. 
 
Прикупљање,
обрада и исказивање података и информација о прописима 
 
Члан 3.
У Правосудни информациони систем се уносе подаци и информације о уставним
актима, потврђеним и објављеним међународним уговорима и споразумима, законима и
подзаконским прописима (у даљем тексту: прописи). 
Текстови важећих прописа и прописа који су престали да важе, али су
потребни за остваривање функције и задатака правосудних органа, прикупљају се у
расположивом, електронском или штампаном запису.
Текстови прописа прикупљених у штампаном запису записују се електронски.
Текстови новодонетих прописа се прикупљају у електронском запису.
Електронски запис текста прописа се упоређује са текстом објављеним
у службеном гласилу ради исправке грешака у електронском запису.
Прописи који су претрпели измене и допуне исказују се у изворном и
пречишћеном облику. Када доносилац прописа није извршио пречишћавање, врши се незванично
пречишћавање.
Електронски запис текста прописа се уноси у Правосудни информациони
систем заједно са следећим подацима:
1) назив прописа;
2) назив доносиоца прописа;
3) датуми објављивања прописа у службеном гласилу и ступања на снагу;

4) датуми објављивања и ступања на снагу измена и допуна прописа, ако
постоје;
5) датуми престанка важења прописа или појединих његових верзија, ако
постоје;
6) кључне речи које се везују за пропис;
7) правна област у коју се пропис сврстава. 
 
Прикупљање
и обрада података и информација о судској пракси 
 
Члан 4.
У Правосудни информациони систем се уносе подаци и информације о судској
пракси, правним ставовима, правним схватањима и мишљењима Суда Србије и Црне Горе,
Врховног суда Србије, Вишег трговинског суда и Апелационог суда (у даљем тексту:
судска пракса).
Електронски запис судске праксе се уноси у Правосудни информациони
систем заједно са следећим подацима:
1) назив суда који је донео одлуку, односно усвојио правно схватање,
став или мишљење;
2) датум доношења одлуке, односно усвајања правног схватања, става
или мишљења, као и њихов број; 
3) назив прописа и назначење одредаба који су били основ одлучивања,
односно предмет разматрања;
4) кључне речи које се везују за судску праксу;
5) правна област у коју се судска пракса сврстава. 
 
Прикупљање
и обрада података и информација о уставносудским одлукама 
 
Члан 5.
У Правосудни информациони систем се уносе подаци и информације о:
1) одлукама Суда Србије и Црне Горе којима се одлучује о усклађености
устава и закона држава чланица, као и закона и прописа институција Србије и Црне
Горе са Уставном повељом, потврђеним и објављеним међународним уговором или споразумом,
или законом Србије и Црне Горе, и
2) одлукама Уставног суда Републике Србије којима се одлучује о уставности
и законитости закона и прописа.
Текстови уставносудских одлука се прикупљају у расположивом, електронском
или штампаном запису. 
Текстови уставносудских одлука прикупљених у штампаном запису, записују
се електронски. 
Електронски запис текста уставносудске одлуке се упоређује са текстом
објављеним у службеном гласилу ради исправке грешака у електронском запису и уноси
у Правосудни информациони систем заједно са следећим подацима:
1) назив суда који је донео одлуку;
2) број и датум доношења одлуке;
3) датум објављивања одлуке у службеном гласилу;
4) назив правног акта и назначење одредаба који су били предмет одлучивања;
5) кључне речи које се везују за одлуку;
6) правна област на коју се одлука односи. 
 
Прикупљање
и обрада података и информација о стручној правној литератури 
 
Члан 6.
У Правосудни информациони систем се уносе подаци и информације о објављеним
научним и стручним радовима потребним за остваривање функција и задатака правосудних
органа, и то:
1) назив рада;
2) име аутора;
3) ако је рад објављен у часопису или зборнику радова, назив и редни
број публикације, као и назначење броја странице којом рад почиње и завршава;
4) ако је рад објављен као монографски, укупан број страница;
5) назив издавача;
6) година издања;
7) кључне речи које се везују за рад;
8) правна област на коју се рад односи. 
 
Класификација
правних области 
 
Члан 7.
Прописи, судска пракса, уставносудске одлуке и стручна правна литература
се сврставају у правне области у складу са класификацијом правних области која је
објављена у Прилогу 1 овог правилника и чини његов саставни део. 
 
Обједињавање,
пренос и размена и података и информација 
 
Члан 8.
Министарство надлежно за послове правосуђа се у оквиру послова правосудне
управе стара о унапређењу и развоју Правосудног информационог система и обједињавању
података које достављају субјекти Правосудног информационог система.
Пренос и размена података и информација између давалаца и корисника
Правосудног информационог система обавља се посредством заједничке мреже републичких
органа, а када за то не постоје техничке могућности, посредством компакт дискова
или других медија за електронски пренос података. 
 
Завршна
одредба 
 
Члан 9.
Овај правилник ступа на снагу осмог дана од дана објављивања у „Службеном
гласнику Републике Србије”.
 
 
05 број
110-00-70/2005
У Београду, 20.
децембра 2005. године
Министар,
Зоран Стојковић, с.р.
 
 
Прилог 1
КЛАСИФИКАЦИЈА

ПРАВНИХ ОБЛАСТИ
 
1. УСТАВНО И ДРЖАВНО УРЕЂЕЊЕ
    1.1. Уставни акти
    1.2. Државни симболи и празници
    1.3. Државна одбрана и безбедност
    1.4. Заштита уставности и законитости
    1.5. Објављивање прописа
    1.6. Референдум и други облици непосредне демократије
    1.7. Избори и политичке партије 
    1.8. Територијална организација и локална самоуправа
    1.9. Скупштина
    1.10. Председник
    1.11. Влада
    1.12. Министарства, други државни органи и организације
    1.13. Судство 
2. УНУТРАШЊИ ПОСЛОВИ, УПРАВНИ ПОСТУПАК И УПРАВНИ СПОР
    2.1. Лична стања, пребивалиште и држављанство
    2.2. Кретање преко границе и боравак странаца
    2.3. Јавни скупови и удруживање
    2.4. Ношење оружја
    2.5. Управни поступак 
    2.6. Управни спор 
3. ГРАЂАНСКО ПРАВО И ПОСТУПАК
    3.1. Својински односи
    3.2. Облигациони односи
    3.3. Интелектуална својина
    3.4. Брачни и породични односи
    3.5. Наслеђивање
    3.6. Приватни односи са елементом иностраности
    3.7. Грађански поступак 
4. КРИВИЧНО ПРАВО, ПРАВО ПРИВРЕДНИХ ПРЕСТУПА И ПРЕКРШАЈА
    4.1. Кривична дела
    4.2. Привредни преступи
    4.3. Прекршаји
    4.4. Кривични поступак 
5. ПРИВРЕДНЕ ДЕЛАТНОСТИ
    5.1. Привредни субјекти
        5.1.1. Предузетници
        5.1.2. Привредна друштва
        5.1.3. Јавна предузећа
        5.1.4. Задруге
        5.1.5. Привредне коморе и друга удружења привредника
        5.1.6. Приватизација
        5.1.7. Регистрација привредних субјеката
        5.1.8. Ликвидација и стечај
    5.2. Трговина
        5.2.1. Општи прописи
        5.2.2. Заштита конкуренције
        5.2.3. Заштита потрошача
        5.2.4. Цене и камате
        5.2.5. Спољна трговина
    5.3. Платни промет, банкарство и хартије од вредности
        5.3.1. Банке и друге финансијске организације
        5.3.2. Платни промет
        5.3.3. Трговина хартијама од вредности
        5.3.4. Меница и чек
    5.4. Рачуноводство и ревизија
    5.5. Привредне делатности
        5.5.1. Грађевинарство
        5.5.2. Енергетика
        5.5.3. Индустрија
        5.5.4. Осигурање 
        5.5.5. Пољопривреда
        5.5.6. Рударство
        5.5.7. Саобраћај
        5.5.8. Телекомуникације
        5.5.9. Туризам и угоститељство
    5.6. Технички стандарди, мере и драгоцени метали 
6. ЈАВНЕ ФИНАНСИЈЕ
    6.1. Општи прописи
    6.2. Порези, доприноси, таксе и накнаде
    6.3. Царине
    6.4. Игре на срећу
    6.5. Јавно задуживање
    6.6. Јавни расходи 
7. ВАНПРИВРЕДНЕ ДЕЛАТНОСТИ
    7.1. Организације ванпривредних делатности
    7.2. Образовање
    7.3. Наука
    7.4. Култура
    7.5. Спорт
    7.6. Заштита природних добара и животне средине
    7.7. Просторно и урбанистичко планирање
    7.8. Јавно информисање
    7.9. Статистика 
8. РАДНИ ОДНОСИ, СОЦИЈАЛНА И ЗДРАВСТВЕНА ЗАШТИТА
    8.1. Запошљавање
    8.2. Радни односи
    8.3. Заштита на раду
    8.4. Здравствена заштита и обавезно здравствено осигурање
    8.5. Социјална заштита и обавезно социјално осигурање 
9. МЕЂУНАРОДНИ ОДНОСИ
    9.1. Међународни мултилатерални уговори
    9.2. Међународни билатерални уговори
    9.3. Чланство у међународним организацијама