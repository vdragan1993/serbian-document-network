На основу члана 23. став 4. Закона о локалним изборима („Службени гласник РС”, бр. 129/07, 34/10 – УС и 54/11),
Министар правде доноси
 
ПРАВИЛНИК
о накнади за оверу потписа бирача који подржи изборну листу за избор одборника
"Службени гласник РС", број 12 од 12. фебруара 
				2016.
 
Члан 1.
Овим правилником прописују се висина и начин плаћања накнаде за оверу потписа бирача који подржи изборну листу за избор одборника. 
Члан 2.
За оверу потписа бирача који подржи изборну листу за избор одборника пред основним судом или општинском управом плаћа се накнада од 50 динара.
За оверу потписа бирача који подржи изборну листу за избор одборника пред јавним бележником плаћа се накнада од 50 динара, којa обухвата и порез на додату вредност.
Члан 3.
Накнаду за оверу потписа бирача плаћа подносилац изборне листе коју је бирач подржао.
Када две политичке странке или више њих подносе заједничку изборну листу, њихова обавеза плаћања накнаде је солидарна. Исто важи и када изборну листу подноси група грађана. 
Члан 4.
Када оверу потписа бирача врши основни суд, накнада за оверу потписа плаћа се на рачун прописан за уплату судске таксе, а када оверу потписа бирача врши општинска управа, накнада за оверу потписа плаћа се на рачун прописан за уплату административне таксе.
Када оверу потписа бирача врши јавни бележник, накнада за оверу потписа плаћа се на рачун јавног бележника.
Накнада коју наплате основни судови и општинске управе приход је буџета Републике Србије.
Потпис бирача не може се оверити пре него што накнада буде плаћена. 
Члан 5.
Даном ступања на снагу овог правилника престаје да важи Правилник о накнади за оверу потписа бирача који подржи изборну листу за избор одборника („Службени гласник РС”, број 21/08).
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00018/2016-05 
У Београду, 12. фебруара 2016. године
Министар,
Никола Селаковић, с.р.