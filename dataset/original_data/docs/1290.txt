На основу члана 19 б. став 4. Закона о избеглицама („Службени гласник РС”, број 18/92, „Службени лист СРЈ”, број 42/02 – СУС и „Службени гласник РС”, број 30/10) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
Влада доноси
 
 

УРЕДБУ

о ближим условима и мерилима за утврђивање реда првенства за решавање стамбених потреба избеглица

"Службени 
	гласник РС", број 58 од 5. августа 2011.
 
 

Члан 1.
Овом уредбом прописују се ближи услови и мерила за утврђивање реда првенства за решавање стамбених потреба избеглица.
 

Члан 2.
Стамбене потребе избеглица решавају се, у складу са законом, на један од следећих начина:
1) давањем непокретности у државној својини на коришћење на одређено време;
2) давањем непокретности у државној својини у закуп на одређено време са могућношћу куповине;
3) доделом средстава за побољшање услова становања;
4) куповином грађевинског материјала за започету изградњу непокретности;
5) куповином сеоске куће са окућницом.
 

Члан 3.
Давање непокретности у државној својини на коришћење на одређено време или у закуп на одређено време са могућношћу куповине, као и куповина сеоске куће са окућницом, врши се под условима прописаним законом. 
	
 

Члан 4.
Избеглица и чланови његовог породичног домаћинства могу се пријавити на јавни позив за решавање стамбене потребе у виду доделе средстава за побољшање услова становања, ако:
1) поседују непокретност коју су саме прибавиле, и
2) непокретност не испуњава основне услове становања (нема елементарне електричне, водоводне или санитарне инсталације, или нема минималне хигијенске или техничке услове неопходне за редовну и безбедну употребу).
Средства за побољшање услова становања додељују се у грађевинском материјалу без обавезе њиховог враћања.
 

Члан 5.
Избеглица и чланови његовог породичног домаћинства могу се пријавити на јавни позив за решавање стамбене потребе у виду куповине грађевинског материјала за започету изградњу непокретности ако:
1) су започели изградњу непокретности за коју поседују грађевинску дозволу или су поднели захтев за легализацију и добили потврду да се непокретност може легализовати, и
2) се ради о непокретности која је на таквом степену изграђености да је куповина грађевинског материјала довољна како би се довршетком градње непокретност довела у стање у којем обезбеђује основне животне услове за употребу и становање.
 

Члан 6.
Ред првенства за решавање стамбених потреба утврђује се на основу броја бодова које подносилац захтева оствари, према следећим мерилима: 
	
1) Број чланова породичног домаћинства: по члану породичног домаћинства – 10 бодова.
Максималан број бодова који се може добити на основу овог мерила износи – 50 бодова.
2) Породично домаћинство чији је члан настрадао или нестао у сукобима на просторима бивше Социјалистичке Федеративне Републике Југославије: по настрадалом или несталом члану – 20 бодова.
3) Број малолетне деце у породичном домаћинству:
(1) породично домаћинство до двоје малолетне деце – 10 бодова;
(2) породично домаћинство са троје или више малолетне деце – 20 бодова;
4) Број малолетне деце или деце на редовном школовању у једнородитељском породичном домаћинству: 
	
(1) домаћинство са једним дететом – 10 бодова;
(2) домаћинство са двоје деце – 20 бодова;
(3) домаћинство са троје или више деце – 30 бодова.
5) Породично домаћинство са дететом са инвалидитетом или сметњама у развоју: по породичном домаћинству – 20 бодова.
6) Стамбена ситуација подносиоца захтева и чланова његовог породичног домаћинства:
(1) породично домаћинство смештено у колективном центру – 10 бодова;
(2) породично домаћинство које станује у изнајмљеном простору без основних хигијенско-санитарних услова – 20 бодова;
7) Материјални положај породичног домаћинства:
(1) породично домаћинство са приходима већим или у висини од 50% просечне месечне зараде без пореза и доприноса у привреди Републике Србије, по члану – 10 бодова;
(2) породично домаћинство са приходима испод 50% просечне месечне зараде без пореза и доприноса у привреди Републике Србије, по члану – 20 бодова.
8) Смањење или губитак радне способности или телесно оштећење:
(1) по основу смањења или губитка радне способности подносиоца захтева или чланова његовог породичног домаћинства:
– ако постоји делимична радна способност – 10 бодова;
– ако постоји потпуни губитак радне способности – 20 бодова.
(2) по основу телесног оштећења подносиоца захтева или чланова његовог породичног домаћинства:
– за телесно оштећење 100% – 20 бодова;
– за телесно оштећење 90% – 15 бодова;
– за телесно оштећење 80% – 10 бодова.
Ако код истог лица постоји смањење или губитак радне способности и телесно оштећење, Комисија приликом бодовања узима у обзир оно мерило на основу кога то лице добија више бодова.
9) Болести од већег социјално–медицинског значаја, у складу са прописима о здравственој заштити: подносилац захтева или чланови његовог породичног домаћинства – 20 бодова.
Ово мерило се примењује ако подносилац захтева или чланови његовог породичног домаћинства нису бодовани по основу тачке 8. подтач. 1) и 2) овог члана.
10) Бруто површина непокретности чија је изградња започета, по члану породичног домаћинства:
(1) до 15 m² – 50 бодова;
(2) до 24 m² – 30 бодова.
11) Регистровано сеоско газдинство – 20 бодова.
 

Члан 7.
За сваки од начина решавања стамбених потреба из члана 2. ове уредбе, Комисија расписује посебан јавни позив путем средстава јавног информисања која покривају територију Републике Србије којим позива избеглице које бораве на територији јединице локалне самоуправе у којој се решавају стамбене потребе избеглица да у одређеном року од дана објављивања јавног позива, поднесу захтев за решавање стамбене потребе.
Ако се по првом јавном позиву не јави довољан број лица или довољан број лица која испуњавају потребне услове, Комисија објављује јавни позив путем средстава јавног информисања која покривају територију Републике Србије на који се могу пријавити и лица која немају боравиште на територији јединице локалне самоуправе у којој се решавају стамбене потребе избеглица.
 

Члан 8.
Ако два или више подносилаца захтева имају исти број бодова, предност ће имати подносилац захтева који:
1) има већи број малолетне деце;
2) већи број чланова породичног домаћинства;
3) има трудну жену у породичном домаћинству;
4) дуже борави на подручју јединице локалне самоуправе за коју се јавни позив расписује;
5) има мање приходе по члану породичног домаћинства.
 

Члан 9.
Након разматрања приспелих захтева Комисија сачињава предлог листе реда првенства.
На предлог листе реда првенства подносилац захтева може уложити приговор Комисији, у року од 15 дана од дана оглашавања предлога листе реда првенства.
Комисија одлучује о приговору у року од 30 дана од дана његовог пријема и утврђује коначну листу реда првенства.
На основу коначне листе реда првенства, Комисија доноси одлуку о решавању стамбених потреба избеглица.
 

Члан 10.
Одредбе ове уредбе примењују се и на лица из члана 18. став 2. тач. 1) Закона о избеглицама („Службени гласник РС”, број 18/92, „Службени лист СРЈ”, број 42/02 – СУС и „Службени гласник РС”, број 30/10).
 

Члан 11.
Ова уредба ступа на снагу осмог дана од дана објављивања у „Службеном гласнику Републике Србије”.
 
 

05 број 110-5358/2011-1

У Београду, 28. јула 2011. године

Влада

Први потпредседник Владе – 

заменик председника Владе,

Ивица Дачић, 
с.р.