Редакцијски пречишћен текст

 

 
На основу члана 87. став 2. Закона о судијама („Службени гласник РС”, број 116/2008),
Високи савет судства, на седници одржаној 3. септембра 2010. године, донео је

 


 


ОДЛУКУ


о накнадама и наградама судијама поротницима


„Службени гласник РС“, бр. 64 од 10. септембра 2010, 20 од 25. марта 2011.


 


 


Члан 1.


Овом одлуком уређује се висина накнаде трошкова насталих на функцији судије поротника, накнада за изгубљену зараду и висина награде судије поротника, као и услови остваривања ових права 



 


Члан 2.


Накнада трошкова насталих на функцији судије поротника обухвата накнаду путних трошкова.


 


Члан 3.


Путни трошкови обухватају трошкове превоза судије поротника од његовог пребивалишта односно боравишта до седишта суда или места где треба да врши функцију, као и трошкове повратка.


Накнада трошкова превоза признаје се у висини стварних издатака за путовање средствима јавног превоза, а ако судија поротник користи сопствено возило, признаје му се на име трошкова превоза накнада у висини вредности возне или аутобуске карте.


 


Члан 4.


Обрачун и исплату накнаде путних трошкова из члана 3. ове одлуке врши суд у коме је судија поротник вршио функцију, након достављања доказа о насталим трошковима. 



 


Члан 5.


Судији поротнику који је у радном односу, за време одсуствовања са рада због вршења функције судије поротника припада накнада у висини зараде коју би остварио да је радио. 



Исплату накнаде за изгубљену зараду исплаћује суд у коме је судија поротник вршио функцију, на основу поднетог захтева за исплату, уз доказ да је за време вршења функције судији поротнику одбијена зарада. 



 


Члан 6.


Судији поротнику који је предузетник, односно који самостално обавља регистровану привредну или професионалну делатност, за време одсуствовања са рада због вршења функције судије поротника, припада накнада у висини основице на коју плаћа доприносе за обавезно сопствено социјално осигурање, сразмерно броју часова проведених у вршењу функције. 



Обрачун и исплату накнаде из става 1. овог члана врши суд у коме је судија поротник вршио функцију, на основу поднетог захтева и копије пријаве судије поротника надлежном фонду.


 


Члан 7.


Судија поротник за време вршења функције има право на награду, сразмерно броју часова проведених у вршењу функције.*
Број часова за време вршења функције је број часова од почетка првог до краја последњег рочишта у судећем дану, укључујући и време седнице већа на којој се већа и гласа. Започети час вршења функције рачуна се као пун час.*
 
*Службени гласник РС, број 20/2011

 


 


Члан 8.


Судији поротнику се награда одређује тако што се основица за обрачун награде дели са бројем радних часова у месецу који је претходио месецу у коме је судија поротник вршио функцију, па се тако добијен износ множи бројем часова из члана 7. став 2. ове одлуке.*
Основица за обрачун награде је 125% просечне месечне зараде по запосленом без пореза и доприноса у Републици Србији, исплаћене за месец који претходи месецу у коме је судија поротник вршио функцију, а према подацима надлежног органа.*
 
*Службени гласник РС, број 20/2011

 


 


Члан 9.


Даном ступања на снагу ове одлуке престаје да важи Одлука о накнадама и наградама судијама поротницима („Службени гласник РС”, број 86/02).


 


Члан 10.


Ова одлука ступа на снагу осмог дана од дана објављивања у „Службеном гласнику Републике Србије”.


   


Број 401-00-46/2010-01


У Београду, 3. септембра 2010. године 



Председник,


Високог савета судства,


Ната Месаровић,с.р.