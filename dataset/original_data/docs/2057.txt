На основу члана 68. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – испрaвка, 108/13 и 142/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11, 68/12 – УС, 72/12, 7/14 – УС и 44/14), а у вези с чланом 10. тач. 3. и 4. и чланом 12. тачка 3. подтачка в) Оквирног споразума између Републике Србије и Европске комисије о правилима за спровођење финансијске помоћи Европске уније Републици Србији у оквиру инструмента за претприступну помоћ (ИПА II) („Службени гласник РС – Међународни уговори”, број 19/14),
Влада доноси
 
УРЕДБУ
о одређивању тела за ревизију система управљања програмима претприступне помоћи Европске уније у оквиру инструмента за претприступну помоћ (ИПА II) 
"Службени гласник РС", број 86 од 14. октобра 
				2015.
 
Уводна одредба
Члан 1.
Овом уредбом одређује се Канцеларија за ревизију система управљања средствима Европске уније за Ревизорско тело у складу са чланом 12. тачка 3. подтачка в) Оквирног споразума између Републике Србије и Европске комисије о правилима за спровођење финансијске помоћи Европске уније Републици Србији у оквиру инструмента за претприступну помоћ (ИПА II) и чланом 5. Анекса А наведеног Споразума (у даљем тексту: Ревизорско тело). 
Дефиниције
Члан 2.
Поједини изрази употребљени у овој уредби имају следеће значење:
1) Инструмент за претприступну помоћ (ИПА II) јесте финансијски инструмент Европске уније (ЕУ) који подржава стратегију проширења ЕУ чија намена је да пружи помоћ кандидатима и потенцијалним кандидатима у процесу приступања ЕУ;
2) национални ИПА координатор јесте члан Владе, функционер кога поставља Влада или државни службеник на положају кога поставља Влада, одговоран за свеукупан процес стратешког планирања, координацију програмирања, праћење спровођења, вредновање и извештавање о ИПА II, као и за сарадњу са Европском комисијом у вези са коришћењем ИПА II;
3) национални службеник за одобравање јесте функционер кога поставља Влада или државни службеник на положају кога поставља Влада на предлог министра надлежног за финансије одговорaн за финансијско управљање средствима претприступне помоћи ЕУ у Републици Србији и за делотворно функционисање система управљања и контроле у смислу обезбеђивања законитости и регуларности трансакција;
4) управљачка структура јесте Национални фонд и Тело за подршку националном службенику за одобравање;
5) оперативне структуре јесу тела за спровођење програма претприступне помоћи у оквиру ИПА II;
6) програм који се финансира из ИПА II јесте акциони програм, програм прекограничне и транснационалне сарадње, као и програм руралног развоја у области пољопривреде (ИПАРД програм). Део акционог програма јесте акција, а део акције јесте активност. Део програма прекограничне сарадње је операција;
7) крајњи корисник јесте државни орган који је одговоран за координацију предлагања и спровођења акција, односно делова акција. Крајњи корисник може истовремено бити и крајњи прималац;
8) крајњи прималац јесте орган државне управе, државни орган, јединица локалне самоуправе или други корисник јавних средстава који учествује у спровођењу уговора закључених у оквиру реализације делова акционих програма, а на које се преноси власништво над добрима прибављеним по основу уговора, било да се ради о уговорима о пружању услуга, набавци робе или извођењу радова;
9) прималац јесте корисник бесповратне помоћи (укључујући и твининг извођача), извођач у оквиру уговора о услугама, набавци и радовима, корисник подршке из грант шеме, уговорна страна у оквиру споразума о делегирању, или било које правно и физичко лице које обавља делатност у циљу остваривања прихода и које је као такво регистровано у складу са законом о регистрацији, а које прима помоћ из ИПА II;
10) корисник у смислу програма прекограничне и транснационалне сарадње јесте орган државне управе, државни орган, јединица локалне самоуправе, развојна агенција, школа, универзитет, организација цивилног друштва и друга организација одређена у програму прекограничне сарадње;
11) водећи корисник у смислу програма прекограничне и транснационалне сарадње јесте један од корисника у програму прекограничне и транснационалне сарадње који је изабран од стране осталих корисника пре подношења предлога операције, који преузима одговорност за финансијско спровођење целокупне операције, води рачуна о томе да се спровођење операције обавља у складу са условима одређеним у уговору и уређује односе са другим корисницима ради гарантовања одговорног финансијског управљања новчаним средствима додељеним за операцију укључујући и модалитете за повраћај непрописно исплаћених износа.
Послови Ревизорског тела
Члан 3.
Ревизорско тело спроводи ревизију у државним органима и службама Владе у којима су образоване управљачка и оперативне структуре, као и ревизију крајњих корисника, крајњих примаоца, примаоца, корисника у смислу програма прекограничне и транснационалне сарадње сарадње и водећих корисника у смислу програма прекограничне и транснационалне сарадње сарадње.
Ревизорско тело спроводи ревизије система управљања и контроле и ревизије акција, трансакција и годишњих рачуна према међународно признатим стандардима ревизије и у складу са ревизорском стратегијом.
Ревизорско тело обавља следеће послове:
1) израђује ревизорску стратегију за период од три године, уз ажурирање на годишњем нивоу, до краја новембра текуће године и доставља је Европској комисији, Влади и националном службенику за одобравање;
2) израђује и доставља извештаје и мишљења Влади, Европској комисији, националном ИПА координатору и националном службенику за одобравање;
3) врши проверу делотворног и стабилног функционисања система управљања и контроле у циљу законитог коришћења средстава из ИПА II;
4) учествује у припреми прописа и других аката о ревизији система управљања програмима који се финансирају из ИПА II и припрема акте о ближем уређењу начина рада и обављању послова из своје надлежности;
5) обавља друге послове у оквиру своје надлежности.
Независност Ревизорског тела
Члан 4.
Ревизорско тело је у поступку ревизије и у оквиру својих надлежности независно у односу на националног ИПА координатора, националног службеника за одобравање, управљачку структуру и оперативне структуре.
Ревизорско тело има неопходну функционалну и финансијску независност.
Ревизорски стандарди и сарадња
Члан 5.
Ревизорско тело врши ревизију у складу са међународно прихваћеним стандардима ревизије и упутствима Европске комисије.
У поступку ревизије Ревизорско тело сарађује са надлежним државним органима, службама Владе и другим институцијама Републике Србије, надлежним институцијама држава чланица ЕУ и кандидата за чланство у ЕУ.
Ревизорско тело може да обавља заједничку ревизију са ревизорским институцијама других држава, као и са Европском комисијом и Европским судом ревизора.
Ревизорска стратегија
Члан 6.
Ревизорска стратегија утврђује ревизорску методологију, методе узорковања, као и планирање ревизија.
Ревизија се односи на проверу:
1) потпуности, тачности и истинитости годишњих финансијских извештаја, односно изјава и односних годишњих рачуна; 
2) ефикасности и делотворности функционисања система управљања, контроле и надзора;
3) законитости и регуларности трансакција.
У случају да се заједнички систем управљања и контроле користи за више од једног програма који се финансира из ИПА II, може се припремити јединствена ревизорска стратегија за дате програме, односно акције.
Извештаји и мишљења
Члан 7.
Ревизорско тело израђује и доставља Влади, Европској комисији, националном ИПА координатору и националном службенику за одобравање:
1) Годишње ревизорско мишљење о годишњим финансијским извештајима за претходну финансијску годину, оцењујући њихову потпуност, тачност и истинитост, као и функционисање система управљања и контроле, законитост и регуларност трансакција, до 15. марта текуће године за претходну годину;
2) заједно са Годишњим ревизорским мишљењем, Годишњи ревизорски извештај који садржи налазе ревизија спроведених у складу са ревизорском стратегијом у датом периоду и који представљају основ за формулисање Годишњег ревизорског мишљења, до 15. марта текуће године за претходну годину. Годишњи ревизорски извештај утврђује и све недостатке откривене у системима управљања, контроле и надзора и све корективне мере које су преузете односно планиране од стране националног службеника за одобравање, Националног фонда и оперативне структуре;
3) Завршни ревизорски извештај и Ревизорско мишљење о завршном рачуну о спровођењу програма који се финансирају из ИПА II (или дела програма), након завршетка програма (или дела програма); 
4) мишљење о сваком завршном рачуну потребном за завршетак било ког програма који се финансира из ИПА II (или дела програма), а који је национални службеник за одобравање доставио Европској комисији. Мишљење се односи на основаност захтева за завршна плаћања и тачност финансијских информација и може се заснивати на Завршном ревизорском извештају. Ревизорско тело доставља мишљење у року од три месеца од датума када је национални службеник за одобравање поднео релевантни завршни рачун.
Приступ подацима
Члан 8.
Ревизорско тело може у поступку ревизије да затражи све информације које су потребне за вршење ревизије, укључујући документа, податке и друге информације неопходне за планирање и вршење ревизије.
Државни органи и службе Владе у којима су образоване управљачка и оперативне структуре, као и други крајњи примаоци, примаоци, корисници у смислу програма прекограничне сарадње и транснационалне сарадње и водећи корисници у смислу програма прекограничне и транснационалне сарадње, дужни су да обезбеде несметани приступ службеним просторијама и имовини, актима, пословним књигама, електронским подацима и информационим системима, као и доступност запослених.
Државни органи и службе Владе у којима су образоване управљачка и оперативне структуре, као и други крајњи примаоци, примаоци, корисници у смислу програма прекограничне и транснационалне сарадње и водећи корисници у смислу програма прекограничне и транснационалне сарадње, дужни су да доставе копије документације, као и да пруже објашњења о свим питањима од значаја за вршење поступка ревизије. 
Обавезе ревизора и руководиоца Ревизорског тела
Члан 9.
Ревизор је дужан да послове ревизије врши у складу са међународно прихваћеним стандардима ревизије и упутствима Европске комисије.
Ако ревизор у вршењу послова ревизије утврди да постоје основи сумње да је учињена противправна радња дужан је да без одлагања о томе обавести руководиоца Ревизорског тела. 
Руководилац Ревизорског тела дужан је да о учињеној противправној радњи без одлагања обавести националног службеника за одобравање и по потреби, друге надлежне државне органе.
Ревизор је дужан да податке прибављене током ревизије чува као поверљиве. 
Ревизор је дужан да потпише изјаву о непристрасности, поверљивости и независности ревизора.
Ступање на снагу
Члан 10.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-10907/2015
У Београду, 14. октобра 2015. године
Влада
Председник,
Александар Вучић, с.р.