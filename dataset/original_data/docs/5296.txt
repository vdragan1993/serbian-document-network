На основу члана 21. став 4. Закона о метеоролошкој и хидролошкој делатности („Службени гласник РС”, брoj 88/10) и члана 42. став 1. Закона о Влади („Службени гласник РС”, бр. 55/05, 71/05 – испрaвка, 101/07, 65/08, 16/11, 68/12 – УС и 72/12), 
Влада доноси
   
УРЕДБУ
о утврђивању локација метеоролошких и хидролошких станица државних мрежа и заштитних зона у околини тих станица, као и врсте ограничења која се могу увести у заштитним зонама
"Службени гласник РС", број 34 од 12. априла 
				2013.
    
I. УВОДНЕ ОДРЕДБЕ
Члан 1.
Овом уредбом утврђују се локације метеоролошких и хидролошких станица у саставу државних мрежа, заштитне зоне у околини тих станица, као и врсте ограничења која се могу увести у заштитним зонама и услови за увођење тих ограничења. 
Члан 2.
Поједини изрази који су употребљени у овој уредби имају следеће значење:
1) водни објекти јесу грађевински и други објекти који заједно са уређајима који им припадају чине техничку, односно технолошку целину, а служе за обављање водне делатности;
2) државни хидролошки осматрачки систем јесте скуп мрежа хидролошких станица на којима се спроводе прописани програми хидролошких мерења и осматрања;
3) заштитна зона у околини метеоролошке и хидролошке станице јесте простор у околини станице у којем се уводе ограничења која се односе на изградњу нових и реконструкцију постојећих објеката који могу нарушити природне атмосферске, односно хидролошке процесе;
4) мета подаци јесу основни подаци о локацији, мерилима која су у употреби и програмима рада метеоролошке, односно хидролошке станице (координате, надморска висина, тип мерила, слив, итд), као и подаци о заштитним зонама у околини станица у којима се уводе ограничења и подаци о државном органу, односно правном лицу у чијој се надлежности налази станица;
5) метеоролошко мерење и осматрање јесте инструментално мерење и/или одређивање вредности једног или више метеоролошких елемената и појава;
6) метеоролошки круг јесте простор у оквиру метеоролошке станице на коме су у одређеном распореду постављена метеоролошка мерила у складу са прописаним програмом мерења и осматрања;
7) мрежа метеоролошких станица јесте скуп метеоролошких станица на којима се спроводи исти програм метеоролошких мерења и осматрања; 
8) мрежа хидролошких станица јесте скуп хидоролошких станица на којима се спроводи исти програм хидролошких мерења и осматрања; 
9) програм рада метеоролошке станице јесте програм систематских метеоролошких мерења и осматрања, евидентирања и контроле података, као и извештавања који је прописан за одређену врсту мреже метеоролошких станица као што су мреже: метеоролошких опсерваторија, приземних синоптичких станица, висинских синоптичких (радиосондажних) станица, аеродромских (ваздухопловних) метеоролошких станица, главних и обичних климатолошких станица, климатолошких станица за посебне намене, падавинских станица, главних и обичних агрометеоролошких станица, фенолошких станица, метеоролошких радарских центара, главних и обичних станица за Сунчево зрачење, станица за атмосферски озон (GAW станице) у складу са техничким регулаторним документима Светске метеоролошке организације; 
10) програм рада хидролошке станице јесте програм систематских хидролошких мерења и осматрања, евидентирања и контроле података, као и извештавања који је прописан за одређену врсту мреже хидролошких станица као што су мреже: хидролошких реонских станица, главних хидролошких станица површинских вода, хидролошких станица површинских и подземних вода првог реда и хидролошких станица површинских и подземних вода другог реда у складу са техничким регулаторним документима Светске метеоролошке организације; 
11) хидролошка станица површинских вода јесте водни објекат за мониторинг квантитативних и квалитативних параметара површинских вода;
12) хидролошка станица подземних вода јесте водни објекат који подразумева једно или више мерних места постављених у одговарајућој водоносној средини на којој се мере ниво, температура, протицај и/или узимају узорци за контролу квалитета подземних вода;
13) хидролошко мерење и осматрање јесте инструментално мерење и/или одређивање једног или више хидролошких елемената. 
II. УТВРЂИВАЊЕ ЛОКАЦИЈА МЕТЕОРОЛОШКИХ И ХИДРОЛОШКИХ СТАНИЦА У САСТАВУ ДРЖАВНИХ МРЕЖА, ЗАШТИТНИХ ЗОНА У ОКОЛИНИ ТИХ СТАНИЦА, КАО И ВРСТА ОГРАНИЧЕЊА КОЈА СЕ МОГУ УВЕСТИ У ЗАШТИТНИМ ЗОНАМА И УСЛОВА ЗА УВОЂЕЊЕ ТИХ ОГРАНИЧЕЊА
1. Метеоролошке станице
а) Локације метеоролошких станица
Члан 3.
Локације метеоролошких станица у саставу државних мрежа метеоролошких станица Републике Србије наведене су у Прилогу 1. 
Број метеоролошких станица у саставу државних мрежа метеоролошких станица из става 1. овог члана утврђује се у складу са Законом о метеоролошкој и хидролошкој делатности и прописима донетим на основу њега. 
Списак локација метеоролошких станица у саставу државних мрежа метеоролошких станица који је дат у Прилогу 1 (у даљем тексту: Прилог 1), одштампан је уз ову уредбу и чини њен саставни део. 
Списак локација метеоролошких станица из става 3. овог члана садржи: назив, географске координате, надморску висину, врсту станице према програму мерења и осматрања, назив органа државне управе или правног лица надлежног за метеоролошку станицу. 
б) Заштитне зоне у околини метеоролошких станица
Члан 4.
У околини метеоролошких станица утврђују се заштитне зоне у пречнику од:
1) 300 m од метеоролошких станица у саставу државних мрежа метеоролошких опсерваторија, синоптичких станица, радиосондажних станица, главних климатолошких станица и климатолошких станица за посебне намене, главних агрометеоролошких станица и станица за Сунчево зрачење; 
2) 2 km од радарског центра у саставу државне мреже метеоролошких радарских центара. 
в) Ограничења која се могу увести у заштитним зонама у околини метеоролошких станица и услови за увођење ограничења
Члан 5.
Ограничења у заштитним зонама у околини метеоролошких станица из члана 4. ове уредбе односе се на: 
1) висину објекта који се подиже у окружењу приземне синоптичке станице који не може бити већи од једног десетог дела његовог растојања од метеоролошког круга (објекат висине 6 m може да буде подигнут на удаљености од 60 m од метеоролошког круга);
2) вештачке изворе топлоте или равне рефлектујуће површине који могу бити извор топлоте (бетонске или асфалтне површине, паркинзи за моторна возила) могу се подићи на удаљености од метеоролошког круга од 100 m или више; 
3) висину објекта који се подиже у околини висинске синоптичке (радиосондажне) станице која не може да буде већа од једног седмог дела његовог растојања од локације висинске синоптичке (радиосондажне) станице (објекат висине 10 m може да буде подигнут на удаљености од 70 m од локације висинске синоптичке станице);
4) висину објекта који се подиже у окружењу станице за зрачење која не може да да буде толика да својом сенком прекрива метеоролошки круг, када је положај Сунца под углом од 5 степени или више у односу на површину тла, што је једнако једном десетом делу његовог растојања од метеоролошког круга;
5) висину објекта који се подиже у околини радарског центра у кругу полупречника од 2 km која не може да прелази висину базе полусфере зрачења радара;
6) забрану постављања ветрогенератора у околини радарског центра, у зони полупречника 10 km од локације радарске антене, осим у брдовито-планинским теренима где се ветрогенератор може поставити и на удаљености мањој од 10 km од радарске антене када се највиша тачка ветрогенератора налази испод базе полусфере зрачења радара, уз обавезну израду студије утицаја на радарска осматрања и прибављање сагласности Републичког хидрометеоролошког завода (у даљем тексту: Завод). 
Израда студије из тачке 6. став 1. овог члана и прибављање сагласности Завода неопходни су и за постављање ветрогенератора у прстену од 10 km до 30 km.
Ограничења у заштитним зонама из ст. 1. и 2. овог члана односе се на планирање изградње нових и/или реконструкције постојећих објеката, односно планирање извођења других радова који могу битно нарушити природне атмосферске процесе и појаве, у мери у којој измерени и осмотрени метеоролошки подаци одступају од међународних стандарда у погледу тачности и међународне упоредивости.
При издавању сагласности из ст. 1. и 2. овог члана прибавља се мишљење од надлежног органа, чија се станица налази у саставу државних мрежа метеоролошких и хидролошких станица.
2. Хидролошке станице
а) Локације хидролошких станица
Члан 6.
Локације хидролошких станица у саставу државних мрежа хидролошких станица Републике Србије наведене су у Прилогу 2. 
Број хидролошких станица у саставу државних мрежа хидролошких станица из става 1. овог члана утврђује се у складу са Законом о метеоролошкој и хидролошкој делатности и прописима донетим на основу њега. 
Списак локација хидролошких станица у саставу државних мрежа хидролошких станица који је дат је у Прилогу 2 (у даљем тексту: Прилог 2), одштампан је уз ову уредбу и чини њен саставни део.
Списак локација хидролошких станица из става 3. овог члана садржи: назив, географске координате, надморску висину, врсту станице према програму мерења и осматрања, назив органа државне управе или правног лица надлежног за хидролошку станицу. 
б) Заштитне зоне у околини хидролошких станица
Члан 7.
Заштитна зона у околини хидролошке станице површинских вода обухвата корито реке узводно и низводно од хидролошке станице у дужини која одговара десетострукој ширини реке при великим водама у профилу хидролошке станице.
Заштитна зона у околини хидролошке станице подземних вода обухвата простор у коме се дешавају природни хидролошки процеси који се региструју и мере на тој станици.
в) Ограничења која се могу увести у заштитним зонама у околини хидролошких станица и услови за увођење ограничења
Члан 8.
Ограничења у заштитним зонама у околини хидролошких станица односе се на предузимање мера ради спречавања наступања штетних последица на рад хидролошких станица и то при:
1) планирању изградње нових и реконструкције постојећих објеката;
2) извођењу радова који могу нарушити природне хидролошке процесе и појаве;
3) извођењу радова који могу да утичу на измену режима течења воде, транспорт наноса и леда или могу да угрозе опрему и инсталације на хидролошкој станици;
4) извођењу радова којима се могу оштетити опрема хидролошке станице и нарушити природни атмосферски, односно хидролошки процеси и тиме битно утицати на квалитет, поузданост и међународну упоредивост хидролошких података.
3. Мета подаци о локацијама у саставу државних мрежа метеоролошких и хидролошких станица 
Члан 9.
Мета подаци из Прилога 1 и Прилога 2 ове уредбе уносе се у регистар државних мрежа метеоролошких и хидролошких станица који води Завод, у складу са законом којим се уређује метеоролошка и хидролошка делатност. 
III. ЗАВРШНА ОДРЕДБА
Члан 10.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-2777/2013
У Београду, 5. априла 2013. године 
Влада
Председник, 
Ивица Дачић, с.р.
 

Прилог 1 - Списак 
				локација метеоролошких станица у саставу државних мрежа 
				метеоролошких станица

Прилог 2 - Списак локација хидролошких 
				станица у саставу државних мрежа хидролошких станица