На основу члана 43. став 8. Закона о инспекцијском надзору („Службени гласник РС”, број 36/15) и члана 42. став 1. Закона о Влади („Службени гласник РС”, бр. 55/05, 71/05 − испрaвка, 101/07, 65/08, 16/11, 68/12 − УС, 72/12, 7/14 − УС и 44/14),
Влада доноси
 
УРЕДБУ
о изгледу обрасца и начину вођења евиденције о инспекцијском надзору
"Службени гласник РС", број 81 од 24. 
				септембра 2015.
 
Члан 1.
Овом уредбом прописује се изглед обрасца и начин вођења евиденције о инспекцијском надзору (у даљем тексту: евиденција).
Члан 2.
О инспекцијском надзору, за потребе праћења стања у одређеној области и потребе праћења рада, сваки инспектор води евиденцију.
Евиденција о инспекцијском надзору води се у електронској форми у оквиру функционалног јединственог информационог система за инспекције на начин прописан овом уредбом, након његовог успостављања.
До преласка на јединствени информациони систем за инспекције, инспекције воде евиденцију у писаној форми или у електронској форми у оквиру сопствених софтверских решења.
Евиденција се води по начелима уредности и тачности, а по хронолошком реду.
Члан 3.
Евиденција, поред података утврђених Законом о инспекцијском надзору, садржи и:
1) податке о вршењу заједничког надзора и разлозима за заједнички надзор;
2) податак да ли је надзор вршен над регистрованим или нерегистрованим субјектом, односно субјектом из члана 33. став 2. Закона о инспекцијском надзору;
3) податке везане за покретање поступка инспекцијског надзора;
4) податке о подносиоцу представке;
5) податак о процењеном ризику код надзираног субјекта;
6) податке о жалби и поступку по жалби;
7) податке о извршењу решења;
8) податке о притужбама на рад инспектора;
9) датум уноса података и промене података у евиденцији;
10) податке о инспектору, односно другом лицу које је унело податке у евиденцију.
Члан 4.
Евиденција се води на обрасцу, који је одштампан уз ову уредбу и чини њен саставни део.
Подаци из члана 3. ове уредбе уносе се обележавањем изабране опције или више опција истовремено, односно уношењем текста у за то предвиђена поља.
Податке у евиденцију уноси инспектор и службеник овлашћен за вршење инспекцијског надзора, односно друго овлашћено лице по налогу инспектора или службеника овлашћеног за вршење инспекцијског надзора, односно руководиоца инспекције.
Инспектор, односно друго овлашћено лице је дужно да податке о спроведеном надзору унесе у евиденцију у року од три дана од дана сачињавања записника, предузете радње и пријема акта, односно сазнања за чињеницу која се уноси у евиденцију.
Члан 5.
Ова уредба ступа на снагу осмог дана од дана објављивања у „Службеном гласнику Републике Србије”, а примењује се од 30. априла 2016. године.
 
05 број 110-9963/2015
У Београду, 19. септембра 2015. године
Влада
Председник,
Александар Вучић, с.р.
 
 
Прилози
 
Образац - 
				Евиденција података о 
				инспекцијском надзору