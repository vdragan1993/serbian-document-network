Ha основу члана 61. став 1. Закона о државној управи („Службени гласник PC”, бр. 79/05, 101/07 и 95/10) и члана 43. став 3. Закона о Влади („Службени гласник PC”, бр. 55/05, 71/05 – исправка, 101/07, 65/08, 16/11, 68/12 – УС и 72/12), на предлог Министарства правде и државне управе
Влада доноси
 
ЗАКЉУЧАК

"Службени гласник РС", број 76 од 
				4. августа 2012.

				 
1. Усваја се Протокол о примопредаји дужности у органима државне управе, који је саставни део овог закључка.
2. Овај закључак објавити у „Службеном гласнику Републике Србије”.
 
05 број 021-4844/2012
У Београду, 3. августа 2012. године
Председник,
Ивица Дачић, с.р.
 
 
ПРОТОКОЛ О ПРИМОПРЕДАЈИ ДУЖНОСТИ У ОРГАНИМА ДРЖАВНЕ УПРАВЕ
 
1. Овим протоколом усмерава се рад органа државне управе у поступку примопредаје дужности између руководиоца органа државне управе, службе Владе и стручне службе управног округа који ступа на дужност (у даљем тексту: руководилац органа) и лица које је претходно руководило органом државне управе, односно службом (у даљем тексту: лице које предаје дужност).
2. Примопредаја дужности обавља се даном ступања на дужност руководиоца органа, а најкасније наредног радног дана.
3. Примопредаја дужности врши се у службеним просторијама органа државне управе, службе Владе, односно стручнe службe управног округа (у даљем тексту: орган, односно служба).
4. У поступку примопредаје, лице које предаје дужност предаје руководиоцу органа следеће:
1) извештај о раду (који садржи информације о завршеним, започетим и планираним пословима);
2) финансијски извештај који, пре свега, садржи:
(1) стање материјалних и финансијских средстава на дан примопредаје дужности, по свим изворима финансирања,
(2) преглед преузетих и нереализованих обавеза,
(3) преглед закључених уговора,
(4) преглед спроведених и започетих поступака јавних набавки;
3) извештај о предметима који су у раду;
4) извештај о судским споровима и извршним поступцима који су у току;
5) извештај о другим подацима који су од значаја за преузимање дужности и несметан рад органа државне управе.
5. Извештаји се сачињавају за мандатни период у коме је лице које предаје дужност руководило органом, односно службом.
6. Примопредаји дужности, поред руководиоца органа и лица које предаје дужност, присуствује и руководилац организационе јединице у органу, односно служби задужене за опште, кадровске и административне послове, који припрема записник о примопредаји дужности.
7. Лица која врше примопредају дужности могу одредити по једно лице које ће присуствовати примопредаји и потписати записник о примопредаји дужности.
8. Записник о примопредаји дужности, пре свега, садржи:
1) место и датум примопредаје;
2) име, презиме и функцију, коју је обављало лице које предаје дужност;
3) име, презиме и функцију руководиоца органа;
4) попис и опште податке о службеним актима који су предмет примопредаје;
5) имена и презимена лица која присуствују примопредаји дужности.
9. Записник потписују руководилац органа који прима дужност, лице које предаје дужност, руководилац организационе јединице надлежне за опште, кадровске и административне послове и лица која су одређена да присуствују примопредаји.
10. Записник о примопредаји сачињава се у потребном броју примерака за лице које предаје дужност, руководиоца органа и архиву.