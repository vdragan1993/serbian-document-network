Редакцијски пречишћен текст
 
 
На основу чл. 3. и 29. Закона о Агенцији за осигурање депозита („Службени гласник РС”, број 14/15), 
Управни одбор Агенције за осигурање депозита, на 3. седници одржаној 25. јуна 2015. године, донео је
 
СТАТУТ
Агенције за осигурање депозита
"Службени гласник РС", бр. 59 од 2. јула 
				2015, 49 од 31. маја 2016.
 
I. ОСНОВНЕ ОДРЕДБЕ
Члан 1. 
Агенција за осигурање депозита (у даљем тексту: Агенција) је самостални правни субјект који обавља послове утврђене Законом о Агенцији за осигурање депозита („Службени гласник РС”, број 14/15 – у даљем тексту: Закон) и другим законима и функционално је независна од било ког државног органа.
Члан 2. 
Агенција има својство правног лица и уписана је у судски регистар правних лица и других субјеката.
Агенција се не сматра корисником буџетских нити јавних средстава, у смислу закона којим се уређују јавне набавке у случају избора банке исплатиоца на начин дефинисан законом којим се уређује осигурање депозита, закона којим се регулише рад јавних агенција, прописа којима се ограничава број запослених у јавном сектору, као и прописа којима се уређује буџетски систем.
Члан 3. 
Агенција обавља послове обавезног осигурања депозита и исплате осигураних износа, у складу са законом којим се уређује осигурање депозита, као и у складу са референтним међународним стандардима садржаним у Базним принципима делотворних система осигурања депозита Међународног удружења институција за осигурање депозита (IADI) и Директиви ЕУ у тој области.
Поред послова из става 1. овог члана, Агенција: 
1) управља имовином пренетом у поступку реструктурирања банака и обавља друге послове у вези с поступком реструктурирања банака, у складу са законом којим се уређују банке; 
2) обавља функције стечајног или ликвидационог управника у банкама, друштвима за осигурање и даваоцима лизинга, у складу са законом којим се уређује стечај и ликвидација банака и друштава за осигурање и законом којим се уређује финансијски лизинг; 
3) организује фонд за заштиту инвеститора, у складу са законом којим се уређује тржиште капитала и поштујући референтне међународне стандарде садржане у Директиви ЕУ у тој области;
4) реализује поступке продаје акција банака чији је акционар Република Србија започете до дана ступања на снагу Закона;
5) реализује поступке продаје друштвеног капитала у друштвима за осигурање у складу са законом којим се регулише осигурање;
6) реализује поступке наплате потраживања преузетих у име и за рачун Републике Србије, укључујући и Аутономну покрајину Војводину, започете до дана ступања на снагу Закона.
Члан 4.
Назив Агенције је: Агенција за осигурање депозита.
У пословној комуникацији са иностранством Агенција може користити и енглески превод свог назива који гласи: Deposit Insurance Agency of Serbia.
Седиште Агенције је у Београду, Кнез Михаилова број 2.
О промени седишта одлучује Управни одбор Агенције.
Члан 5. 
Агенција има печат и штамбиљ.
Печат Агенције је кружног облика и садржи текст: „Агенција за осигурање депозита – Београд”.
Штамбиљ Агенције је правоугаоног облика и садржи текст: „Агенција за осигурање депозита – Београд” и рубрике за упис датума пријема поднеска и деловодни број под којим ће се поднесак завести.
Текст печата и штамбиља се исписују на српском језику ћириличним писмом.
Начин употребе и чувања печата и штамбиља Агенције, њихов број, врсту, као и друга питања у вези с печатом и штамбиљем, уређују се актом који доноси Управни одбор Агенције.
Члан 6. 
Агенција има графички амблем (лого), о чијем изгледу и садржини одлучује Управни одбор.
II. ОРГАНИ АГЕНЦИЈЕ И ЊИХОВ ДЕЛОКРУГ
Члан 7. 


Органи Агенције су Управни одбор и Одбор директора.*


Одбор директора из става 1. овог члана чине три 
				директора (у даљем тексту: чланови Одбора директора).*
Делокруг и међусобни однос органа Агенције утврђени су Законом и овим статутом.
*Службени гласник РС, број 49/2016
 
Члан 8.
Управни одбор има пет чланова од којих су три независна.
Једног члана, на предлог министарства надлежног за послове финансија, именује и разрешава Влада.
Једног члана именује и разрешава Народна банка Србије.
Независне чланове Управног одбора именује Влада на предлог министарства надлежног за послове финансија, уз претходно прибављену сагласност Народне банке Србије.
Услови за именовање чланова Управног одбора прописани су Законом.
Мандат свих чланова Управног одбора је четири године, с правом поновног избора на мандат од годину дана.
Управни одбор већином гласова укупног броја својих чланова бира за председника једног од независних чланова.
Независне чланове Управног одбора разрешава Влада на предлог министарства надлежног за послове финансија, односно Народне банке Србије уз обавезно претходно прибављање позитивног мишљења институције која није предложила разрешење.
Разлози за разрешење чланова Управног одбора прописани су Законом.
Члан 9.
Управни одбор *: 
1) доноси статут Агенције; 
2) доноси акт којим се уређује поступак избора банке исплатиоца;
3) доноси акт којим се уређује поступак јавног конкурса за именовање независних чланова Управног одбора и акт којим се уређује поступак јавног конкурса за именовање 
				
чланова Одбора директора*; 
4) доноси одлуку о именовању председника Управног одбора, у складу са Законом;
5) даје мишљење на нацрт извештаја о тесту најмањих трошкова који је доставила Народна банка Србије и предузима све потребне активности да се пренос средстава фонда за осигурање депозита која се користе за финансирање реструктурирања банке изврши у року и на начин утврђен решењем Народне банке Србије, у складу са законом којим се уређују банке; 
6) утврђује стопу редовне премије осигурања за наредну годину најкасније до 30. септембра текуће године, у складу са законом којим се уређује осигурање депозита;
7) одлучује о наплати ванредне премије осигурања ако средства фонда за осигурање депозита нису довољна за исплату осигураних износа, у складу са законом којим се уређује осигурање депозита;
8) доноси одлуке о управљању и располагању средствима Агенције, у складу са Законом; 
9) доноси опште акте и одлуке који се односе на осигурање депозита, у складу са законом којим се уређује осигурање депозита; 
10) доноси акт којим се уређују начин и услови под којима Агенција врши покриће административних трошкова у вези са исплатом осигураних износа депозита и трошкова управљања средствима фонда за осигурање депозита, у складу са законом којим се уређује осигурање депозита; 
11) одлучује о потреби подношења захтева Влади за хитно обезбеђивање средстава уколико средства за обављање послова осигурања депозита нису довољна, у складу са законом којим се уређује Агенција за осигурање депозита; 
12) доноси опште акте и одлуке који се односе на обављање послова заштите инвеститора, у складу са законом којим се уређује тржиште капитала; 
13) доноси опште акте и одлуке којима се уређује поступање Агенције као стечајног, односно ликвидационог управника, у складу за законом којим се уређује стечај и ликвидација банака, друштава за осигурање и даваоца финансијског лизинга;
14) доноси одлуку о привременом обезбеђењу трошкова стечајног поступка из средстава Агенције, уз право на повраћај тих средстава након формирања стечајне масе у мери која је довољна за намирење тих трошкова, у складу са законом којим се уређује стечај и ликвидација банака и друштава за осигурање;
15) доноси стратегију управљања имовином пренетом у поступку реструктурирања банака, као и друге опште акте и одлуке које се односе на управљање имовином пренетом у поступку реструктурирања банака и обављање других послова у вези с поступком реструктурирања банака, у складу са законом којим се уређују банке;
16) доноси одлуке које се односе на реализацију следећих поступака: продаје акција банака чији је акционар Република Србија започете до дана ступања на снагу Закона, продаје друштвеног капитала у друштвима за осигурање, као и наплате потраживања преузетих у име и за рачун Републике Србије, укључујући и Аутономну покрајину Војводину започете до дана ступања на снагу Закона;


17) именује и разрешава председника и чланове Одбора 
				директора, у складу са Законом и доноси одлуку о подели њихових 
				надлежности и одговорности;*


18) закључује појединачне уговоре о раду са председником 
				и члановима Одбора директора и врши надзор над законитошћу рада 
				Одбора директора, у складу са Законом;*
19) доноси правилник о раду Агенције, акт о унутрашњој организацији и систематизацији Агенције, именује и разрешава руководиоце организационих јединица у Агенцији 
				* ; 
20) усваја финансијски план и план набавки Агенције; 
21) усваја извештај о попису имовине и обавеза; 
22) усваја годишњи финансијски извештај Агенције;
23) доноси одлуку о расподели добити, односно начину покрића губитка, исказаним у годишњем финансијском извештају; 
24) усваја извештај о раду Агенције; 
25) доноси одлуку о избору друштва за ревизију финансијских извештаја Агенције и разматра извештаје ревизије;
26) усваја план интерне ревизије, разматра и усваја извештаје о обављеној интерној ревизији, подноси захтев за ванредно вршење интерне ревизије и доноси одлуку о избору и разрешењу интерног ревизора 
				*; 
27) усваја правилник о пословном понашању запослених у Агенцији и надзире његову примену; 
28) одлучује о промени адресе седишта Агенције и изгледу 
				графичког амблема * ; 


29) формира одборе, комисије, радне групе и друга 
				стручна тела за обављање одређених послова из надлежности 
				Управног одбора, чији делокруг и начин рада утврђује посебном 
				одлуком;*
30) доноси пословник о свом раду и друге опште акте Агенције; 
31) обавља друге послове утврђене законом, овим статутом и актима Агенције. 
Управни одбор доноси Статут и акта из тач. 2) и 3) једногласно, акта и одлуке из тач. 5), 6), 7), 16) и 17) доноси квалификованом већином, односно са четири гласа, а остала акта и одлуке доноси већином гласова укупног броја чланова, односно са три гласа.
*Службени гласник РС, број 49/2016
 
Члан 10.
Управни одбор одлучује на седницама. 


Управни одбор има кворум за одржавање седнице ако је 
				седници присутна већина укупног броја чланова, осим ако је за 
				одређена питања предвиђено да се одлуке доносе једногласно, 
				односно квалификованом већином, што је утврђено чланом 9. став 
				2. овог статута.*
Управни одбор може одлучити да седницама присуствују и независни стручњаци у појединим областима од значаја за рад Агенције, без права гласа.
Управни одбор доноси пословник о свом раду, којим се нарочито уређују начин сазивања и одржавања седница, начин рада на седници, доношење аката и одлука, као и друга питања у вези с радом на седници. 
*Службени гласник РС, број 49/2016
 
Члан 11. 
Члан Управног одбора за свој рад прима месечно накнаду, у висини која се утврђује одлуком Управног одбора која се доноси једногласно. 
Члан Управног одбора има право да се писмено одрекне накнаде или дела накнаде из става 1. овог члана.
Ако се пребивалиште председника или члана Управног одбора налази ван седишта Агенције, то лице има право и на накнаду путних трошкова и дневница, у складу са законом.
Средства за накнаде из става 1. овог члана утврђују се финансијским планом Агенције.
Члан 12. 


Чланове Одбора директора именује Управни одбор, на 
				основу јавног конкурса спроведеног у складу са актом којим се 
				уређује поступак избора директора.*


Једног од чланова Одбора директора Управни одбор именује 
				за председника Одбора директора.*
За 
				
члана Одбора директора* може бити именовано лице:
1) које испуњава опште услове за заснивање радног односа;
2) које има високо образовање стечено на студијама другог степена и најмање осам година радног искуства у областима финансија, банкарства, осигурања или привредног и финансијског права;
3) које није осуђивано за кривично дело на безусловну казну затвора, нити за кривично дело које га чини недостојним вршења функције;
4) коме радни однос није отказиван због повреде радне обавезе;
5) које није функционер у смислу прописа којима се уређује спречавање сукоба интереса при вршењу јавних функција, не обавља функцију у политичкој странци или синдикалној организацији, није члан органа управљања банке, друге финансијске институције или удружења банака, друштва за ревизију које врши ревизију финансијских извештаја Агенције, другог правног лица с којим Агенција сарађује у обављању својих послова прописаних Законом или банака, друштава за осигурање и других финансијских институција, нити је запослен у тим лицима, односно њихов сарадник;
6) које има најмање осам година искуства на руководећим позицијама у државним органима, институцијама којима су поверена јавна овлашћења, финансијским институцијама и осталим привредним друштвима.
Мандат 
				
члана Одбора директора* је пет година, с правом поновног избора.


Одбор директора* за свој рад одговара Управном одбору.


Члану Одбора директора* престаје дужност истеком мандата, подношењем оставке Управном одбору, или разрешењем.
Разлози за разрешење 
				
члана Одбора директора* прописани су Законом.
Ако 
				
члану Одбора директора* престане дужност пре времена на које је именован, Управни одбор именује вршиоца дужности  
				
чланa Одбора директора*, најдуже на шест месеци.
*Службени гласник РС, број 49/2016
 

Члан 12а)*

Председник Одбора директора руководи радом Одбора 
				директора.*

Надлежности и одговорности председника и других чланова 
				Одбора директора ближе се утврђују одлуком Управног одбора.*

Чланови Одбора директора обављају послове у оквиру 
				утврђених надлежности и одговорни су за извршавање тих послова.*

Одбор директора одлучује на седницама.*

Одбор директора има кворум за одржавање седнице ако је 
				на седници присутна већина укупног броја чланова.*

Одбор директора или председник Одбора директора може 
				одлучити да седницама присуствују запослени надлежни за области 
				које се разматрају, без права гласа, што се ближе уређује 
				пословником о раду Одбора директора.*

Одбор директора доноси пословник о свом раду, којим се 
				нарочито уређују начин сазивања и одржавања седница, начин рада 
				на седници, доношење аката и одлука, као и друга питања у вези с 
				радом на седници.*
*Службени гласник РС, број 49/2016
 
Члан 13.


Одбор директора* Агенције:
1) брисана је (види члан 6. Измена и допуна Статута - 
				49/2016-125)
2) организује 
				
и надзире свакодневно пословање* Агенције и руководи њеним радом; 
3) предлаже општа акта и одлуке које доноси или усваја Управни одбор; 
4) извршава одлуке Управног одбора и предузима мере за њихово спровођење; 
5) утврђује критеријуме за распоређивање оперативних трошкова Агенције у вези с пословима који се односе на осигурање депозита, у складу са Законом;
6) закључује са Народном банком Србије спoразум о сарадњи којим се уређују сарадња и размена информација и података у вези с банкама и осигурањем депозита, у складу са законом којим се уређује осигурање депозита;
7) доставља министарству надлежном за послове финансија извештај о стању фонда за осигурање депозита, као и пројекцију стања тог фонда за наредних дванаест месеци, у складу са законом којим се уређује осигурање депозита;
8) предлаже Управном одбору акт о унутрашњој организацији и систематизацији радних места у Агенцији и даје предлоге за именовање и разрешење руководилаца организационих јединица у Агенцији и интерног ревизора; 
9) доноси одлуке из области радних односа и закључује уговоре о раду са запосленима, у складу са општим прописима о раду и актима Агенције; 
10) доноси одлуке у поступку спровођења јавних набавки, у складу са законом којим се уређују јавне набавке;
11) одлучује о ангажовању домаћих или страних стручњака за обављање појединих послова из надлежности Агенције и са њима закључује уговор о регулисању међусобних права и обавеза; 
12) именује и разрешава поверенике у банкама, друштвима за осигурање и даваоцима лизинга у стечају, односно ликвидацији, уз сагласност Управног одбора или и на иницијативу Управног одбора; 
13) предлаже надлежном суду избор и разрешење чланова одбора поверилаца, у складу са законом којим се уређује стечај и ликвидација банака и друштава за осигурање;
14) подноси предлог надлежном суду за покретање поступка стечаја над банком, друштвом за осигурање, односно даваоцем лизинга у ликвидацији ако у поступку ликвидације банке, друштва за осигурање, односно даваоца лизинга утврди да су испуњени услови за покретање поступка стечаја, у складу са законом којим се уређује стечај и ликвидација банака и друштава за осигурање;
15) подноси Управном одбору редовне извештаје о пословању Агенције и то најмање једном тромесечно; 
16) 
				
одговоран је Управном одбору* за законитост и ефикасност рада Агенције, као и за коришћење средстава Агенције; 
17) по потреби организује стална и повремена стручна и саветодавна радна тела (комисије, радне групе, колегијуме и друга радна тела) ради обављања појединих послова,
18) врши и друге послове утврђене законом, Статутом и актима Агенције, као и по налогу и овлашћењу Управног одбора.
*Службени гласник РС, број 49/2016
 
III. ЗАСТУПАЊЕ АГЕНЦИЈЕ
Члан 14.

Агенцију представља и заступа председник Одбора 
				директора у земљи и иностранству.*

При закључивању правних послова и предузимању правних 
				радњи из делокруга Одбора директора, председник Одбора директора 
				дужан је да обезбеди потпис једног члана Одбора директора.*

Председника Одбора директора у случају одсутности или 
				спречености замењује члан Одбора директора кога он овласти, у 
				границама датих овлашћења.*

Председник Одбора директора може уз потпис једног члана 
				овог одбора, овластити запосленог или друго лице да, у име и за 
				рачун Агенције, закључује одређене правне послове или предузима 
				одређене правне радње из делокруга Одбора директора, као и да у 
				поступцима пред судом или другим органима заступа Агенцију. 
				Пуномоћје се даје у писаном облику и њиме се утврђују обим и 
				садржина овлашћења.*

Агенција обезбеђује специмене потписа чланова Одбора 
				директора и других лица овлашћених за заступање Агенције, а 
				начин, услови и поступак обезбеђивања специмена потписа уређују 
				се актом који доноси Управни одбор.*
*Службени гласник РС, број 49/2016

				 
IV. ОРГАНИЗАЦИЈА ПОСЛОВАЊА 
Члан 15.
Послови Агенције утврђени законом и другим прописом обављају се у оквиру организационих јединица, што се ближе прописује актом о унутрашњој организацији и систематизацији радних места у Агенцији.


Одбор директора* може, ради обављања појединих послова, по потреби, организовати стална и повремена стручна и саветодавна радна тела (комисије, радне групе, колегијуме, комитете, одборе и друга радна тела).
*Службени гласник РС, број 49/2016
 
Члан 16.
Актом о унутрашњој организацији и систематизацији радних места утврђује се унутрашња организација Агенције, и то посебно: називи, међусобна повезаност и делокруг организационих јединица, називи радних места, опис послова, број извршилаца и посебни услови за обављање послова. 
Организационим јединицама из става 1. овог члана руководе руководиоци организационих јединица, који одговарају за законито, стручно и благовремено обављање послова из делокруга организационе јединице којом руководе и одговорни су за израду и примену општих аката, одлука и процедура за обављање послова из делокруга организационе јединице којом руководе.
Руководиоци организационих јединица одговорни су за свој рад 
				
Одбору директора*.
*Службени гласник РС, број 49/2016
 
Члан 17.
На права, обавезе и одговорности из радног односа запослених у Агенцији примењују се општи прописи о раду, као и одредбе правилника о раду. 
Запослени заснивају радни однос у Агенцији закључивањем уговора о раду са 
				
Одбором директора*.
Запослени је дужан да обавља послове радног места на које је распоређен у Агенцији и да поступа у складу са законом, другим прописом и општим актима Агенције. 
*Службени гласник РС, број 49/2016
 
Члан 18.
Агенција, запослени у Агенцији, чланови Управног одбора, као и лица која по налогу Агенције врше дужности утврђене законом не одговарају за штету која настане вршењем тих дужности, осим ако се докаже да при вршењу својих радних задатака нису поступали у доброј вери. 
За штету из става 1. овог члана, лица из тог става не могу одговарати ни након престанка радног односа у Агенцији, односно престанка вршења функције. 
Агенција је дужна да надокнади трошкове заступања запослених у Агенцији у судским и управним поступцима покренутим у вези с дужностима које ти запослени врше на основу закона. Ове трошкове Агенција је дужна да надокнади и лицима којима је престао радни однос у Агенцији. 
Ако је у одговарајућем поступку правноснажном одлуком утврђено да су лица из става 1. овог члана причинила штету из тог става намерно или крајњом непажњом, ова лица су дужна да Агенцији надокнаде трошкове заступања из става 3. овог члана, као и износ исплаћене штете у складу са законом. 
Члан 19.
Запослени у Агенцији не могу се у обављању својих послова руководити политичким опредељењима.
Запослени у Агенцији су дужни да се при обављању послова понашају на начин којим се: обезбеђује поштовање највиших стандарда пословног понашања, обезбеђује посвећеност пословима и лојалност у њиховом обављању, избегава настајање сукоба интереса, спречава наношење штете угледу Агенције, обезбеђује заштита података и поштовање обавезе чувања тајне и забрана давања поверљивих информација.
Запослени у Агенцији може ван радног времена, а уз претходну писмену сагласност 
				
Одбора директора* Агенције, обављати плаћене додатне послове и активности само ако њихово обављање не утиче на могућност стварања сукоба интереса или на непристрасно обављање његових послова.
Правилником о пословном понашању запослених у Агенцији, који усваја Управни одбор, ближе се уређују правила пословног понашања запослених, у складу са Законом.
*Службени гласник РС, број 49/2016
 
V. ИНТЕРНА РЕВИЗИЈА
Члан 20.
Агенција има интерног ревизора који обавља послове интерне ревизије, у складу са законом, Статутом и општим актима Агенције. 
Избор интерног ревизора врши Управни одбор, на предлог 
				
Одбора директора*. 
Интерни ревизор за свој рад одговара Управном одбору. 
Циљ интерне ревизије је да се сагледа да ли су начин управљања ризицима и начин контроле пословних процеса, као и руковођења тим процесима, адекватни, односно да ли се систем успостављених унутрашњих контрола стално унапређује и да ли функционише на начин који у разумној мери обезбеђује да се ризици на одговарајући начин идентификују, процењују и контролишу, као и да се послови у Агенцији обављају у складу са законом, другим прописом и актом Агенције.
*Службени гласник РС, број 49/2016
 
Члан 21.
Предмет интерне ревизије могу бити сви пословни процеси и активности који се обављају у Агенцији, а нарочито унутрашње контроле успостављене ради обезбеђивања поузданости рачуноводственог и финансијског информационог система и одговарајућих финансијских извештаја и обезбеђивања усклађености финансијских извештаја са законом и општим актима. 
Интерни ревизор има право да слободно и неограничено приступа свим активностима, руководиоцима и њиховим запосленима, евиденцији, имовини и електронским и другим подацима, као и да од одговорних лица тражи писана мишљења или неку другу информацију у вези ревизије.
Интерни ревизор даје препоруке за отклањање недостатака које уочи обављањем интерне ревизије.
Члан 22.
Интерна ревизија врши се на основу годишњег плана који усваја Управни одбор, а може се спроводити и ванредно, на основу захтева Управног одбора. 
Планом из става 1. овог члана нарочито се утврђују подручја, односно системи који ће бити предмет ревизије, као и динамика планираних ревизија.
Извештаји о обављеној интерној ревизији достављају се Управном одбору, ради разматрања.
VI. ИЗВЕШТАЈИ АГЕНЦИЈЕ
Члан 23. 
Агенција најмање једном годишње подноси извештај о свом раду Народној скупштини, преко Владе и Народној банци Србије.
Ревизија годишњих финансијских извештаја Агенције врши се на начин утврђен законом којим се уређује ревизија финансијских извештаја, уз обавезу Агенције да обезбеди и додатну израду посебних извештаја ревизије у вези са пословањем фонда за осигурање депозита.
Ревизију годишњих финансијских извештаја Агенције обавља друштво за ревизију са листе спољних ревизора који су овлашћени да врше ревизију финансијских извештаја банака, а коју објављује Народна банка Србије.
Годишњи финансијски извештај Агенције, са извештајем спољног ревизора, Агенција подноси Влади и Народној банци Србије и то до 15. маја наредне године.
Члан 24.
Агенција је дужна да најмање једном квартално доставља министарству надлежном за послове финансија извештај о стању фонда за осигурање депозита, као и пројекцију стања тог фонда за наредних дванаест месеци, у складу са законом којим се уређује осигурање депозита. 
Члан 25.
Агенција у функцији организатора фонда за заштиту инвеститора, подноси годишњи извештај Комисији за хартије од вредности, у року од четири месеца од завршетка пословне године, као и кварталне извештаје у складу са актом Комисије за хартије од вредности.
Члан 26.
Агенција је дужна да послове у вези са пренетом имовином и обавезама банке у реструктурирању или банке за посебне намене које су решењем Народне банке Србије на њу пренете, у складу са законом којим се уређује пословање банака, обавља с пажњом доброг привредника и о томе извештава Народну банку Србије, у роковима и на начин утврђеним решењем Народне банке Србије.
VII. ЈАВНОСТ РАДА И ИНФОРМИСАЊЕ
Члан 27.
Агенција обавештава јавност давањем усмених и писаних информација и достављањем саопштења средствима јавног информисања у вези са пословима из своје надлежности, по потреби.
Изјаве за јавност о пословима Агенције даје 
				
председник Одбора директора*. 


Чланови Одбора директора, односно други запослени могу 
				давати изјаве за јавност уз претходну сагласност, односно на 
				основу овлашћења председника Одбора директора.*
*Службени гласник РС, број 49/2016
 
Члан 28. 
Агенција може, ради информисања јавности и запослених, у електронској односно штампаној форми издавати информативна гласила, билтене и друге публикације.
Програмску концепцију информативних гласила, билтена и других публикација, као и услове њиховог издавања, утврђује 
				
Одбор директора* Агенције.
*Службени гласник РС, број 49/2016
 
Члан 29.
Агенција има своју интернет презентацију на веб-адреси: www.aod.rs.
Агенција је дужна да извештај о стању стечајне и ликвидационе масе и току поступка стечаја и ликвидације квартално ажурира и објављује на интернет страници Агенције, у складу са законом којим се уређује стечај и ликвидација банака и друштава за осигурање.
Агенција објављује и ажурира информатор о раду, у складу са законом којим се уређује слободан приступ информацијама од јавног значаја.
Агенција има своју интранет презентацију ради информисања запослених. 
VIII. ТАЈНОСТ ПОДАТАКА
Члан 30.
Подаци који се односе на пословање, финансијско стање и реструктурирање банака, укључујући и податке који се односе на осигурање депозита, те финансијско стање друштава за осигурање и давалаца лизинга, као и документи који садрже такве податке, а које чланови Управног одбора и запослени у Агенцији на било који начин сазнају у обављању својих послова, односно функција - одређују се и штите се као тајни подаци са ознаком степена тајности „СТРОГО ПОВЕРЉИВО”, „ПОВЕРЉИВО” или „ИНТЕРНО”, у складу са законом којим се уређује тајност података. 
Лица из става 1. овог члана дужна су да чувају податке и документе из тог става као тајне податке, односно не могу их учинити доступним трећим лицима, осим у случајевима прописаним законом. 
Обавеза чувања тајне за лица из става 1. овог члана не престаје ни након престанка радног односа, односно функције. 
Изузетно од става 2. овог члана, Агенција може податке и документе из става 1. тог члана учинити доступним домаћим и страним регулаторним телима, под условом да их та регулаторна тела користе искључиво у сврхе за које су прибављени. 
Објављивање података из става 1. овог члана изражених у збирном облику тако да се на основу њих не може утврдити идентитет појединачних банака, односно физичких и правних лица, не сматра се повредом обавезе чувања тајности података. 
Општим актом Агенције утврђују се подаци и документи који се означавају као тајна, начин чувања и заштите тајне, начин руковања подацима и документима који су означени као тајна и поступак одређивања степена тајности, односно поверљивости тих података и докумената, у складу са законом.
Општим актом Агенције ближе се уређују услови и начин успостављања, одржавања и примене система за управљање безбедношћу информација у Агенцији.
IX. САРАДЊА У ОБАВЉАЊУ ПОСЛОВА АГЕНЦИЈЕ
Члан 31.
Агенција сарађује са страним и домаћим регулаторним телима, ради обављања и унапређења својих послова утврђених Законом и другим прописом.
Агенција може с телима из става 1. овог члана размењивати податке прибављене у обављању њених послова утврђених Законом и другим прописом ако је обавеза чувања тајних податка која важи за та тела једнака или строжа од обавезе прописане чланом 30. овог статута.
Агенција може размењивати податке (информације) прибављене од тела из става 1. овог члана са другим страним и домаћим регулаторним телима, на њихов захтев и уз претходну сагласност тела од којих је те податке (информације) прибавила, при чему се ти подаци (информације) могу размењивати само за потребе одређене том сагласношћу.
Члан 32.
Агенција и Народна банка Србије закључују споразум о сарадњи којим се уређују сарадња и размена информација и података у вези с банкама и осигурањем депозита, у складу са законом којим се уређује осигурање депозита. 
Агенција је дужна да чува прибављене информације, односно податке из овог члана, као и да их користи само у сврхе за које су прибављени, у складу са одредбама закона којима се уређује тајност, односно поверљивост тих информација и података, као и у складу са одредбама закона којим се уређује заштита података о личности. 
X. ПРЕЛАЗНЕ И ЗАВРШНЕ ОДРЕДБЕ
Члан 33.
Општи акти Агенције ускладиће се са одредбама овог статута у року од шест месеци од дана ступања на снагу тог статута.
До доношења општих аката из става 1. овог члана остају на снази општи акти Агенције. 
Члан 34.
Измене и допуне овог статута врше се у поступку и на начин који је прописан за његово доношење.
Члан 35.
Ступањем на снагу овог статута престаје да важи Статут Агенције за осигурање депозита („Службени гласник РС”, бр. 84/05 и 28/13).
Члан 36.
Овај статут се објављује у „Службеном гласнику Републике Србије” и ступа на снагу осмог дана од дана објављивања.
О. број ПС-9/15
Председник Управног одбора,
мр Милош Јанковић, с.р.
 
 
ОДРЕДБЕ КОЈЕ НИСУ УНЕТЕ У 
				"ПРЕЧИШЋЕН ТЕКСТ" СТАТУТА
 
Измене и допуне Статута Агенције за 
				осигурање депозита: 49/2016-125
 

Члан 15.

ПРЕЛАЗНЕ И ЗАВРШНЕ ОДРЕДБЕ

Општи акти Агенције ускладиће се са изменама и допунама 
				овог статута у року од 4 (четири) месеца од дана ступања на 
				снагу измена и допуна Статута.

Осим уколико Статутом није другачије одређено, до истека 
				рока из става 1. овог члана, све одредбе Статута, општих и 
				других аката Агенције које се тичу директора Агенције остају на 
				снази и сходно се примењују и на директоре који чине Одбор 
				директора, односно на Одбор директора.

Члан 16.

Измене и допуне овог статута се објављују у „Службеном 
				гласнику Републике Србије” и ступају на снагу осмог дана од дана 
				објављивања.

Директор Агенције именован Одлуком Управног одбора 
				Агенције, О.бр. ПС-6/15 од 25. јуна 2015. године, донетом у 
				складу са Законом о Агенцији за осигурање депозита („Службени 
				гласник РС”, број 14/15), наставља да обавља послове као један 
				од директора у Одбору директора, што Управни одбор констатује 
				одлуком о именовању Одбора директора.

Управни одбор ће без одлагања, а након ступања на снагу 
				овог статута, спровести поступак избора два директора – члана 
				Одбора директора путем јавног конкурса, у складу са општим актом 
				Агенције, а чланови овог одбора биће именовани најкасније у року 
				од 45 (четрдесет пет) дана од дана ступања на снагу измена и 
				допуна Статута.

До именовања чланова Одбора директора, директор Агенције 
				и заменик директора Агенције, који су обављали функције до 
				ступања на снагу ових измена и допуна, настављају да обављају те 
				функције у складу са законом, Статутом и осталим актима 
				Агенције.