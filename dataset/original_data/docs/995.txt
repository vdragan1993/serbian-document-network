ЗАКОН


о преузимању надлежности војних судова, војних тужилаштава и војног 
правобранилаштва

„Службени гласник РС“, број 137
од 24. децембра 2004.

 

 

I. УВОДНА ОДРЕДБА

 

Члан 1.

Овим
законом уређује се преузимање надлежности војних судова, војних тужилаштава и Војног
правобранилаштва на органе Републике Србије.

 

II. ПРЕУЗИМАЊЕ НАДЛЕЖНОСТИ


 

1. Преузимање надлежности
војних судова

 

Члан 2.

Надлежност
војних судова који су поступали на територији Републике Србије преузимају судови
опште надлежности, у складу са надлежношћу одређеном законом којим се уређује стварна
надлежност судова и овим законом.

Месна
надлежност судова који преузимају надлежност војних судова одређује се применом
одговарајућих процесних закона. 

 

Члан 3.

За
суђења у првом степену у кривичним делима: против Војске Србије и Црне Горе; у кривичним
делима тероризма, диверзије, саботаже, шпијунаже и одавања државне тајне, ако су
кривична дела усмерена против војних објеката и војних лица и ако се подаци односе
на одбрану земље; у кривичним делима удруживања ради непријатељске делатности, ако
се удруживање односи на подривање војне и одбрамбене моћи, војних објеката и војних
лица; у кривичним делима против службене дужности учињена у вези са вршењем службе
у Војсци Србије и Црне Горе и Министарству одбране; у кривичним делима у којима
су њихов предмет борбена средства, оружје, муниција и експлозив који служи потребама
одбране; у кривичним делима која учине припадници Војске Србије и Црне Горе и Министарства
одбране у саставу мировних мисија у иностранству; у кривичним делима која учине
ратни заробљеници ако законом није одређена надлежност другог суда, као и за спровођење
извршења казне затвора према осуђеним војним лицима која по закону задржавају својство
војног лица после осуде, надлежан је:

1)
Окружни суд у Београду и за подручуја окружних судова у Ваљеву, Зајечару, Неготину,
Пожаревцу, Смедереву, Ужицу и Шапцу;

2)
Окружни суд у Новом Саду и за подручја окружних судова у Зрењанину, Панчеву, Сомбору,
Сремској Митровици и Суботици;

3)
Окружни суд у Нишу и за подручја окружних судова у Врању, Гњилану, Јагодини, Косовској
Митровици, Крагујевцу, Крушевцу, Краљеву, Лесковцу, Новом Пазару, Пећи, Пироту,
Призрену, Приштини, Прокупљу и Чачку.

 

Члан 4.

За
суђење у окружним судовима у Београду, Новом Саду и Нишу за кривична дела из члана
3. овог закона образују се судска одељења као посебна војна одељења у смислу члана
36. Закона о уређењу судова.

За
суђење у другом степену надлежан је Врховни суд Србије у коме се образује војно
одељење у смислу члана 40. Закона о уређењу судова.

 

2. Преузимање надлежности
војних тужилаштава

 

Члан 5.

Надлежност
војних тужилаштава која су поступала на територији Републике Србије преузимају јавна
тужилаштва у складу са стварном надлежношћу одређеном Законом о јавном тужилаштву
и овим законом. 

Окружна
јавна тужилаштва у Београду, Новом Саду и Нишу поступају пред окружним судовима
у Београду, Новом Саду и Нишу, у складу са овим законом.

 

Члан 6.

У
Окружном јавном тужилаштву у Београду, Окружном јавном тужилаштву у Новом Саду и
Окружном јавном тужилаштву 

у
Нишу образују се посебна војна одељења.

У
Републичком јавном тужилаштву образује се Војно одељење Републичког јавног тужилаштва.

 

3. Преузимање надлежности
Војног правобранилаштва

 

Члан 7.

Надлежност
Војног правобранилаштва за поступање на територији Републике Србије преузима Републичко
јавно правобранилаштво, у складу са законом и другим прописима.

 

4. Војна притворска јединица
и Војно одељење

 

Члан 8.

За
извршавање притвора за кривична дела која су у складу са овим законом у надлежности
окружних судова у Београду, Новом Саду и Нишу образују се војне притворске јединице
у Окружном затвору у Београду, Окружном затвору у Новом Саду и Казнено-поправном
заводу у Нишу. 

Организацију,
рад и поступање са притвореницима у војним притворским јединицама, у складу са Закоником
о кривичном поступку и Законом о извршењу кривичних санкција ближе уређује министар
надлежан за послове правосуђа.

 

Члан 9.

За
издржавање казне затвора осуђених војних лица која по закону задржавају својство
војног лица после осуде, образује се Војно одељење у Казнено-поправном заводу у
Нишу.

Начин
издржавања казне затвора у Војном одељењу Казнено-поправног завода у Нишу ближе
уређује министар надлежан за послове правосуђа.

 

III. СТАТУСНА ПИТАЊА

 

Члан 10.

На
лица која врше функцију или обављају послове и задатке у војним одељењима судова
и јавних тужилаштава одређених овим законом, примењују се одредбе Закона о уређењу
судова, Закона о судијама и Закона о јавном тужилаштву.

 

IV. ПРЕЛАЗНЕ И ЗАВРШНЕ
ОДРЕДБЕ

 

Члан 11.

Предмете
и ствари војних судова преузеће судови опште надлежности у складу са надлежношћу
одређеном законом којим се уређује стварна надлежност судова и овим законом. 


Предмете
и ствари војних тужилаштава преузеће јавна тужилаштва у складу са стварном надлежношћу
одређеном Законом о јавном тужилаштву и овим законом.

Предмете
и ствари у Војном правобранилаштву преузеће Републичко јавно правобранилаштво.

Начин
преузимања предмета и ствари од војних судова, војних тужилаштава и Војног правобранилаштва
прописују посебним актом председник Врховног суда Србије, Републички јавни тужилац
и Републички јавни правобранилац.

 

Члан 12.

Предмете
и ствари војне установе за извршење кривичних санкција и лица лишена слободе у правноснажно
незавршеним кривичним предметима преузеће Окружни затвор у Београду, Окружни затвор
у Новом Саду и Казнено-поправни завод у Нишу, а лица која се налазе на издржавању
казне затвора у војној установи за извршавање кривичних санкција преузеће Казнено-поправни
завод у Нишу. 

Начин
преузимања предмета, ствари и лица из војне установе за извршење кривичних санкција
уредиће министар надлежан за послове правосуђа. 

 

Члан 13.

Овај
закон ступа на снагу 1. јануара 2005. године.