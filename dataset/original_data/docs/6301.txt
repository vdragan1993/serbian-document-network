На основу члана 43. става 3. Закона о Влади („Службени гласник РС”, бр. 55/05, 71/05 − исправка, 101/07, 65/08, 16/11, 68/12 − УС, 72/12, 7/14 − УС и 44/14), а у вези са чланом 11. Закона о безбедности саобраћаја на путевима („Службени гласник РС”, бр. 41/09, 53/10, 101/11, 32/13 − УС и 55/14), на предлог Тела за координацију безбедности саобраћаја на путевима,
Влада доноси
 
ЗАКЉУЧАК
"Службени гласник 
	РС", број 94 од 3. септембра 2014.
 
1. Утврђују се Полазне основе за доношење Националне стратегије безбедности саобраћаја на путевима, које су одштампане уз овај закључак и чине његов саставни део.
2. Овај закључак објавити у „Службеном гласнику Републике Србије”.
 
05 број 344-9672/2014-1
У Београду, 30. августа 2014. године
Влада
Председник,
Александар Вучић, с.р.
 
ПОЛАЗНЕ ОСНОВЕ ЗА ДОНОШЕЊЕ НАЦИОНАЛНЕ СТРАТЕГИЈЕ БЕЗБЕДНОСТИ САОБРАЋАЈА НА ПУТЕВИМА
I. УВОД
У саобраћајним незгодама на путевима Републике Србије од 1981. до 2013. године погинуло је 41.718 људи док је 632.907 повређено, а у периоду од 2002. до 2013. године погинуло је 9.840 и повређено 225.148 људи. Иако је број моторних возила у порасту, присутан је тренд смањења броја погинулих и повређених. Тако је осамдесетих година прошлог века тренд погинулих на годишњем нивоу био близу 2.000, деведесетих година око 1.300, у првој декади овог века близу 1.000, док је у овој декади тренд око 700 погинулих годишње. Упркос тренду смањења броја жртава, ризик страдања у саобраћајним незгодама у Републици Србији је вишеструко већи у односу на државе са развијеним и стабилним системом безбедности саобраћаја попут Шведске, Велике Британије, Новог Зеланда и др. Ако се упореди број погинулих у односу на 100.000 становника (јавни ризик) и у односу на 100.000 моторних возила (саобраћајни ризик) јасно се уочава да је Република Србија међу најнебезбеднијим државама Европе.
Поред огромног броја људских трагедија и патњи које резултују жртвама, саобраћајне незгоде представљају значајан проблем државе и друштва. Укупни трошкови саобраћајних незгода у Републици Србији мере се стотинама милиона евра на годишњем нивоу. Директни и индиректни трошкови саобраћајних незгода, у зависности од методе обрачуна, износе од 1,7 до 4% БДП Републике Србије1, јер један погинули репрезентује пратеће трошкове државе од око 1.000.000 евра по погинулом. Капацитети здравственог и правосудног система су значајно ангажовани активностима које следе након саобраћајних незгода, што умањује делотворност и ваљаност остваривања права на здравствену и судску заштиту свим члановима друштва. Треба имати у виду да је велики број болничких дана последица саобраћајних незгода. Привреда такође трпи последице саобраћајних незгода, а пре свега осигуравајућа друштва и привредни субјекти у чијем пословању друмски транспорт има основну односно значајну улогу. Посматрано из угла привредног напретка, саобраћајне незгоде спречавају стварање добара и уништавају већ створена добра.
Саобраћајна незгода није само саобраћајни проблем, већ економски, здравствени и социјални проблем друштва који настаје као последица пропуста у саобраћају. Саобраћајне незгоде, у већем обиму, настају као последица нерада, незнања, непосвећености управљању безбедношћу саобраћаја и прихватања страдања у саобраћајним незгодама. 
	
Преовлађујући став политичког и јавног мњења у Републици Србији у прошлости био је да су саобраћајне незгоде нужна последица одвијања друмског саобраћаја, и да се страдање у саобраћају прихвата као неминовност. Влада овим актом јасно и недвосмислено прихвата став да саобраћајне незгоде нису случајност, већ последица грешака у систему човек–возило–пут–околина, а које се могу отклонити односно спречити бољим и делотворнијим системом друмског саобраћаја и одговорним деловањем свих грађана, те истиче став да не прихвата страдање у саобраћају као неминовност. 
	
Приликом спровођења политике управљања безбедношћу друмског саобраћаја водиће се рачуна о спровођењу правне регулативе у области безбедности саобраћаја у складу са правним тековинама Европске уније. 
	
________________________
1 На основу резултата истраживања које је спровео Саобраћајни факултет Универзитета у Београду, Катедра за безбедност саобраћаја.
 
II. ВИЗИЈА И ЦИЉЕВИ
1. Визија
Друмски саобраћај без погинулих, са драстично смањеним бројем повређених, и драстично смањеним трошковима саобраћајних незгода.
2. Мисија
Постојан и делотворан систем безбедности друмског саобраћаја.
3. Циљеви
1) Без погинуле деце у саобраћају од 2020. године,
2) Број погинулих лица смањен за 25% на годишњем нивоу до 2017. године, у односу на 2011. годину,
	
3) Преполовљен број погинулих лица на годишњем нивоу у 2020. години, у односу на 2011. годину,
	
4) Преполовљен број тешко повређене деце на годишњем нивоу у 2020. години, у односу на 2011. годину,
5) Смањење броја тешко повређених лица на годишњем нивоу од 40% у 2020. години, у односу на 2011. годину.
III. НАЧЕЛА
1. Начело општег интереса
У друмском саобраћају учествују сви, и сви су изложени ризику. Негативне последице саобраћајних незгода утичу на све, а не само на учеснике саобраћајне незгоде и њихове ближње.
Унапређење безбедности саобраћаја и спречавање саобраћајних незгода интерес је сваког појединца, без обзира на пол, старост, националност, верску односно политичку опредељеност, друштвени положај и сл.
2. Начело заједничког деловања
Деловање у циљу унапређења безбедности саобраћаја и спречавања саобраћајних незгода није дужност само чинилаца којима је безбедност саобраћаја у делокругу надлежности, већ свих чланова друштва и чинилаца у заједници.
3. Начело поделе одговорности
Сви морају да сносе одговорност за своје пропусте у систему безбедности саобраћаја.
Одговорност у систему безбедности у Републици Србији имају сви видови и нивои власти, јавна управа, средства јавног информисања, медији, образовне институције, привредна друштва и предузетници, удружења и остали облици удруживања, и грађани.
Деловање у систему безбедности саобраћаја предузима се у складу са признатим методама, правилима и принципима науке и струке.
4. Начело заштите деце
Деца уживају посебну заштиту у саобраћају. 
Приликом деловања у систему безбедности саобраћаја, безбедност деце је први приоритет.
IV. ПОДРУЧЈА ДЕЛОВАЊА СА СМЕРНИЦАМА
Деловање у систему безбедности друмског саобраћаја предузима се у циљу унапређивања: 
	
1. Управљања безбедношћу саобраћаја;
2. Безбедности путева;
3. Безбедности возила;
4. Безбедности учесника у саобраћају;
5. Деловања након саобраћајне незгоде.
1. Унапређивање управљања безбедношћу саобраћаја
Основне смернице у подручју деловања ка унапређивању система управљања безбедношћу саобраћаја су:
1) постављање стратешког и правног оквира;
2) изградња и јачање чинилаца у систему управљања (изградња и јачање капацитета и интегритета институција и појединаца);
3) изградња и јачање управљања радом чинилаца и контроле рада чинилаца у систему управљања;
4) изградња и јачање веза између чинилаца у систему управљања;
5) управљање подацима;
6) постојано финансирање, транспарентно трошење средстава и транспарентна анализа односа уложених средстава и остварених ефеката.
2. Унапређивање безбедности пута
Основне смернице у подручју деловања ка унапређењу безбедности путева су:
1) пут не сме да буде узрок саобраћајне незгоде;
2) пут треба да спречи саобраћајну незгоду када дође до грешке учесника у саобраћају или грешке на возилу;
3) пут треба да спречи или ублажи последице настале саобраћајне незгоде.
3. Унапређење безбедности возила
Основне смернице у подручју деловања ка унапређењу безбедности возила су:
1) возило не сме да буде узрок саобраћајне незгоде;
2) возило треба да спречи саобраћајну незгоду када дође до грешке учесника у саобраћају или грешке пута;
3) возило треба да има могућност да спречи или ублажи последице настале у саобраћајној незгоди.
4. Унапређивање безбедности учесника у саобраћају
Основне смернице у подручју деловања ка унапређењу безбедности учесника у саобраћају су:
1) изградња и промена свести, ставова, знања и вештина учесника у саобраћају кроз образовање, информисање и васпитање;
2) промена понашања учесника у саобраћају као резултат контроле и санкционисања;
3) уклањање из система (трајно или привремено) учесника у саобраћају који нису подобни за безбедно учествовање у саобраћају.
5. Унапређење деловања након саобраћајне незгоде
Основне смернице у подручју унапређења деловања након саобраћајне незгоде су:
1) спречавање настанка саобраћајне незгоде као последица претходно настале саобраћајне незгоде (тзв. „секундарне саобраћајне незгоде”);
2) спасавање живота, односно ублажавање здравствених последица повређених учесника саобраћајне незгоде;
3) утврђивање грешке која је узроковала саобраћајну незгоду односно допринела тежини последица и примена мера за трајно отклањање утицаја (понављања) грешке;
	
4) утврђивање одговорности и санкционисање чиниоца који је узроковао саобраћајну незгоду односно допринео тежини последица;
5) отклањање односно ублажавање здравствених, финансијских и других последица саобраћајне незгоде;
6) координација деловања хитних служби приликом отклањања односно ублажавања последица саобраћајних незгода.
V. РОК ЗА ДОНОШЕЊЕ СТРАТЕГИЈЕ
Национална стратегија безбедности саобраћаја на путевима ће бити донета у року од три месеца од дана усвајања овог закључка.