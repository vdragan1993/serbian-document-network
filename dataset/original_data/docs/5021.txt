На основу члана 105. став 2. Закона о заштити природе (,,Службени гласник РС”, бр. 36/09, 88/10 и 91/10 – исправка), 
	
Министар природних ресурса, рударства и просторног планирања доноси
 
ПРАВИЛНИК
о изгледу знака заштите природе, поступку и условима за његово коришћење

"Службени гласник РС", број 87 од 
	4. октобра 2013.
Члан 1.
Овим правилником прописује се изглед знака заштите природе, поступак и услови за његово коришћење. 
	
Члан 2.
Знак заштите природе чине: 
1) стилизовани графички приказ стабла дрвета у тамно зеленој боји, представљен деблом, стубовима, гранама и листовима;
2) петобојна лепеза извијена у облику таласа, састављена из спектра у коме су боје поређане одозго наниже по следећем редоследу: црвена, плава, бела, тамно зелена и жутозелена;
3) текст: „У сусрет природи!”, исписан ћириличким писмом у фонту Miriad Pro, словима тамно зелене боје, у коме је реч „природи!” исписана крупнијим словима од осталог текста.
Стабло дрвета је у левом делу знака, на врату лепезе и израста непосредно из брега таласа, док је текст: „У сусрет природи!” са десне стране, изнад доље таласа.
Елементи знака из става 1. овог члана симболизују и истичу динамику и снагу природних процеса, разноврсност, богатство и лепоту чиниоца, појава и облика живе и неживе природе, усмереност човека ка природи и посвећеност њеном очувању, а прве три горње боје лепезе представљају елементе заставе Републике Србије.
Члан 3.
Графички црно-бели (Grayscale) приказ знака заштите природе одштампан је уз овај правилник и чини његов саставни део.
Оригинално графичко решење знака са стандардом и пратећом документацијом за штампу чува се у Министарству природних ресурса, рударства и просторног планирања (у даљем тексту: Министарство).
Вишебојни (Color CMYK Стандард) графички приказ знака представљен је на интернет страници Министарства.
Члан 4.
Знак заштите природе могу да користе организације за заштиту природе и управљачи заштићених подручја на документима службене преписке, стручним документима и актима (студије, публикације, програми, извештаји, правилници и др), информативним, промотивним и рекламним брошурама и материјалима, плочама, таблама, паноима, заставама и другим обележјима службених просторија, места и догађаја, својим интернет страницама и у видеозаписима који се односе на заштиту природе, као и на службеним возилима и пловилима, као и у облику амблема и беџева.
Члан 5.
Управљачи заштићених подручја знак заштите природе користе на службеној легитимацији и униформи чувара и на статусним таблама за обележавање заштићених подручја у складу са одговарајућим прописима, као и на информативним и другим таблама које су функцији управљања заштићеним подручјима. 
	
Члан 6.
Знак заштите природе може се користити на документима службене преписке Министарства и других органа Републике Србије, органа аутономне покрајине и јединица локалне самоуправе надлежних за послове заштите природе, на њиховим интернет страницама и у видеозаписима који се односе на заштиту природе, као и на службеним возилима и пловилима.
Запослени код субјеката из става 1. овог члана, знак заштите природе могу користити на презентацијама, а инспектори за заштиту природних богатстава и на униформи и у облику значке у складу са одговарајућим прописима.
Члан 7.
Димензије и техника примене знака заштите природе одређују се тако да знак буде уочљив, препознатљив и естетски усклађен са предметом на коме се користи.
Знак заштите природе може се користити на елипсастој, кружној или правоугаоној подлози беле или светло сиве боје ограниченој линијом тамно зелене боје.
Када се знак заштите природе користи на предметима са текстом у латиничном писму, за текст: „У сусрет природи!”, може се користити латинични фонт Adobe Caslon Pro.
Члан 8.
Знак заштите природе не може се користити у комерцијалне сврхе, осим управљача заштићених подручја у складу са посебним прописом.
Члан 9.
Даном ступања на снагу овог правилника престаје да важи Правилник о изгледу знака заштите природе, поступку и условима за његово коришћење („Службени гласник РС”, број 84/09).
	
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”.
	
 
Број 110-00-00057/2012-02
У Београду, 19. септембра 2013. године
	
Министар,
проф. др Милан Бачевић,
	с.р.
 
 
ГРАФИЧКИ ЦРНО-БЕЛИ (GRAYSCALE) 
ПРИКАЗ ЗНАКА ЗАШТИТЕ ПРИРОДЕ