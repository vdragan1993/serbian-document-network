На основу члана 102г став 3. Закона о одбрани („Службени гласник РС”, бр. 116/07, 88/09, 88/09 – др. закон, 104/09 – др. закон и 10/15) и члана 17. став 1. и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о утврђивању података који се не смеју уносити у картографске и друге публикације 
"Службени гласник РС", број 50 од 3. јуна 
				2016.
   
1. Овом одлуком утврђују се подаци о војним објектима и рејонима уз те објекте и другим објектима од посебног значаја за одбрану и други подаци који су од интереса за одбрану који се не смеју уносити у картографске и друге публикације.
2. Под картографским публикацијама сматрају се публикације утврђене Законом о државном премеру и катастру („Службени гласник РС”, бр. 72/09, 18/10, 65/13, 15/15 – УС и 96/15), а под другим публикацијама сматрају се публикације утврђене Законом о издавању публикација („Службени гласник РС”, бр. 37/91, 53/93 – др. закон, 67/93 – др. закон, 48/94 – др. закон, 135/04 и 101/05 – др. закон).
3. У картографске и друге публикације не смеју се уносити:
1) подаци о Војсци Србије и други подаци о одбрани, који представљају тајне податке;
2) подаци о објектима и рејонима од посебног значаја за одбрану земље, у складу са законом, осим приказа положаја тих објеката ако су видљиви на терену или су информације о њиховом положају доступне јавности;
3) подаци о водоводној и канализационој мрежи, топловодима, нафтоводима, гасоводима, електроводима, спојним путевима у систему телекомуникација и веза, дренажама и сличним водоводима и инсталацијама, као и подаци о уређајима и постројењима који су уграђени у те водове или изграђени на тим водоводима (окна, стубови, трафостанице, антене, одашиљачи, репетитори и др.), осим приказа положаја тих објеката ако су видљиви на терену или су информације о њиховом положају доступне јавности;
4) подаци о уређеним прелазима ван мостова и скела који су намењени за јавни саобраћај, као и подаци о пловном појасу водотока и карактеристикама поплавног таласа изазваног рушењем или преливањем хидроакумулационих брана и устава;
5) подаци о дубини, кретању и нивоу подземних вода, капацитету извора воде, о објектима за снабдевање водом за пиће и санитарно-хигијенске потребе – водозахвати, постројењима за припрему воде за пиће, магистралним цевоводима и резервоарима са уређајима на њима и о водним објектима за сакупљање, одвођење и пречишћавање отпадних вода и заштиту вода;
6) прикази саобраћајница које нису намењене за јавни саобраћај, осим приказа положаја тих објеката ако су видљиви на терену или су информације о њиховом положају доступне јавности;
7) подаци о енергетским потенцијалима;
8) резултати научних истраживања за чије објављивање, у складу са законом, није прибављено одобрење Министарства одбране.
4. Даном ступања на снагу ове одлуке престаје да важи Одлука о одређивању података које не могу садржавати картографске и друге публикације („Службени лист СРЈ”, број 54/94).
5. Ова одлука ступа на снагу осмог дана од дана објављивања у „Службеном гласнику Републике Србије”.
05 број 88-5104/2016
У Београду, 3. јуна 2016. године
Влада
Председник,
Александар Вучић, с.р.