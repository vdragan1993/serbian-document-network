На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
   
ОДЛУКУ
о образовању Савета за унапређење сектора информационих технологија
"Службени гласник РС", број 77 од 14. 
				септембра 2016.
   
1. Образује се Савет за унапређење сектора информационих технологија (у даљем тексту: Савет) на период од три године.
2. У Савет се именују:
1) за председника:
– Ана Брнабић, министар државне управе и локалне самоуправе; 
2) за заменика председника:
– Младен Шарчевић, министар просвете, науке и технолошког развоја;
3) за чланове:
– др Расим Љајић, потпредседник Владе и министар трговине, туризма и телекомуникација,
– др Небојша Стефановић, потпредседник Владе и министар унутрашњих послова,
– др Душан Вујовић, министар финансија,
– Горан Кнежевић, министар привреде,
– Александар Вулин, министар за рад, запошљавање, борачка и социјална питања,
– Вања Удовичић, министар омладине и спорта,
– Марко Благојевић, вршилац дужности директора Канцеларије за управљање јавним улагањима.
3. Задаци Савета су да разматра питања и даје предлоге у области стварања законских услова за системски развој и унапређење сектора информационих технологија у Републици Србији, побољшање услова пословања компанија и услова за развој интернет предузетништва, као и системски развој и обуку стручног кадра у области информационих технологија, планско распоређивање подстицајних средстава на територији Републике Србије, одређивање приоритетних циљева и активности свих органа државне управе и служби Владе који врше послове везане за информационе технологије и праћење реализације наведених активности. Савет разматра питања и даје предлоге неопходне за значајно и системско подизање обима извоза у области информационих технологија, повећавање стопе бруто домаћег производа (БДП) у овој области, повећање обима стручног кадра, побољшање инфраструктуре за пословање и смањење укупне незапослености даљим развојем информационих технологија, укључујући и преквалификацију и друге мере.
4. Савет може ангажовати стручна лица и образовати радне групе у сврху извршавања задатака из тачке 3. ове одлуке.
5. Чланови Савета и ангажована стручна лица немају право на накнаду за свој рад.
6. Стручне и административно-техничке послове за потребе Савета обавља Министарство државне управе и локалне самоуправе.
7. Савет је дужан да надлежном одбору достави извештај о раду најмање сваких 60 дана, а Влади најмање сваких 90 дана.
8. Ова одлука ступа на снагу осмог дана од дана објављивања у „Службеном гласнику Републике Србије”.
05 број 02-8395/2016-1
У Београду, 13. септембра 2016. године
Влада
Председник,
Александар Вучић, с.р.