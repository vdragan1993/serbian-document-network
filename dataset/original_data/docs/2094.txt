На основу члана 68б став 2. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка, 108/13, 142/14 и 68/15 – др. закон) и члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о образовању Мреже за сузбијање неправилности и превара у поступању са финансијским средствима Европске уније 
"Службени гласник РС", број 78 од 11. 
				септембра 2015.
 
1. Образује се Мрежа за сузбијање неправилности и превара у поступању са финансијским средствима Европске уније (у даљем тексту: Мрежа), са циљем спречавања неправилности и превара у поступању са финансијским средствима Европске уније на време док траје пружање финансијске помоћи Европске уније Републици Србији за програме финансиране до 2020. године.
2. Задаци Мреже су:
1) сарадња са Министарством финансија – Одсеком за сузбијање неправилности и превара у поступању са средствима Европске уније ради спречавања неправилности и превара у поступању са финансијским средствима Европске уније;
2) израда Стратегије за сузбијање неправилности и превара у поступању са финансијским средствима Европске уније и Акционог плана за њено спровођење;
3) прикупљање, праћење и анализирање података о предузетим мерама за сузбијање неправилности и превара у поступању са финансијским средствима Европске уније; 
4) иницирање законодавних и других мера са циљем спречавања неправилности и превара у поступању са финансијским средствима Европске уније;
5) јачање међуинституционалне сарадње и размена података између државних органа, организација и институција чији су представници укључени у рад Мреже о пријављеним преварама, корупцији или другим неправилностима; 
6) разматрање, давање предлога, мишљења и стручних образложења у вези са свим другим питањима од значаја за спречавање неправилности и превара у поступању са финансијским средствима Европске уније.
3. У Мрежу се именују:
1) за председавајућег, Милован Филимоновић, државни секретар у Министарству финансија;
2) за заменика председавајућег, Јелена Седлачек, шеф Одсека за сузбијање неправилности и превара у поступању са средствима Европске уније у Министарству финансија;
3) за чланове:
− Александра Гојковић Џипковић, шеф Одсека за финансијску контролу у Сектору за национални фонд за управљање средствима Европске уније у Министарству финансија,
− Жарко Савић, начелник Одељења за буџетску инспекцију у Министарству финансија,
− Милка Лукач, начелник Одељења за развој функције људских ресурса у Пореској управи у Министарству финансија,
− Гордана Пуља, помоћник директора Управe за трезор у Министарству финансија,
− Јелена Пантелић, начелник Одељења за аналитику и финансијско информативне послове у Управи за спречавање прања новца у Министарству финансија,
− Милош Јовановић, Главни полицијски инспектор у Управи криминалистичке полиције у Министарству унутрашњих послова,
− Радомир Илић, државни секретар у Министарству правде,
− Гордана Јанићијевић, заменик Републичког јавног тужиоца,
− Радослав Сретеновић, председник Савета Државне ревизорске институције,
− Милица Божанић, помоћник директора Агенцијe за борбу против корупције у Сектору за међународну сарадњу,
− Светлана Новаковић, ревизор у Канцеларији за ревизију система управљања средствима Европске уније.
4. Мрежа може тражити податке, документа и извештаје од државних органа и других организација и институција у вези са питањима из своје надлежности.
5. Мрежа доноси пословник о свом раду.
6. Мрежа се састаје по потреби, а најмање једном у два месеца.
7. Састанцима Мреже могу, по позиву, присуствовати и представници других државних органа, организација и институција, који нису чланови Мреже.
8. Министарство финансија – Одсек за сузбијање неправилности и превара у поступању са средствима Европске уније, обавља стручне и административне послове подршке раду Мреже.
9. Мрежа, преко Министарства финансија, о свом раду подноси извештај надлежном одбору Владе сваких 60 дана, а Влади сваких 90 дана.
10. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-9443/2015
У Београду, 10. септембра 2015. године
Влада
Председник,
Александар Вучић, с.р.