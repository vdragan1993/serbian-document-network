Редакцијски пречишћен текст
 
 
На основу члана 40e Закона о акцизама („Службени гласник РС”, бр. 22/01, 73/01, 80/02, 80/02 – др. закон, 43/03, 72/03, 43/04, 55/04, 135/04, 46/05, 101/05 – др. закон, 61/07, 5/09, 31/09, 101/10, 43/11, 101/11, 93/12, 119/12 и 47/13),
Влада доноси
 
УРЕДБУ
о извршавању Закона о акцизама на територији Аутономне покрајине Косово и Метохија за време важења Резолуције Савета безбедности ОУН број 1244

	"Службени гласник РС", бр. 111 од 14. децембра 2013, 
	6 од 24. јануара 2014.
 
Члан 1.
Овом уредбом уређује се извршавање Закона о акцизама („Службени гласник РС”, бр. 22/01, 73/01, 80/02, 80/02 – др. закон, 43/03, 72/03, 43/04, 55/04, 135/04, 46/05, 101/05 – др. закон, 61/07, 5/09, 31/09, 101/10, 43/11, 101/11, 93/12 119/12 и 47/13 – у даљем тексту: Закон), на територији АП Косово и Метохија (у даљем тексту: АПКМ) за време важења Резолуције Савета безбедности ОУН број 1244.
Члан 2.
На промет акцизних производа који обвезници акцизе врше са територије Републике Србије ван територије АПКМ (у даљем тексту: Република ван АПКМ) на територију АПКМ, као и на промет који се врши са територије АПКМ на територију Републике ван АПКМ, примењује се Закон, прописи донети на основу Закона и ова уредба.
Члан 3.
На промет акцизних производа који изврше обвезници акцизе са територије Републике ван АПКМ на територију АПКМ, акциза се не обрачунава и не плаћа, под условом да су акцизни производи отпремљени на територију АПКМ.
Као докази да су акцизни производи отпремљени на територију АПКМ сматрају се јединствена исправа издата у складу са важећим прописима која садржи потврду да су акцизни производи иступили са територије Републике ван АПКМ на територију АПКМ, односно оверена копија јединствене исправе, као и извод из пословног рачуна обвезника акцизе да је за промет акцизних производа извршен пренос новчаних средстава са пословног рачуна примаоца акцизних производа на пословни рачун обвезника акцизе - испоручиоца акцизних производа.
Ако обвезник не обезбеди доказ о преносу новчаних средстава из става 2. овог члана до 15. у месецу који следи месецу у којем је промет извршен, дужан је да до последњег дана тог месеца обрачуна и плати акцизу за тај промет.
Ако обвезник накнадно обезбеди доказ из става 3. овог члана, плаћена акциза сматра се више плаћеним порезом у смислу закона којим се уређује порески поступак и пореска администрација.
Члан 4.
На промет акцизних производа који се допремају са територије АПКМ на територију Републике ван АПКМ, акциза се обрачунава и плаћа у складу са Законом.
Члан 5.
Отпремање, односно допремање акцизних производа из чл. 3. и 4. ове уредбе врши се у складу са важећим прописима.
Члан 5а*
У случају када је лице набавило акцизни производ на територији 
	Републике ван АПКМ непосредно од произвођача акцизног производа, а исти је 
	отпремило са територије Републике ван АПКМ на територију АПКМ, има право на 
	рефакцију плаћене акцизе.* 
Лице из става 1. овог члана може да оствари рефакцију плаћене акцизе 
	ако је платило рачун произвођача акцизног производа са исказаном акцизом и 
	ако поседује доказе да су акцизни производи отпремљени на територију АПКМ у 
	смислу члана 3. став 2. ове уредбе.*
 
*Службени 
	гласник РС, број 6/2014
 
Члан 5б*
Лице из члана 5а ове уредбе остварује рефакцију плаћене акцизе на 
	основу писменог захтева који подноси надлежном пореском органу.*
Уз захтев из става 1. овог члана подноси се:*
1) рачун произвођача акцизног производа са исказаном акцизом;*
2) налог за пренос или други документ о безготовинском плаћању рачуна 
	из тачке 1) овог става;*
3) јединствена исправа издата у складу са важећим прописима која 
	садржи потврду да су акцизни производи иступили са територије Републике ван 
	АПКМ на територију АПКМ, односно оверена копија јединствене исправе;*
4) извод из пословног рачуна лица да је за промет акцизних производа 
	извршен пренос новчаних средстава са пословног рачуна примаоца акцизних 
	производа на пословни рачун лица – испоручиоца акцизних производа.*
 
*Службени 
	гласник РС, број 6/2014
 
Члан 6.
Даном ступања на снагу ове уредбе престаје да важи Уредба о условима и начину обрачунавања јавних прихода, садржини и начину вођења евиденције за промет робе са АП Косово и Метохија („Службени гласник РС”, бр. 48/01, 26/02, 139/04, 5/05, 15/05 и 27/05).
Члан 7.
Ова уредба ступа на снагу даном објављивања у „Службеном гласнику Републике Србије”.
 
05 број 110-10892/2013
У Београду, 14. децембра 2013. године
Влада
Председник,
Ивица Дачић, 
	с.р.
 



	ОДРЕДБЕ КОЈЕ НИСУ УНЕТЕ У „ПРЕЧИШЋЕН ТЕКСТ“ 
УРЕДБЕ

 

 


	Уредба о допунама 

	Уредбе
	о извршавању Закона о акцизама на територији Аутономне покрајине Косово и Метохија за време важења Резолуције Савета безбедности ОУН број 1244: 
	„Службени гласник РС“, број 
6/2014-3



	 
Члан 2.
Лице које је набавило акцизни производ на територији Републике ван 
	АПКМ непосредно од произвођача акцизног производа пре ступања на снагу ове 
	уредбе, а исти је отпремило са територије Републике ван АПКМ на територију 
	АПКМ након ступања на снагу ове уредбе, има право на рефакцију плаћене 
	акцизе, уколико испуњава услове за рефакцију акцизе прописане овом уредбом.
Члан 3.
Ова уредба ступа на снагу осмог дана од дана објављивања у „Службеном 
	гласнику Републике Србије”.