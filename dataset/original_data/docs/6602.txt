На основу члана 122. Закона о пловидби и лукама на унутрашњим водама („Службени гласник РС”, бр. 73/10, 121/12 и 18/15),
Министар грађевинарства, саобраћаја и инфраструктуре доноси
 
ПРАВИЛНИК
о бродским исправама и књигама
"Службени гласник РС", број 60 од 8. јула 
				2015.
				 
Уводне одредбе
Члан 1.
Овим правилником прописује се врста, садржина, обрасци и начин вођења бродских исправа и књига, услови за издавање и престанак важења бродских исправа и књига, услови и начин обавештавања о променама унетим у бродске исправе и књиге, рокови важења бродских исправа и књига, као и начин вођења и садржинa регистра издатих бродских сведочанстава и сведочанстава о способности брода за пловидбу и одређује лице, односно орган који је овлашћен за уношење података у бродске исправе и књиге.
Члан 2.
Бродске исправе садрже натпис „Република Србија” са утиснутим грбом Републике Србије, назив исправе са назнаком законског основа за њено издавање, назив органа који је исправу издао, нумерисане странице, број, датум и место издавања исправе, чињенице које се потврђују исправом, рок важења исправе ако је рок њеног важења временски ограничен, печат органа и потпис овлашћеног лица.
Бродске књиге садрже натпис „Република Србија” са утиснутим грбом Републике Србије, назив књиге, нумерисане странице, потврду којом се назначава број страна, број, датум и место издавања, назив и печат лучке капетаније која је књигу издала и потпис овлашћеног лица. 
Члан 3.
Подаци уписани у бродске исправе и књиге не могу се ни на који начин учинити нечитким нити се могу у њих накнадно уносити нове речи, реченице или бројеви, којима би се мењао садржај уписаних података. Погрешне уписе треба прецртати тако да остану читки, а исправке треба да имају датум, печат органа и потпис овлашћеног лица које их је унело. Непопуњене рубрике и колоне треба да буду прецртане. Странице у бродским исправама и књигама не могу се цепати. 
Испуњене, оштећене или неуредне бродске исправе и књиге замењују се са новим. Замењене бродске књиге власник брода или бродар чува у роковима прописаним овим правилником.
Приликом замене бродских исправа и књига надлежна лучка капетанија, односно Управа за утврђивање способности бродова за пловидбу (у даљем тексту: Управа) закључиће замењене бродске исправе и књиге назначујући место и датум закључења. Службена белешка о закључењу оверава се печатом и потписом овлашћеног лица.
Уместо изгубљених или на други начин несталих бродских исправа и књига издају се нове, са ознаком дупликат, када се утврде околности губитка, односно нестанка и после оглашавања у јавним гласилима да је конкретна бродска исправа, односно књига изгубљена или на други начин нестала, односно да више не важи.
Бродске исправе и књиге
Бродско сведочанство
Члан 4.
Бродско сведочанство садржи:
1) број сведочанства, место и датум издавања, име или ознаку брода унутрашње пловидбе, јединствени европски идентификациони број (ЕNI број) – (у даљем тексту: ЕNI број), назнаку да ли се сведочанство издаје броду са механичким погоном или броду без механичког погона, заставу (државну припадност) брода, назив и седиште носиоца права располагања бродом, односно име и пребивалиште власника или сувласника, односно име и пребивалиште бродара, место, број уписа и луку уписа брода, зону на којој је брод овлашћен да плови, врсту брода, највећу носивост и највећу истиснину, број путника које брод може да превози, податке о погонском уређају (врста и број погонских уређаја, укупна снага, те број и врста пропулзора), податке о материјалу бродског трупа, дну или дуплом дну, годину и место градње, податке о димензијама, газу (под теретом и без терета) и најмањем дозвољеном слободном боку брода, одобрени састави за пловидбу, податке о опреми коју треба да има и друге евентуалне податке о идентитету и пловидбено-техничким карактеристикама брода;
2) рубрике за измену података;
3) уписе из улошка главне књиге уписника бродова унутрашње пловидбе;
4) податке о продужењу важности сведочанства, односно одобрења за инсталације гаса у течном стању.
Бродско сведочанство из става 1. овог члана издаје се на Обрасцу бр. 1 – Бродско сведочанство, који је одштампан уз овај правилник и чини његов саставни део.
Члан 5.
Бродско сведочанство издаје се на основу сведочанства о способности брода за пловидбу, после уписа брода у уписник бродова, у складу са законом којим се уређују пловидба и луке на унутрашњим водама.
Бродско сведочанство издаје се по подношењу свих доказа потребних за уписивање података који се уносе у бродско сведочанство (о основном прегледу и способности брода за пловидбу, о извршеном баждарењу, о одређивању имена, односно ознаке брода, ЕNI броја и др.).
У рубрике бродског сведочанства које су одређене за уписивање накнадних прегледа брода унутрашње пловидбе, уписују се редовни, контролни и ванредни прегледи брода.
Ако су броду на основу накнадно извршеног прегледа одређена ограничења или дата овлашћења која није имао у време издавања бродског сведочанства (у погледу зона пловидбе, вршења превоза путника, вуче и др.), она треба да буду убележена у напомени код одговарајуће рубрике. Ако је броду на основу накнадно извршеног прегледа издато привремено сведочанство о способности брода за пловидбу или привремено сведочанство о способности брода за превоз путника у напомени се означава број и датум издатог сведочанства.
Члан 6.
Податке о накнадним прегледима брода у бродско сведочанство уноси и потврђује Управа, а остале податке у бродско сведочанство уноси и потврђује лучка капетанија у чији је уписник брод уписан.
Подаци о прегледима из става 1. овог члана уносе се у бродско сведочанство одмах по извршеном прегледу брода. Та уписивања треба да овери потписом лице које је извршило преглед и печатом Управе. Ако је преглед извршило више лица унете податке оверава лице које је руководило прегледом.
Управа уредно извештава надлежну лучку капетанију у чији је уписник брод уписан о свим уписивањима накнадно извршеним у бродском сведочанству. Ако су та уписивања извршена на основу сведочанства које је издала Управа, она ће доставити надлежној лучкој капетанији један примерак односног сведочанства.
У случају поправке брода Управа доставља лучкој капетанији која води уписник бродова у који је брод уписан податке о измењеним својствима брода и друге податке у вези са извршеном поправком.
Примљена документација из ст. 3. и 4. овог члана чува се код лучке капетаније која води уписник бродова у који је брод уписан у збирци исправа односног брода заједно са документацијом на основу које је извршен упис брода.
Члан 7.
Податке о уписима из улошка главне књиге уписника бродова унутрашње пловидбе у бродско сведочанство уноси надлежна лучка капетанија на основу увида у главну књигу уписника бродова унутрашње пловидбе.
У случају промене података из члана 4. став 1. овог правилника власник брода, односно бродар писменим путем у року од 15 дана обавештава лучку капетанију која ће извршити промену података у бродском сведочанству, односно издати ново бродско сведочанство.
Члан 8.
У случају промене имена, односно ознаке брода, промене носиоца права располагања бродом, односно власника брода или сувласника и реконструкције брода која је имала за последицу измену главних техничких карактеристика брода, бродско сведочанство престаје да важи.
Бродско сведочанство престаје да важи и кад се брод не подвргне одговарајућем техничком прегледу брода у одређеном року, уколико тај рок Управа није продужила.
У случају унетих података који се односе на накнадни преглед брода услед којих је Управа продужила важење бродског сведочанства, а накнадно утврди да је дошло до промене техничких података који нису пријављени од стране власника брода, а приликом извршеног прегледа то није констатовано поништиће унете податке о продужењу важења у бродском сведочанству о чему ће сачинити службену белешку коју оверава печатом и потписом овлашћеног лица.
Члан 9.
Брод без посаде, на бродском трупу или на стално причвршћеној плочи или табли на трупу има натпис који садржи податке из бродског сведочанства: име или ознаку брода унутрашње пловидбе, ЕNI број, број сведочанства о способности брода за пловидбу, највећи депласман и највећу носивост, годину градње, податке о димензијама, газу (под теретом и без терета), најмањем дозвољеном слободном боку брода и највишој непокретној тачци, зоне пловидбе, способност брода за превоз опасне робе и важност бродског сведочанства.
Брод без посаде на линији највећег газа има причвршћену плочицу која садржи скраћену ознаку Управе – УБ, Република Србија – РС и број сведочанства о баждарењу.
Таблa на трупу из става 1. овог члана издаје се на Обрасцу бр. 2 – Табла на трупу, који је одштампан уз овај правилник и чини његов саставни део.
Привремени пловидбени лист
Члан 10. 
Привремени пловидбени лист садржи:
1) врсту, име или ознаку брода унутрашње пловидбе, ЕNI број, луку уписа, врсту погона, највећу носивост и највећу истиснину, врсту, број и снагу погонских уређаја и покретача, материјал бродског трупа, дно или дупло дно, слободни бок и одговарајући највећи газ, годину и место градње и др;
2) назив и седиште правног лица, односно име и презиме и пребивалиште физичког лица, власника или сувласника брода;
3) назнаку да брод има српску државну припадност и право и дужност да вије заставу трговачке морнарице Републике Србије;
4) назнаку рока важења привременог пловидбеног листа.
Привремени пловидбени лист издаје дипломатско или конзуларно представништво Републике Србије броду набављеном у иностранству, као и броду који је у иностранству, а изгубљено му је бродско сведочанство, у складу са законом којим се уређују пловидба и луке на унутрашњим водама.
Привремени пловидбени лист важи најдуже годину дана од дана издавања, а његова важност престаје и раније и то у часу када брод стигне у прву домаћу луку, односно пристаниште.
Привремени пловидбени лист из става 1. овог члана издаје се на Обрасцу бр. 3 – Привремени пловидбени лист, који је одштампан уз овај правилник и чини његов саставни део.
Сведочанство о способности брода за пловидбу
Члан 11. 
Сведочанство о способности брода за пловидбу садржи број сведочанства, место и датум издавања, име или ознаку брода унутрашње пловидбе, ЕNI број, назнаку да ли се сведочанство издаје броду са механичким погоном или броду без механичког погона, заставу (државну припадност) брода, назив и седиште носиоца права располагања бродом, односно име и пребивалиште власника или сувласника, односно име и пребивалиште бродара, место, број уписа и луку уписа брода, зоне на којима је брод овлашћен да плови, врсту брода, највећу носивост и највећу истиснину, број путника које брод може да превози, податке о погонском уређају (врста и број погонских уређаја, укупна снага, те број и врста пропулзора), податке о материјалу бродског трупа, годину и место градње, податке о димензијама, газу (под теретом и без терета) и најмањем дозвољеном слободном боку брода, рубрике за продужење важности сведочанства, односно одобрења за инсталације гаса у течном стању, податке о опреми коју треба да има и друге евентуалне податке о идентитету и пловидбено-техничким карактеристикама брода.
Сведочанство о способности брода за пловидбу из става 1. овог члана издаје Управа са роком важења који се утврђује у сваком конкретном случају у складу са захтевима прописаним Правилником о техничким правилима за статутарну сертификацију бродова унутрашње пловидбе („Службени гласник РС”, број 30/15 – у даљем тексту: Правилник), а који не може бити дужи од пет година за путничке бродове и 10 година за сва остала пловила. Сведочанство о способности брода за пловидбу може се продужити контролним прегледом највише за 90 дана.
Попуњавање и начин уношења података у сведочанство из става 1. овог члана врши се у складу са Правилником. 
Сведочанство из става 1. овог члана издаје се на Обрасцу бр. 4 – Сведочанство о способности брода за пловидбу, који је одштампан уз овај правилник и чини његов саставни део.
Допунско сведочанство о способности брода за пловидбу
Члан 12.
Допунско сведочанство о способности брода за пловидбу садржи име или ознаку брода унутрашње пловидбе, ЕNI број, место, број уписа, државу и луку уписа брода, број сведочанства о способности брода за пловидбу Рајном, број и датум прегледа брода и зоне пловидбе на којима се брод овлашћује да плови, надвође, одступање од сведочанства за Рајну, рок важења.
Допунско сведочанство о способности брода за пловидбу издаје се са роком важења који одреди Управа у сваком конкретном случају, а најдуже до рока важења исправе о способности брода за пловидбу која је издата у складу са одредбама Конвенције о пловидби Рајном.
Допунско сведочанство из става 1. овог члана издаје се на Обрасцу бр. 5 – Допунско сведочанство о способности брода за пловидбу, који је одштампан уз овај правилник и чини његов саставни део.
Привремено сведочанство о способности брода за пловидбу
Члан 13. 
Привремено сведочанство о способности брода за пловидбу које треба да има брод за пловидбу у ужим или ширим зонама пловидбе од зона у којима је био овлашћен да плови садржи следеће податке:
1) име или ознаку брода унутрашње пловидбе, ЕNI број, врсту брода, луку уписа и број и снагу погонских мотора;
2) о бродском сведочанству;
3) о прегледу којим је утврђено да може да плови у ужим/ширим зонама;
4) о релацији пловидбе и броју путовања унутар ужих/ширих зона;
5) о дозвољеном газу и надвођу;
6) о условима за обављање пловидбе.
Привремено сведочанство о способности брода за пловидбу у ширим зонама пловидбе издаје се на Обрасцу бр. 6. – Привремено сведочанство о способности брода за пловидбу у ширим зонама пловидбе, који је одштампан уз овај правилник и чини његов саставни део.
Привремено сведочанство о способности брода за пловидбу у ужим зонама пловидбе издаје се на Обрасцу бр. 7. – Привремено сведочанство о способности брода за пловидбу у ужим зонама пловидбе, који је одштампан уз овај правилник и чини његов саставни део.
Исправе из ст. 3. и 4. овог члана издају се са роком важења који је наведен у њима, а најдуже до истека рока важења сведочанства о способности брода за пловидбу.
Привремено сведочанство о способности брода за превоз путника
Члан 14.
Привремено сведочанство о способности брода за превоз путника који треба да има брод унутрашње пловидбе да би превозио путнике, а који није путнички брод, садржи податке о имену или ознаци и врсти брода, намени брода, луци уписа, ЕNI број, броју и укупној снази погонских уређаја и години градње.
У привремено сведочанство о способности брода за превоз путника из става 1. овог члана уписују се подаци, и то о:
1) бродском сведочанству;
2) прегледу брода којим је утврђено да може да превози путнике;
3) броју путника који брод може да превози;
4) дозвољеном газу и надвођу;
5) дозвољеном броју путовања или року важења и зонама пловидбе;
6) условима за обављање превоза путника.
Привремено сведочанство о способности брода за превоз путника из става 1. овог члана издаје се са роком важења који одреди Управа у сваком конкретном случају, а најдуже до истека рока важења сведочанства о способности брода за пловидбу.
Привремено сведочанство о способности брода за превоз путника из става 1. овог члана издаје се на Обрасцу бр. 8 – Привремено сведочанство о способности брода за превоз путника, који је одштампан уз овај правилник и чини његов саставни део.
Сведочанство о способности брода за обављање пробне вожње
Члан 15.
Сведочанство о способности брода за обављање пробне вожње које треба да има брод унутрашње пловидбе који намерава да изврши пробну вожњу садржи:
1) име или ознаку и врсту брода, ЕNI број, луку уписа, број и снагу погонских мотора и годину градње брода;
2) потврду да је прегледом брода утврђено да брод одговара захтевима Правилника који се односе на конструкцију трупа, делове трупа, стабилитет, погонски уређај, опрему, уређаје за спречавање загађења, нормативе и мере безбедности и здравља на раду и да је брод способан да изврши пробну вожњу у подручју пловидбе, с тим да се за време вршења пробне вожње може на броду налазити одређени број лица и да треба да има дозвољену висину надвођа са највећим дозвољеним газом;
3) навођење уређаја, средстава и опреме који се за време вршења пробне вожње треба да се налазе на броду (сидрени уређај, бродске светиљке, оптички и звучни знакови, навигациона средства, уређаји за заштиту од пожара и средства за спасавање људских живота и др.).
Сведочанство о способности брода за обављање пробне вожње из става 1. овог члана издаје се са роком важења 30 дана од дана његовог издавања на Обрасцу бр. 9 – Сведочанство о способности брода за обављање пробне вожње, који је одштампан уз овај правилник и чини његов саставни део.
Сведочанство о баждарењу
Члан 16.
Сведочанство о баждарењу садржи:
1) име или ознаку и врсту брода, број сведочанства о баждарењу;
2) објашњење за уношење података који се уписују у сведочанство;
3) опис брода;
4) податке о оптерећености брода која одговара празном газу;
5) баждарске ознаке и њихов положај;
6) обележја баждарења;
7) таблицу пораста депласмана при средњем газу за сваки сантиметар гажења брода који је намењен превозу робе, а за остале бродове – истиснину при највећем газу и при газу празног брода;
8) евентуална допунска објашњења и упутства која се односе на баждарење;
9) назнаку раније издатих баждарских исправа које су престале да важе;
10) место и датум извршеног баждарења;
11) оверу података о изменама у сведочанству;
12) податке о продужењу важења сведочанства.
Сведочанство о баждарењу издаје се са роком важења од 10 година за теретне бродове, а за остале бродове 15 година од дана издавања. Важење сведочанства о баждарењу продужава се за 10, односно 15 година, ако се утврди да подаци о истиснини или носивости одговарају стању на броду. 
Сведочанство о баждарењу из става 1. овог члана издаје се на Обрасцу бр. 10 – Сведочанство о баждарењу, који је одштампан уз овај правилник и чини његов саставни део.
Сведочанство о сигурности радио-уређаја
Члан 17.
Сведочанство о сигурности радио-уређаја које треба да има пловило које има радио-уређај садржи:
1) име или ознаку и врсту брода, луку уписа, позивни знак, ENI број, годину градње;
2) потврду да је прегледом радио-уређаја брода утврђена сигурност тог уређаја;
3) податке о радио уређају: тип, снага и врста емисије;
4) рок важења сведочанства;
5) податке о контролном прегледу.
Сведочанство о сигурности радио уређаја из става 1. овог члана издаје се са роком важења који одреди Управа у сваком конкретном случају, а најдуже до истека рока важења сведочанства о способности брода за пловидбу.
Сведочанство о сигурности радио-уређаја из става 1. овог члана издаје се на Обрасцу бр. 11 – Сведочанство о сигурности радио-уређаја, који је одштампан уз овај правилник и чини његов саставни део.
Сведочанство о безбедности и здрављу на раду на броду
Члан 18.
Сведочанство о безбедности и здрављу на раду на броду које треба да има брод који има посаду садржи:
1) име или ознаку и врсту брода, луку уписа, ENI број, број и укупну снагу погонских мотора и годину градње;
2) потврду да је прегледом брода утврђено да труп, машине, уређаји, опрема, места рада и стамбене просторије брода одговарају захтевима Правилника у делу који се односи на безбедност и здравље на раду;
3) рок важења сведочанства;
4) податке о месту и датуму контролног прегледа.
Сведочанство о безбедности и здрављу на раду на броду из става 1. овог члана издаје се са роком важења који одреди Управа у сваком конкретном случају, а најдуже до истека рока важења сведочанства о способности брода за пловидбу.
Сведочанство о безбедности и здрављу на раду на броду из става 1. овог члана издаје се на Обрасцу бр. 12 – Сведочанство о безбедности и здрављу на раду на броду, који је одштампан уз овај правилник и чини његов саставни део.
Сведочанство о способности теретног уређаја и опреме
Члан 19.
Сведочанство о способности теретног уређаја и опреме које треба да има брод унутрашње пловидбе који је опремљен уређајима за укрцавање и искрцавање терета садржи податке о имену или ознаци и врсти брода, луци уписа, ENI броју, броју и укупној снази погонских мотора и години градње.
У сведочанство о способности теретног уређаја и опреме из става 1. овог члана уписују се:
1) назив и седиште именованог тела које је извршило испитивање;
2) тип, намена и смештај теретног уређаја;
3) угао према хоризонтали/радијус дохвата при пробном оптерећењу;
4) пробно оптерећење;
5) дозвољена носивост;
6) рок важења сведочанства;
7) подаци о контролном прегледу.
Сведочанство о способности теретног уређаја и опреме из става 1. овог члана издаје Управа са роком важења од највише четири године на Обрасцу бр. 13 – Сведочанство о способности теретног уређаја и опреме, који је одштампан уз овај правилник и чини његов саставни део.
Сведочанство о дератизацији и сведочанство о ослобођењу од дератизације
Члан 20.
Сведочанство о дератизацији и сведочанство о ослобођењу од дератизације садржи име или ознаку и врсту брода, луку уписа, ENI број, луку, односно пристаниште у којој је извршена дератизација, односно ослобођење од дератизације и датум извршене контроле, врсту и количину терета у часу издавања сведочанства, податке у којим просторијама брода су пронађени трагови глодара (мишеви и пацови), податке о начину спровођења дератизације и средствима употребљеним за извршење дератизације.
Сведочанство из става 1. овог члана издаје орган надлежан за послове здравља са роком важења шест месеци на Обрасцу бр. 14 – Сведочанство о дератизацији и сведочанство о ослобођењу од дератизације, који је одштампан уз овај правилник и чини његов саставни део.
Сведочанство о исправности кормиларског система
Члан 21.
Сведочанство о исправности кормиларског система које се издаје у складу са Правилником садржи:
1) име или ознаку и врсту брода, луку уписа, ENI број, број и укупну снагу погонских мотора и годину градње;
2) податке о кормиларском систему (тип и смештај погонске јединице, визуелни преглед, проба функционалности, индикатори и уређаји за надзор, документација, потврду да је Управа извршила преглед, број и датум прегледа); 
3) рок важења сведочанства.
Сведочанство о исправности кормиларског система из става 1. овог члана издаје се са роком важења од највише три године на Обрасцу бр. 15 – Сведочанство о исправности кормиларског система, који је одштампан уз овај правилник и чини његов саставни део.
Сведочанство о исправности инсталације за утечњени гас
Члан 22.
Сведочанство о исправности инсталације за утечњени гас које се издаје у складу са Правилником садржи:
1) име или ознаку и врсту брода, луку уписа, ENI број, број и укупну снагу погонских мотора и годину градње;
2) податке о инсталацији утечњеног гаса (тип и смештај боца, намена, број боца, визуелни преглед, проба функционалности, индикатори и уређаји за надзор, документација, потврду да је Управа извршила преглед, број и датум прегледа); 
3) рок важења сведочанства.
Сведочанство из става 1. овог члана издаје се после извршеног пријемног испитивања са роком важења од највише три године. Сведочанство се обнавља само после новог пријемног испитивања. Изузетно, на оправдан захтев власника брода или његовог заступника Управа може да продужи важност овог сведочанства најдуже до три месеца без обављања пријемног испитивања, с тим да се податак о таквом продужењу уноси у сведочанство о способности брода за пловидбу.
Сведочанство из става 1. овог члана издаје се на Обрасцу бр. 16 – Сведочанство о исправности инсталације за утечњени гас, који је одштампан уз овај правилник и чини његов саставни део.
Сведочанство о прегледу посуда под притиском
Члан 23.
Сведочанство о прегледу посуда под притиском које се издаје у складу са Правилником садржи:
1) име или ознаку и врсту брода, луку уписа, ENI број, број и укупну снагу погонских мотора и годину градње;
2) врсту прегледа, фабрички број посуде, запремину, радни притисак, место и датум претходног испитивања притиском, примедбе, податке о наредном спољашњем и унутрашњем прегледу, наредном испитивању притиском, сигурносни уређаји, име и седиште именованог тела које је обавило испитивање притиском и подешавање сигурносних уређаја, потврду да је Управа извршила преглед, број и датум прегледа; 
3) рок важења сведочанства.
Сведочанство из става 1. овог члана издаје се после извршеног прегледа са роком важења који се назначава у сваком конкретном случају, а најдуже до пет година за спољашњи, односно унутрашњи преглед, а код хидрауличног испитивања посуде под притиском најдуже до 10 година. 
Сведочанство из става 1. овог члана издаје се на Обрасцу бр. 17 – Сведочанство о прегледу посуда под притиском, који је одштампан уз овај правилник и чини његов саставни део.
Сведочанство о одобрењу за брод
Члан 24.
Сведочанство о одобрењу за брод које треба да има брод за превоз опасне робе – суви терет садржи име или ознаку брода, ENI број, врсту брода, додатне захтеве, дозвољена одступања, рок важења, податке о броју и датуму претходно издатог сведочанства, податке о способности за транспорт опасне робе, податке да је извршена контрола, податке о продужењу важности сведочанства и др.
Сведочанство из става 1. овог члана издаје се са роком важења најдуже до пет година на Обрасцу бр. 18 – Сведочанство о одобрењу за брод, који је одштампан уз овај правилник и чини његов саставни део.
Привремено сведочанство о одобрењу за брод
Члан 25.
Привремено сведочанство о одобрењу за брод које треба да има брод за превоз опасне робе – сувог терета садржи име или ознаку брода, ENI број, врсту брода, додатне захтеве, дозвољена одступања, рок важења и др.
Привремено сведочанство из става 1. овог члана издаје се броду за превоз опасне робе – сувог терета који нема сведочанство о одобрењу за брод ако брод испуњава прописане захтеве, али сведочанство о одобрењу за брод није могуће издати на време са роком важења за одређени период, али не дуже од два месеца.
Привремено сведочанство из става 1. овог члана издаје се броду за превоз опасне робе – суви терет ако брод не испуњава прописане захтеве после претрпљене хаварије брода са роком важења за једну пловидбу.
Привремено сведочанство из става 1. овог члана издаје се на Обрасцу бр. 19 – Привремено сведочанство о одобрењу за брод, који је одштампан уз овај правилник и чини његов саставни део.
Сведочанство о одобрењу за танкер
Члан 26.
Сведочанство о одобрењу за танкер који треба да има брод за превоз опасне робе садржи име или ознаку брода, ENI број, врсту брода, тип танкера, податке о конструкцији танка за терет, типовима танкова за терет, податке о притиску отварања сигуроносних вентила, додатној опреми, електричној опреми, брзини утовара, податке о дозвољеној густини, додатна запажања, року важења, податке о претходном сведочанству о одобрењу, податке да је танкеру одобрен транспорт опасне робе са листом материја, додатне захтеве, дозвољена одступања, рок важења, податке о броју и датуму претходно издатог сведочанства, податке о способности за транспорт опасне робе, податке да је извршена контрола, податке о продужењу важности сведочанства и др.
Сведочанство из става 1. овог члана издаје се са роком важења најдуже до пет година на Обрасцу бр. 20 – Сведочанство о одобрењу за танкер, који је одштампан уз овај правилник и чини његов саставни део.
Привремено сведочанство о одобрењу за танкер
Члан 27.
Привремено сведочанство о одобрењу за брод које треба да има танкер садржи име или ознаку брода, ENI број, врсту брода, тип танкера, податке о конструкцији танка за терет, типовима танкова за терет, податке о притиску отварања сигурносних вентила, додатној опреми, електричној опреми, брзини утовара, податке о дозвољеној густини, додатна запажања, року важења, податке да је танкеру одобрен транспорт опасне робе са листом материја, додатне захтеве, дозвољена одступања, рок важења, податке о броју и датуму претходно издатог сведочанства, податке о способности за транспорт опасне робе, податке да је извршена контрола, податке о продужењу важности сведочанства и др.
Привремено сведочанство o одобрењу за танкер из става 1. овог члана издаје се танкеру за превоз опасне робе који нема сведочанство о одобрењу за танкер ако испуњава прописане захтеве, али сведочанство о одобрењу за танкер није могуће издати на време са роком важења за одређени период, али не дуже од два месеца.
Привремено сведочанство о одобрењу за танкер из става 1. овог члана издаје се танкеру за превоз опасне робе ако не испуњава прописане захтеве после претрпљене хаварије брода са роком важења за једну пловидбу.
Привремено сведочанство о одобрењу за танкер из става 1. овог члана издаје се на Обрасцу бр. 21 – Привремено сведочанство о одобрењу за танкер, који је одштампан уз овај правилник и чини његов саставни део.
Привремено сведочанство о способности плутајућег објекта за премештање у сврху посебног превоза
Члан 28.
Привремено сведочанство о способности плутајућег објекта за премештање у сврху посебног превоза које треба да има плутајући објекат приликом премештања садржи податке о:
1) имену или ознаци плутајућег објекта, луци уписа, главним димензијама, години градње;
2) месту где је постављен плутајући објекат, релацији, времену и техничким условима за обављање посебног превоза, минималном дозвољеном надвођу;
3) потврду да је прегледом утврђено да је објекат способан да буде премештен и условима премештања.
Привремено сведочанство о способности плутајућег објекта за премештање у сврху посебног превоза из става 1. овог члана издаје се са роком важења од најдуже 60 дана.
Привремено сведочанство о способности плутајућег објекта за премештање у сврху посебног превоза из става 1. овог члана издаје се на Обрасцу бр. 22 – Привремено сведочанство о способности плутајућег објекта за премештање у сврху посебног превоза, који је одштампан уз овај правилник и чини његов саставни део.
Бродски дневник
Члан 29.
Бродски дневник за брод унутрашње пловидбе садржи податке о имену или ознаци и врсти брода, ENI број, луци уписа, броју уписа, носивости, истиснини брода и снази погонских уређаја.
У бродски дневник из става 1. овог члана уписују се:
1) хидрометеоролошки подаци који се односе на: временске прилике, температуру ваздуха и водостај код кога се назначује и водомерна станица према којој се брод орјентише;
2) подаци о кретању и раду брода, са подацима о поласку, доласку и изузетном задржавању брода;
3) састав, облик и дужина састава, маса терета и газ брода;
4) подаци о узимању и остављању бродова из вуче;
5) подаци о моделу пловидбе и времену рада и одмора чланова посаде брода у току пловидбе и промене модела функционисања пловидбе;
6) важне напомене у току пловидбе, које обухватају нарочито податке о:
(1) измереним дубинама на пловном путу, обележавању и насталим променама на пловном путу;
(2) претрпљеним незгодама и хаваријама брода;
(3) значајним поправкама и радовима извршеним на броду за време путовања;
(4) променама бројног стања и састава посаде;
(5) појавама тежег обољења чланова посаде и путника.
У колону бродског дневника из става 2. тачка 6) овог члана уносе се и примедбе које се односе на сметње и недостатке одржавања водног пута и објеката безбедности пловидбе, подаци о раду главног погонског уређаја и парног котла, као и подаци о одржавању парног котла (прање и мењање воде).
У бродски дневник из става 1. овог члана уписују се и подаци о опремању и распреми брода и број и датум решења о распреми надлежне лучке капетаније. 
Бродски дневник из става 1. овог члана издаје се на Обрасцу бр. 23 – Бродски дневник, који је одштампан уз овај правилник и чини његов саставни део.
Члан 30.
За време пловидбе бродски дневник води заповедник брода или официр палубе.
Ако бродски дневник води официр палубе, заповедник брода свакодневно оверава податке унесене у бродски дневник.
Бродски дневник води се за време пловидбе и за време боравка брода у луци, односно пристаништу, сваког дана од 00 до 24 сата.
Изузетно од става 3. овог члана бродски дневник се не води док је брод у распреми.
Члан 31.
Заповедник брода који долази из иностранства подноси бродски дневник на увид и оверу лучкој капетанији на граничном прелазу за међународни водни саобраћај.
Заповедник брода који плови између домаћих лука и пристаништа подноси бродски дневник на увид и оверу лучкој капетанији, и то после сваког важнијег ванредног догађаја, а најмање једанпут месечно.
Лучка капетанија прегледа и оверава бродски дневник, уписујући своје евентуалне примедбе у погледу уредног вођења дневника.
Члан 32.
Када се испуни бродски дневник, заповедник ће, пре него што употреби нови дневник, поднети испуњени лучкој капетанија у Републици Србији, односно дипломатском или конзуларном представништву Републике Србије у иностранству, и то у првој луци којој пристане, које ће на крају испуњеног дневника назначити датуме почетка и завршетка вођења дневника.
Власник, односно бродар брода чува закључени бродски дневник 10 година од дана завршетка његовог вођења. 
Брод треба да има у резерви образац бродског дневника.
Попис посаде
Члан 33.
Попис посаде садржи податке о укрцаним члановима посаде брода, њиховој стручној оспособљености и пословима које обављају.
Попис посаде садржи:
1) име или ознаку брода унутрашње пловидбе, ЕNI број, врсту брода, луку уписа, носивост и истиснину брода и снагу погонских уређаја;
2) најмањи број чланова посаде и састав посаде, који су ради обезбеђивања безбедности пловидбе одређени за односни брод у складу са прописом којим се уређује најмањи број чланова посаде;
3) редни број, име и презиме чланова посаде, датум и место рођења, пребивалиште, звања чланова посаде у унутрашњој пловидби, својство у коме су укрцана, датум и број исправе о укрцавању и назив органа који је ту исправу издао, датум и место укрцавања и искрцавања и потпис заповедника брода;
4) текст важећег прописа којим се уређује најмањи број чланова посаде.
У попис посаде могу се уписивати и чланови породица чланова посаде брода који су укрцани на броду с тим да се означи породични однос према члану посаде (жена, син, кћер или др).
Попис посаде из става 1. овог члана издаје се на Обрасцу бр. 24 – Попис посаде, који је одштампан уз овај правилник и чини његов саставни део.
Члан 34.
Податке из члана 33. став 2. тач. 1) и 2) овог правилника уписује лучка капетанија, а податке из тачке 3) заповедник брода, а оверава лучка капетанија.
Ако су на броду извршене промене у погледу стања посаде или других лица укрцаних на брод, податке о тим променама оверава у попису посаде лучка капетанија надлежна по месту где су те промене настале. 
Члан 35.
Попуњени попис посаде предаје се најближој лучкој капетанији која попуњени попис посаде замењује новим. У нови попис посаде уписују се прописани подаци о укрцавању за све чланове посаде и друга лица укрцана на брод.
У попуњеном попису посаде означава се која су лица из њега унета у нови попис посаде и уноси се белешка да је издат нови попис посаде, а затим се попуњени попис посаде доставља лучкој капетанији која води уписник бродова у који је брод уписан.
Ако у попису посаде нема места за упис новог члана посаде или другог укрцаног лица, а нема могућности да се попис посаде одмах замени новим, односни подаци уписују се у бродски дневник и на основу бродског дневника накнадно уносе у нови попис посаде.
Брод треба да има у резерви образац пописа посаде. 
Власник, односно бродар чува закључени попис посаде 10 година од дана завршетка његовог вођења. 
Ако је брод у распреми, попис посаде предаје се на чување лучкој капетанији надлежној по месту распреме брода.
Књига рада за технички пловни објекат
Члан 36.
Књига рада за технички пловни објекат садржи податке о имену или ознаци и врсти техничког пловног објекта, ENI броју, луци уписа, капацитету и укупној снази мотора.
У књигу рада из става 1. овог члана уписују се:
1) хидрометеоролошки подаци који се односе на: временске прилике, температуру ваздуха и водостај код кога се назначава и водомерна станица према којој се технички пловни објекат орјентише;
2) подаци о кретању и раду техничког пловног објекта;
3) подаци о сменама у кормиларници и машинском простору чланова посаде на местима рада за која су потребна овлашћења за вршење послова на техничком пловном објекту, промене модела функционисања пловидбе;
4) важне напомене у току рада.
У колону књиге рада из става 2. тачка 4) овог члана, предвиђену за уписивање важних напомена, уносе се подаци о пловилу у који се врши утовар/истовар и утоварене–истоварене количине терета у тонама или m³, време проведено у раду односно стајању, кратак опис рада, односно застоја као и примедбе које се односе на сметње и недостатке одржавања водног пута и објеката безбедности пловидбе. У ту колону уносе се и подаци о раду главног погонског уређаја.
У књигу рада из става 1. овог члана уписују се и подаци о опремању и распреми техничког пловног објекта и број и датум решења о распреми надлежне лучке капетаније. 
Власник, односно бродар чува закључену књигу рада 10 година од дана завршетка њеног вођења. 
Књига рада из става 1. овог члана издаје се на Обрасцу бр. 25 – Књига рада за технички пловни објекат, који је одштампан уз овај правилник и чини његов саставни део.
Здравствени дневник
Члан 37.
Здравствени дневник за брод унутрашње пловидбе садржи податке о имену или ознаци брода унутрашње пловидбе, луци уписа и ENI број брода.
У здравствени дневник из става 1. овог члана уписују се:
1) почетак, крај и трајање путовања;
2) број посаде и број путника, посебно при поласку, а посебно при повратку брода;
3) подаци о снабдевању брода храном, са назнаком времена и места укрцавања намирница, имена снабдевача, врсте и количине намирница и њихове хигијенске исправности;
4) подаци о снадбевању брода водом за пиће, са назнаком времена и места укрцавања воде, да ли је вода узета из водовода или цистерне, да ли је контролисана хигијенска исправност воде у бродским резервоарима и да ли је вршена дезинфекција воде;
5) подаци о другим извршеним дезинфекцијама и дезинсекцијама на броду;
6) подаци о оболелим лицима на броду и други значајнији подаци који се односе на здравствено стање чланова посаде и путника.
Подаци о оболелим лицима уносе се у здравствени дневник ако дневник не води лекар садрже кратак опис болести, односно незгоде и по могућности дијагнозу, употребљене лекове, предузете мере у случају заразне болести, трајање и исход болести, односно повреде.
Здравствени дневник из става 1. овог члана издаје се на Обрасцу бр. 26 – Здравствени дневник, који је одштампан уз овај правилник и чини његов саставни део.
Члан 38.
Ако је на броду унутрашње пловидбе укрцан бродски лекар, он води здравствени дневник. Ако на броду нема бродског лекара, здравствени дневник води заповедник брода или члан посаде кога он одреди.
Подаци се уписују у здравствени дневник за свако путовање, и то посебно при одласку, а посебно при повратку брода.
На завршетку сваког путовања, лице које води здравствени дневник својим потписом потврђује тачност унесених података.
За време путовања, а најмање једанпут месечно и на завршетку путовања, заповедник брода прегледа здравствени дневник и оверава га својим потписом.
Власник, односно бродар чува закључени здравствени дневник пет година од дана завршетка његовог вођења. 
На увид и оверу здравственог дневника примењују се одредбе члана 31. овог правилника.
Радио дневник
Члан 39.
Радио дневник за брод унутрашње пловидбе садржи податке о имену или ознаци брода унутрашње пловидбе, позивном знаку, ENI броју, луци уписа, врсти брода, власнику брода, носивости, зонама пловидбе, служби и категорији радио станице те податке о броју страница дневника, надлежној лучкој капетанији и датум издавања.
У радио дневник уписују се:
1) подаци о радио уређајима;
2) број дневника и имена радио оператера;
3) скраћени подаци о радио комуникацијама које се врше са назнаком времена рада, позивних знакова радио станица које учествују у комуникацији, фрекфенцији, односно каналу на којем се врши комуникација, снази и трајању рада.
Податке у радио дневник уноси члан посаде брода који је оспособљен за руковање радио – телефонским уређајем којег одреди заповедник брода који по завршетку рада својим потписом потврђује тачност унетих података. На крају путовања заповедник брода прегледа и оверава Радио дневник.
Власник, односно бродар брода чува закључени радио дневник пет година од дана завршетка његовог вођења. 
Радио дневник из става 1. овог члана издаје се на Обрасцу бр. 27 – Радио дневник, који је одштампан уз овај правилник и чини његов саставни део.
Књига о уљима
Члан 40.
Књига о уљима садржи:
1) име или ознаку брода, ENI број, врсту брода и луку уписа брода;
2) податке о прихваћеним уљима – мастима за рад пловила;
3) потпис одговорног лица и печат пријемне станице;
4) податке о времену, количини и месту предаје отпадног уља и осталог уљног и масног отпада.
Књига о уљима из става 1. овог члана издаје се на Обрасцу бр. 28 – Књига о уљима, који је одштампан уз овај правилник и чини његов саставни део.
Књига санитарне отпадне и каљужне воде
Члан 41.
Књига санитарне отпадне и каљужне воде садржи:
1) име или ознаку брода, ENI број, врсту брода и луку уписа брода;
2) податке о чишћењу танкова санитарне отпадне воде, датуму и месту и методи чишћења, количини и начину одлагања;
3) пражњењу танкова санитарне отпадне воде, количини, датуму и месту и начину одстрањивања;
4) потпис одговорног лица за наведене операције;
5) потпис и печат пријемне станице.
Књига санитарне отпадне и каљужне воде из става 1. овог члана издаје се на Обрасцу бр. 29 – Књига санитарне отпадне и каљужне воде, који је одштампан уз овај правилник и чини његов саставни део.
Дневник бродског смећа
Члан 42.
Дневник бродског смећа садржи:
1) име или ознаку брода, врсту брода и луку уписа брода;
2) податке о предатој количини бродског смећа пријемној станици;
3 потпис одговорног лица за наведене операције;
4) потпис одговорног лица и печат пријемне станице.
Дневник бродског смећа из става 1. овог члана издаје се на Обрасцу бр. 30 – Дневник бродског смећа, који је одштампан уз овај правилник и чини његов саставни део.
Књига стабилитета
Члан 43.
Књига стабилитета коју треба да има путнички брод садржи:
1) податак о висини тежишта празног опремљеног брода добијен прорачунском методом момената или практичном пробом накретања;
2) податке о краку/моменту стабилитета за оптерећења брода: на почетку, током и на крају пловидбе и за празан опремљен брод;
3) податак о краку/моменту деловања спољних сила које узрокују нагиб брода;
4) податак о краку/моменту стабилитета за случај продора воде у брод;
5) извештај о проби накретања (уколико је спроведена);
6) закључак и упутство заповеднику брода о поступању.
Подаци из става 1. тач. 2) и 3) овог члана приказују се табеларно и графички (крива крака/момента стабилитета) за све случајеве оптерећења брода.
Књигу стабилитета израђује пројектант, а Управа овером потврђује да књига стабилитета садржи све потребне податке о стабилитету брода и да су сви резултати прорачуна стабилитета у складу са захтевима Правилника.
Регистар издатих сведочанстава о способности брода за пловидбу 
Члан 44.
Регистар издатих сведочанстава о способности брода за пловидбу садржи: 
1) име или ознаку брода, ENI број, врсту брода, тип брода, име и адресу власника, односно бродара брода;
2) број издатог сведочанства о способности брода за пловидбу, датум и место издавања, серијски број издатог сведочанства, као и рок важења, напомене;
3) податке о замењеним и поништеним сведочанствима о способности брода за пловидбу.
Регистар издатих сведочанстава из става 1. овог члана води се на Обрасцу бр. 31 – Регистар издатих сведочанстава о способности брода за пловидбу који је одштампан уз овај правилник и чини његов саставни део.
Регистар издатих бродских сведочанстава
Члан 45.
Регистар издатих бродских сведочанстава садржи:
1) име или ознаку, ENI број, врсту, носивост и зоне или делова водног пута пловидбе брода;
2) лучку капетанију, број и датум издавања бродског сведочанства, податке о власнику или сувласницима, називу уписника у који је брод уписан;
3) овере које се односе на додатне или посебне прегледе, рок важења бродског сведочанства и напомене.
Регистар издатих бродских сведочанстава из става 1. овог члана води се на Обрасцу бр. 32 – Регистар издатих бродских сведочанстава, који је одштампан уз овај правилник и чини његов саставни део.
Члан 46.
У регистру издатих бродских сведочанстава и регистру издатих сведочанстава о способности брода за пловидбу не може се ништа брисати, додавати или мењати, или на други начин учинити нечитљивим.
Исправке погрешно унетих података врши се на тај начин што се текст који се исправљањем мења прецртава тако да остане читљив, а изнад или испод њега се уписује нови текст.
Исправка погрешно унетих података у регистру извршена на начин из става 2. овог члана оверава се потписом овлашћеног лица које је исправку извршило са назнаком датума извршене исправке.
Ако не постоји могућност да се исправка грешака изврши на начин одређен у ставу 2. овог члана, подаци се са те стране преносе на нову страну регистра и на њој се означава страна са које су подаци пренети. На страни регистра са које су пренети подаци повлачи се коса линија и назначава број стране регистра на који су подаци пренети.
Регистар из члана 45. став 1. овог правилника може да се води и у електронској форми.
Завршне одредбе
Члан 47.
Даном ступања на снагу овог правилника престаје да важи Правилник о садржини и начину вођења бродских исправа и књига бродова трговачке морнарице Социјалистичке Федеративне Републике Југославије („Службени лист СФРЈ”, бр. 16/80 и 25/88 и „Службени лист СРЈ”, број 6/93), осим одредаба које се односе на бродске исправе и књиге поморских бродова.
Члан 48.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2016. године.
 
Број 110-00-00145/2015-06
У Београду, 29. јуна 2015. године
Министар,
проф. др Зорана Михајловић, с.р.
 
 
Прилози
 

Образац бр. 1 – Бродско сведочанство

Образац бр. 2 – Табла на трупу

Образац бр. 3 – Привремени пловидбени лист

Образац бр. 4 – Сведочанство о способности брода за пловидбу

Образац бр. 5 – 	Допунско сведочанство о способности брода за пловидбу

Образац бр. 6. –	Привремено сведочанство о способности брода за пловидбу у ширим зонама пловидбе

Образац бр. 7. – Привремено сведочанство о способности брода за пловидбу у ужим зонама пловидбе

Образац бр. 8 – 	Привремено сведочанство о способности брода за превоз путника

Образац бр. 9 – Сведочанство о способности брода за обављање пробне вожње

Образац бр. 10 – Сведочанство о баждарењу

Образац бр. 11 – Сведочанство о сигурности радио-уређаја

Образац бр. 12 – Сведочанство о безбедности и здрављу на раду на броду

Образац бр. 13 – Сведочанство о способности теретног уређаја и опреме

Образац бр. 14 – Сведочанство о дератизацији и сведочанство о ослобођењу од дератизације

Образац бр. 15 – Сведочанство о исправности кормиларског система

Образац бр. 16 – Сведочанство о исправности инсталације за утечњени гас

Образац бр. 17 – Сведочанство о прегледу посуда под притиском

Образац бр. 18 – Сведочанство о одобрењу за брод

Образац бр. 19 – Привремено сведочанство о одобрењу за брод

Образац бр. 20 – Сведочанство о одобрењу за танкер

Образац бр. 21 – Привремено сведочанство о одобрењу за танкер

Образац бр. 22 – Привремено сведочанство о способности плутајућег објекта за 	премештање у сврху посебног превоза

Образац бр. 23 – Бродски дневник

Образац бр. 24 – Попис посаде

Образац бр. 25 – Књига 	рада за технички пловни објекат

Образац бр. 26 – Здравствени дневник

Образац бр. 27 – Радио дневник

Образац бр. 28 – Књига о уљима

Образац бр. 29 – Књига санитарне отпадне и каљужне воде

Образац бр. 30 – Дневник бродског смећа

Образац бр. 31 – Регистар издатих сведочанстава о способности брода за пловидбу

Образац бр. 32 – Регистар издатих бродских сведочанстава