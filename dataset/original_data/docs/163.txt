На основу члана 26. став 2. Закона о Влади Републике Србије
(„Службени гласник РС”, бр. 5/91 и 45/93), 
Влада Републике Србије доноси
 
 
ОДЛУКУ


о образовању Радне групе за координацију 
граничних контролних органа у Републици Србији
„Службени гласник РС“, број
17 од 25. фебруара 2004.
 
 
1.
Образује се Радна група за координацију граничних контролних органа у Републици
Србији (у даљем тексту: Радна група).
 
2.
Задатак Радне групе је да обавља стручне послове који се односе на:
–
праћење и реализацију Пројекта за олакшавање трговине и саобраћаја у југоисточној
Европи (TTFSE – пројекат), у делу који се односи на пилот пунктове и остваривање
циљних индикатора дефинисаних Пројектом;
–
предлагање конкретних мера и процедура ради обезбеђивања несметаног и брзог протока
робе преко границе и у фази царињења, у делу који се односи на пилот пунктове и
остваривање циљних индикатора дефинисаних Пројектом.
 
3.
Радна група има председника и шест чланова. 
Председника
и чланове Радне групе именује Влада Републике Србије од представника Министарства
финансија и економије, Министарства за економске везе са иностранством, Министарства
унутрашњих послова, Министарства пољопривреде и водопривреде, Министарства здравља
и Министарства за заштиту природних богатстава и животне средине. 
 
4.
Стручне и административно-техничке послове за потребе Радне групе обавља Министарство
финансија и економије – Управа царина.
 
5.
Ова одлука објављује се у „Службеном гласнику Републике Србије”. 
 
05 број 119-436/2004-001
У Београду, 29. јануара
2004. године

Влада Републике Србије
Потпредседник,
др 
Небојша Човић, с.р.