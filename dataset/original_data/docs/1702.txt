На основу члана 397. став 2. Царинског закона
(„Службени гласник РС”, бр. 73/03, 61/05, 85/05 – др. закон и 62/06 – др.
закон),
Министар финансија доноси
 
ПРАВИЛНИК
о увозу робе по
основу царинских контингената
“Службени
 гласник РС”, број 126 од 28. децембра 2007.
 

	 
Члан 1.
Овим правилником одређују се стопе царине за увоз робе
из тачке 1. алинеја прва, друга и трећа Одлуке о критеријумима на основу којих
се одређују царински контингенти за увоз одређене робе у 2008. години
(„Службени гласник РС”, број 126/07 – у даљем тексту: Одлука).
 
Члан 2.
За увоз робе из тар. ознака 5806 32 10 00, 7010 90 43
00, 7010 90 45 00, 7010 90 51 00, 7010 90 55 00, 7213 99 10 00, 7217 10 39 00,
7217 10 50 00, 7217 90 20 00, 7227 90 95 00, 7606 11 91 00, 7606 91 00 00, 8517
11 00 00, 8517 12 00 90, 8517 18 00 00 и 8517 69 10 00 Царинске тарифе плаћа се
царина по стопи нижој од стопе утврђене у Закону о Царинској тарифи („Службени
гласник РС”, бр. 62/05 и 61/07) и то у висини од 5%.
 
Члан 3.
За увоз робе из тар. ознака 2710 11 21 00, 3916 90 13
00, 4005 99 00 00, 7213 91 41 00, 7213 91 49 00, 7217 20 10 00, 7223 00 19 00,
7605 11 00 00, 8716 90 10 00, 8716 90 30 00, 8716 90 50 00 и 8716 90 90 00
Царинске тарифе плаћа се царина по стопи нижој од стопе утврђене у Закону о
Царинској тарифи и то у висини од 1%.
 
Члан 4.
За увоз нове опреме плаћа се царина по стопи нижој од
стопе утврђене у Закону о Царинској тарифи и то у висини од 1%.
 
Члан 5.
Корисник царинског контингента подноси Министарству
финансија писмени захтев за одобрење царинског контингента за увоз робе из
члана 1. овог правилника.
Уз захтев из става 1. овог члана корисник царинског
контингента подноси:
1) доказ о упису у Регистар привредних субјеката;
2) потврду Привредне коморе Србије да се роба не
производи у земљи или се не производи у потребним количинама, одговарајућем
асортиману и квалитету;
3) изјаву корисника да ће робу увезену по основу
царинског контингента из тачке 1. алинеја прва и друга Одлуке користити
искључиво за потребе сопствене производње.
Поред доказа из става 2. овог члана, корисник царинског
контингента из тачке 1. алинеја друга Одлуке уз захтев за одобрење царинског
контингента подноси:
1) образложење потребе увоза опреме;
2) мишљење министра економије и регионалног развоја да
су испуњени критеријуми из тачке 2. став 2. Одлуке за опрему која се користи у
индустрији, министра рударства и енергетике – за опрему која се користи у
рударству, министра пољопривреде, шумарства и водопривреде – за опрему која се
користи у пољопривреди, рибарству, шумарству и водопривреди, односно министра
за инфраструктуру – за опрему која се користи у грађевинарству;
Поред доказа из става 2. овог члана, корисник царинског
контингента из тачке 1. алинеја трећа Одлуке уз захтев за одобрење царинског
контингента подноси и уговор са произвођачем, односно његовим заступником о
дистрибуцији робе на тржишту Републике Србије.
 
Члан 6.
Овај правилник ступа на снагу наредног дана од дана
објављивања у „Службеном гласнику Републике Србије”, а примењиваће се од 1.
јануара 2008. године.
 
 
Број 110-00-00410/2007-17
У Београду, 27. децембра
2007. године
Министар,
др 
Мирко Цветковић, с.р