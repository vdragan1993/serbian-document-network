На основу члана 17. Закона о информационој безбедности („Службени гласник РС”, број 6/16), 
Министар трговине, туризма и телекомуникација доноси
ПРАВИЛНИК 
о ближим условима за упис у Евиденцију посебних центара за превенцију безбедносних ризика у информационо-комуникационим системима 
"Службени гласник РС", број 12 од 22. фебруара 
				2017.
 
Члан 1. 
Овим правилником ближе се прописују услови за упис у Евиденцију посебних центара за превенцију безбедносних ризика у информационо-комуникационим системима (у даљем тексту: Евиденција). 
Евиденцију, у складу са Законом о информационој безбедности (у даљем тексту: Закон), води Национални центар за превенцију безбедносних ризика у ИКТ системима (у даљем тексту: Национални ЦЕРТ). 
Члан 2.
Посебан центар за превенцију безбедносних ризика у ИКТ системима (у даљем тексту: Посебан ЦЕРТ) може бити уписан у Евиденцију ако испуњава следеће услове: 
1) да има седиште на територији Републике Србије; 
2) да је правно лице или организациона јединица у оквиру правног лица; 
3) да обавља послове превенције и заштите од безбедносних ризика у ИКТ системима у оквиру одређеног правног лица, групе правних лица, области пословања и слично. 
Члан 3.
У Евиденцију се уписују следећи подаци, и то: 
1) назив Посебног ЦЕРТ-а; 
2) редни број уписа у Евиденцију;
3) број решења о упису у Евиденцију;
4) датум уписа у Евиденцију;
5) седиште Посебног ЦЕРТ-а (место, улица и број); 
6) матични број;
7) пореско-идентификациони број (ПИБ); 
8) број телефона и факса; 
9) адреса Интернет стране;
10) адреса електронске поште; 
11) име, презиме, функцију и контакт податке одговорног лица (број службеног телефона и службена адреса електронске поште);
12) врста и датум промене података уписаних у евиденцију; 
13) датум брисања из евиденције. 
Члан 4. 
Евиденција се води у папирном и електронском облику. 
Евиденција у електронском облику јавно је доступна на Интернет страни Националног ЦЕРТ-а. 
Члан 5. 
Пријава за упис у Евиденцију подноси се у писменом облику, непосредно или поштом, на Обрасцу 1. који је одштампан уз овај правилник и чини његов саставни део. 
Подносилац уз пријаву прилаже доказ о обављању послова превенције и заштите од безбедносних ризика у ИКТ системима у оквиру одређеног правног лица, групе правних лица, области пословања и слично. 
Пријава за упис у Евиденцију и доказ о обављању послова превенције и заштите од безбедносних ризика у ИКТ системима могу се поднети електронским путем на Интернет страни Националног ЦЕРТ-а. 
Подносилац доставља, у року од пет дана од дана подношења пријаве и доказа из става 3. овог члана електронским путем, Националном ЦЕРТ-у оригинал документацију, осим уколико је документација потписана квалификованим електронским потписом овлашћеног лица. 
Члан 6.
Пријава за промену података уписаних у Евиденцију подноси се начин из члана 5. овог правилника у року од осам дана од дана настанка промене, на Обрасцу 2. који је одштампан уз овај правилник и чини његов саставни део.
Члан 7.
Упис у Евиденцију врши се на дан доношења решења о упису у Евиденцију. 
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-2/2017-12
У Београду, 8. фебруара 2017. године
Министар, 
др Расим Љајић, с.р.
 
Прилози