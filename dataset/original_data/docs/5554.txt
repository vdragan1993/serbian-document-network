На основу члана 46. став 1. Закона о планирању и изградњи („Службени гласник РС”, бр. 72/09 и 81/09 – исправка) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
	


    Влада доноси


 


ОДЛУКУ


о изради Просторног плана подручја посебне намене Радан планине


„Службени гласник РС“, број 34 од 21. маја 2010.


 


      1. Приступа се изради Просторног плана подручја посебне намене Радан планине (у даљем тексту: Просторни план).


    2. Циљ доношења Просторног плана је: утврђивање дугорочне концепције организације, уређења, заштите и коришћења Радан планине; рационално коришћење и очување природних ресурса; заштита и унапређење животне средине, природних и непокретних културних добара; валоризација комплементарних потенцијала подручја за развој; просторни, саобраћајни, привредни и други облици интеграције подручја са окружењем.


    3. Подручје Просторног плана обухвата делове територија општина Прокупље, Бојник, Куршумлија Медвеђа и Лебане, и то: на територији општине Прокупље целе катастарске општине Арбанашка, Богујевац, Бублица, Доњи Статовац, Драги Део, Товрљане, Власа, Власово; на територији општине Бојник целе катастарске општине Боринце, Брестовац, Ивање, Магаш – Добра вода, Мајковац, Ображда, Оране; на територији општине Куршумлија целе катастарске општине Дешишка, Иван Кула, Космача, Механе, Пролом, Рударе, Свињиште, Белико Пупавце, Висока, Заграђе, Зебица и Ђаке; на територији општине Медвеђа целе катастарске општине Дренце и Гајтан; и на територији општине Лебане целе катастарске општине Бачевац, Петровац, Слишане, Свињарица и Штулац.


    Подручје Просторног плана дато је на графичком приказу, који је одштампан уз ову одлуку и чини њен саставни део.


    4. Просторни план садржи: полазне основе за израду плана; оцену постојећег стања (СWОТ анализа); посебно обележавање грађевинског подручја са границама подручја; делове територије за које је предвиђена израда урбанистичког плана; циљеве, принципе и оперативне циљеве просторног развоја подручја посебне намене; концепцију просторног развоја подручја посебне намене; концепцију и пропозицију заштите, уређења и развоја природе и природних система; концепцију и пропозиције у односу на евентуалне демографско-социјалне проблеме; просторни развој функције посебне намене, дистрибуцију активности и употребу земљишта; просторни развој саобраћаја, инфраструктурних система и повезивање са другим мрежама; правила уређења и грађења и друге елементе регулације за делове територије у обухвату плана за које није предвиђена израда урбанистичког плана; мере заштите, уређења и унапређења природних и културних добара; мере заштите животне средине; мере и инструменти за остваривање просторног плана подручја посебне намене и приоритетних планских решења; и мере за спровођење просторног плана посебне намене.


    Стратешка процена утицаја на животну средину је саставни део Просторног плана.


    5. Носилац израде Просторног плана је Републичка агенција за просторно планирање.


    Носилац израде Просторног плана дужан је да обезбеди прибављање мишљења, услова и сагласности надлежних органа и организација прописаних законом, као и да осигура сарадњу и усаглашавање ставова са свим релевантним субјектима планирања. 
	


    6. Министарства, посебне организације, јавна предузећа и установе надлежне за послове заштите животне средине, заштите природе и споменика културе, инфраструктуре, пољопривреде, шумарства и водопривреде, рударства и енергетике и други заинтересовани органи и организације, доставиће у року од 30 дана од дана ступања на снагу ове одлуке све расположиве податке, услове и документацију из делокруга свога рада носиоцу израде Просторног плана.


    7. Рок за израду Просторног плана је шест месеци од дана ступања на снагу ове одлуке.


    8. Средства за израду Просторног плана обезбедиће се у буџету Републике Србије преко Републичке агенције за просторно планирање.


    9. Одлука о изради стратешке процене утицаја Просторног плана подручја посебне намене Радан планине на животну средину („Службени гласник РС”, број 16/10) је саставни део ове одлуке. 
	


    10. Нацрт Просторног плана биће изложен на јавни увид у трајању од 30 дана у зградама скупштина општина Прокупље, Бојник, Куршумлија, Медвеђа и Лебане.


    11. Ова одлука ступа на снагу осмог дана од дана објављивања у „Службеном гласнику Републике Србије”.


    


          05 број 350-3347/2010


          У Београду, 13. маја 2010. године


          Влада


            Председник,


          др Мирко Цветковић, с.р.



    


    Графички приказ подручја Просторног плана