На основу члана 44. Закона о поступку регистрације у Агенцији за привредне регистре („Службени гласник РС”, број 99/11), 
Mинистар финансија и привреде доноси
 
ПРАВИЛНИК
о садржини Регистра комора 

"Службени гласник РС", 
				број 122 од 25. децембра 2012.
 
Предмет
Члан 1.
Овим правилником ближе се уређује садржина и начин вођења Регистрa комора (у даљем тексту: Регистар), као и документа која се прилажу уз регистрацију. 
Субјекти регистрације
Члан 2.
Регистар се води као јединствена, централна и електронска база података у који се, у складу са законом, региструју привредне коморе из чл. 2. и 2а Закона о привредним коморама („Службени гласник РС”, бр. 65/01, 36/09 и 99/11) (у даљем тексту: субјекти регистрације).
Предмет регистрације
Члан 3.
У Регистар се уписује промена и брисање података о субјекту регистрације, докумената која се односе на субјект регистрације, забележбe, као и други подаци одређени овим правилником.
Садржина регистра
Члан 4.
Регистар садржи законом прописане податке о субјекту регистрације и то:
1) назив и скраћени назив; 
2) седиште и адреса седишта;
3) облик организовања у односу на подручје, односно територију у Републици Србији за коју је субјект регистрације основан или делатност због које се врши удруживање;
4) датум оснивања;
5) матични/регистарски број;
6) ПИБ;
7) лично име, пребивалиште, односно боравиште и јединствени матични број грађана, односно број путне исправе и држава издавања путне исправе или јединствени матични број за странца за председника коморе и за друга лица овлашћена за заступање ако је предвиђено оснивачким актом или статутом;
8) време на које се оснива или податак о томе да се оснива на неодређено време;
9) датум доношења статута, односно датум измена и допуна статута;
10) упис чланства у савезу или другој асоцијацији у земљи или иностранству;
11) подаци о статусној промени; 
12) подаци о ликвидацији и стечају;
13) подаци о брисању из Регистра; 
14) контакт подаци;
15) забележба података од значаја за правни промет.
Саставни део Регистра
Члан 5.
Поред података из члана 4. овог правилника, Регистар садржи и документа на основу којих је извршена регистрација.
Документа из става 1. овог члана предају се у оригиналу или овереној фотокопији.
Упис оснивања 
Члан 6.
Уз регистрациону пријаву за упис оснивања у Регистар подноси се:
1) оснивачки акт;
2) статут;
3) записник са оснивачке скупштине;
4) акт о избору председника или другог лица овлашћеног за заступање који обавезно садржи: лично име, пребивалиште и адресу, односно боравиште и његов јединствени матични број грађана, односно број путне исправе и државу издавања путне исправе, исправе или јединствени матични број за странца;
5) фотокопија личне карте председника или другог лица овлашћеног за заступање, а ако она не садржи податак о пребивалишту и адреси и потврда о пребивалишту, односно оверена фотокопија путне исправе и потврда о боравишту;
6) доказ о идентитету оснивача (извод из одговарајућег регистра или други доказ о правном субјективитету);
7) доказ о уплати накнаде за упис оснивања у Регистар.
Статут субјекта регистрације се јавно објављујe на интернет страни Агенције.
Упис промене података 
Члан 7.
Уз регистрациону пријаву за упис промене података у Регистар подноси се: 
1) одлука надлежног органа о промени података; 
2) записник са седнице надлежног органа на којој је донета одлука о промени података;
3) доказ о уплати накнаде за упис промене података у Регистар.
Упис ликвидације 
Члан 8.
Уз регистрациону пријаву за упис ликвидације у Регистар подноси се:
1) одлука надлежног органа о покретању поступка ликвидације и именовању ликвидационог управника; 
2) записник са седнице надлежног органа на којој је донета одлука;
3) доказ о идентитету ликвидационог управника – фотокопија личне карте или пасоша (ако се за ликвидационог управника именује лице које није уписано као председник или заступник);
4) доказ о уплати накнаде за упис ликвидације у Регистар.
Упис стечаја
Члан 9. 
Уз регистрациону пријаву за упис стечајног поступка у Регистар подноси се:
1) решење надлежног стечајног суда о покретању стечајног поступка и именовању стечајног управника;
2) доказ о идентитету стечајног управника – фотокопија личне карте или пасоша;
3) доказ о уплати накнаде за упис стечајног поступка у Регистар.
Брисање из Регистра
Члан 10. 
Уз регистрациону пријаву за брисање из Регистра подносе се:
1) докази на основу којих се утврђују чињенице за брисање коморе;
2) доказ о уплати накнаде за брисање из Регистра. 
Упис усклађивања
Члан 11. 
Уз регистрациону пријаву за упис усклађивања постојећих привредних комора у Регистар, подноси се:
1) фотокопија статута важећег на дан ступања на снагу Закона о изменама и допунама Закона о привредним коморама („Службени гласник РС”, број 99/11); 
2) акт о избору председника и/или другог лица овлашћеног за заступање, који обавезно садржи: лично име, пребивалиште и адресу, односно боравиште и његов јединствени матични број грађана, односно број путне исправе и државу издавања путне исправе;
3) фотокопија личне карте председника и/или другог лица овлашћеног за заступање, а ако она не садржи податак о пребивалишту и адреси и потврда о пребивалишту, односно оверена фотокопија путне исправе и потврда о боравишту;
4) записник са седнице надлежног органа на којој је усвојен нови статут;
5) примерак новог статута.
Ступање на снагу
Члан 12.
Овај правилник ступа на снагу наредног дана од дана објављивања у „Службеном гласнику Републике Србије”, а примењује се од 1. јануара 2013. године.
 
Број 110-00-304/2012-01
У Београду, 21. децембра 2012. године
Министар,
Млађан Динкић, с.р.