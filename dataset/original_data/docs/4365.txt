На основу чл. 11. и 591. Закона о привредним друштвима („Службени гласник РС”, бр. 36/11 и 99/11, у даљем тексту: Закон), и члана 38. Закона о професионалној рехабилитацији и запошљавању особа са инвалидитетом („Службени гласник РС”, број 36/09), 
	
Скупштина Предузећа доноси
 
ОДЛУКУ
о изменама оснивачког акта Предузећа за професионалну рехабилитацију и запошљавање особа са инвалидитетом „Шумадија” д.о.о. Крагујевац – у реструктурирању 
	

	"Службени гласник РС", број 42 од 23. априла 2014.
 
I. ОСНОВНЕ ОДРЕДБЕ
Члан 1.
Предузеће за професионалну рехабилитацију и запошљавање особа са инвалидитетом „Шумадија” д.о.о. – у реструктурирању организовано је као једночлано друштво с ограниченом одговорношћу, у складу са Одлуком о изменама и допунама оснивачког акта Друштвеног предузећа за запошљавање инвалида „Шумадија” Крагујевац („Службени гласник РС”, број 91/09, у даљем тексту: Предузеће).
Предузеће послује у складу са прописима којима се уређује правни положај привредних друштава и прописима којима се уређује рад и пословање предузећа за професионалну рехабилитацију и запошљавање особа са инвалидитетом. 
	
Члан 2. 
Савез глувих Југославијe – Главни одбор Србије у Београду донео је 30. марта 1957. године одлуку о оснивању привредног предузећа Савеза глувих Србије Крагујевац, које је регистровано Решењем Окружног привредног суда у Крагујевцу ФИ-1099/57 од 28. октобра 1957. године. 
	
Решењем Народног одбора општине Крагујевац бр. 05-2630/1 од 24. марта 1962. године дата је сагласност за оснивање „ДЕС” – Заштитне радионице у Крагујевцу, која је настала реорганизацијом привредног предузећа Савеза глувих Србије Крагујевац, које је регистровано Решењем Окружног Привредног суда у Крагујевцу ФИ-841/62 од 5. јуна 1962. године, а Решењем ФИ-846/62 од 5. јуна 1962. године права и обавезе Привредног предузећа Савеза глувих Србије су пренета на „ДЕС” Заштитну радионицу у Крагујевцу. 
	
Решењем Окружног Привредног суда у Крагујевцу Ус. бр. 20/67 у регистар установа које се воде код тог суда извршен је упис Заштитне радионице „ДЕС” Установа са самосталним финансирањем у Крагујевцу.
Решењем Скупштине општине Крагујевац бр. 01-06/227 од 2. јула 1970, општина Крагујевац је преузела права и обавезе оснивача Заштитне радионице „ДЕС” Крагујевац од Републичког одбора Савеза глувих Србије.
Збор радних људи Заштитна радионица „ДЕС” – установа са самосталним финансирањем у Крагујевцу донео је 29. октобра 1973. године Статут, којим је извршена промена назива установе у Заштитну радионицу „Шумадија” Крагујевац, што је и регистровано Решењем Окружног привредног суда у Крагујевцу ФИ-763/73 од 31. децембра 1973. године. 
	
Решењем Окружног привредног суда у Крагујевцу Фи-981/78 извршен је упис усаглашавања са Законом о удруженом раду, те је регистрован нов назив предузећа – Заштитна радионица „Шумадија” са потпуном одговорношћу, Крагујевац.
Решењем Окружног привредног суда у Крагујевцу Фи-778/89 извршен је упис организовања радне организације у Предузеће за запошљавање инвалида „Шумадија” са п.о. Крагујевац, а Решењем Привредног суда у Крагујевцу Фи-715/2000 уписано је усклађивање са Законом о предузећима и Законом о класификацији делатности и о регистру јединица разврставања, па је Предузеће регистровано као Друштвено предузеће за запошљавање инвалида „Шумадија” Крагујевац. 
	
Предузеће је уписано у Регистар привредних субјеката код Агенције за привредне регистре под бројем БД 66111 од 8. јула 2005. године као Друштвено предузеће за запошљавање инвалида „Шумадија”, Крагујевац, Београдска 69 са претежном делатношћу – 85322 остали социјални рад, без смештаја. 
	
Дана 21. јула 2004. године закључен је Уговор о конверзији потраживања Фонда за развој Републике Србије у крајњем улогу капитала ДП за запошљавање инвалида „Шумадија” Крагујевац. На основу закљученог уговора односно након поновног повећања капитала конверзијом потраживања, улога Фонда за развој Републике Србије у основном капиталу предузећа износи 19,66%.
На основу Закључка Владе 05 бр. 46-4984/2008 од 20. новембра 2008. године којим је утврђен удео државног капитала од 80,34% у Друштвеном предузећу за запошљавање инвалида „Шумадија” Крагујевац, Републичка дирекција за имовину Републике Србије и Предузеће закључили су Споразум о уделу државне својине у средствима која користи Друштвено предузеће за запошљавање инвалида „Шумадија” Крагујевац, бр. 46-203-08 од 3. децембра 2008. године, којим је Република Србија преузела оснивачка и управљачка права сразмерно уделу државног капитала. С обзиром да је претходно утврђен удео Фонда за развој Србије 19,66%, то су средства које користи предузеће 100% у државној својини. 
	
Члан 3. 
Предузеће послује средствима у државној својини.
Предузеће има својство правног лица. 
Предузеће у правном промету са трећим лицима има сва овлашћења и иступа у своје име и за свој рачун. 
	
II. ПОСЛОВНО ИМЕ И СЕДИШТЕ
Члан 4. 
Предузеће послује под следећим пословним именом: Предузеће за професионалну рехабилитацију и запошљавање особа са инвалидитетом „Шумадија” д.о.о. – у реструктурирању.
Скраћено пословно име Предузећа је „Шумадија” д.о.о. Крагујевац – у реструктурирању.
Члан 5. 
Седиште Предузећа је у Крагујевцу, Београдска 69. 
III. ПЕЧАТ И ШТАМБИЉ ПРЕДУЗЕЋА
Члан 6. 
Предузеће има печат и штамбиљ.
Печат је округлог облика пречника 32mm, на којем је исписано пословно има и седиште Предузећа на српском језику, ћириличним писмом. 
	
Излазни штамбиљ је правоугаoнoг облика, дужине 60mm и ширине 30mm, на коме је исписано пословно име и седиште Предузећа на српском језику, ћириличним писмом. 
	
Улазни штабиљ је правоугаоног облика, дужине 65mm и ширине 32mm, на коме је исписано пословно име и седиште Предузећа на српском језику, ћириличним писмом. 
	
Директор Предузећа доноси одлуку којом се утврђује начин употребе и чувања печата и штамбиља Предузећа. 
	
IV. ПОДАЦИ О ОСНИВАЧУ
Члан 7. 
Оснивач Предузећа је Република Србија за коју, на основу законског овлашћења, оснивачка права врши Влада, Београд, Немањина 11 (у даљем тексту: Оснивач). 
	
V. ДЕЛАТНОСТ ПРЕДУЗЕЋА
Члан 8. 
Претежна делатност Предузећа је: 8899 – остала непоменута социјална заштита без смештаја.
Поред делатности из става 1. овог члана Предузеће обавља и следеће делатности: 
	
2511 – Производња металних конструкција и делова конструкција; 
2512 – Производња металних врата и прозора;
2529 – Производња осталих металних цистерни, резервоара и контејнера;
2550 – Ковање, пресовање, штанцовање и ваљање метала, металургија праха;
2561 – Обрада и превлачење метала;
2591 – Производња челичних буради и сличне амбалаже;
2592 – Производња амбалажа од лаких метала;
2593 – Производња жичаних производа, ланаца и опруга;
2594 – Производња везних елемената и вијачних машинских производа;
2599 – Производња осталих металних производа;
2920 – Производња каросерија за моторна возила, приколице и полуприколице;
3092 – Производња бицикала и инвалидских колица;
3099 – Производња остале транспортне опреме;
3101 – Производња намештаја за пословне и продајне просторе;
3109 – Производња осталог намештаја; 
3311 – Поправка металних производа;
3700 – Уклањање отпадних вода;
4120 – Изградња стамбених и нестамбених зграда;
4211 – Изградња путева и аутопутева;
4332 – Уградња столарије;
4391 – Кровни радови;
461 – Трговина на велико за надокнаду;
466 – Трговина на велико осталим машинама, опремом и прибором;
4677 – Трговина на велико отпацима и остацима; 
4690 – Неспецијализована трговина на велико; 
471 – Трговина на мало у неспецијализованим продавницама;
4941 – Друмски превоз терета;
6810 – Куповина или продаја властитих некретнина;
6820 – Изнајмљивање властитих или изнајмљених некретнина и управљање њима;
8559 – Остало образовање;
88 – Социјална заштита без смештаја;
8891 – Делатност дневне бриге о деци.
Предузеће може обављати и друге делатности, укључујући делатност спољнотрговинског промета и услуге у спољнотрговинском промету из оквира своје делатности у складу са Законом и овом oдлуком. 
	
VI. ОСНОВНИ КАПИТАЛ
Члан 9. 
Основни капитал предузећа износи 27.172.378,92 динара.
Средства за рад предузећа чини:
1) Право коришћења на објекту постојећем на катастарској парцели број 6471/3, који се састоји од производне хале, топлане, санитарног чвора и управног дела, уписаном у ЗКУЛ бр. 5607 КО Крагујевац, као земљишно књижно тело II као „производна хала са управном зградом на катастарској парцели бр. 6471/3”, постројењу за пречишћaвање отпадних вода у комплексу ДП „Шумадија” изграђеном на основу Решења Општинског секретаријата за урбанизам, стамбено-комуналне делатности и имовинске послове Крагујевац бр. 05-3510-822 од 18. децембра 1990. године, као и катастарске парцеле бр. 6471/3, 6468/1, 6468/2, 6469/2, 6470/2, 6471/2, 6469/3, 6469/4, 6470/3, 6470/4, 6470/5 и 6471/4 КО Крагујевац;
2) друге непокретности, покретне ствари, новчана средства и хартије од вредности, као и права и обавезе која Предузеће има на дан 3. децембра 2008. године. 
	
VII. РАСПОДЕЛА ДОБИТИ
Члан 10.
Добит Предузећа, утврђена у складу са законом, може се расподелити за повећање оснивачког капитала, резерве или за друге намене, у складу са законом и овом одлуком. 
	
Одлуку о расподели добити доноси Скупштина Предузећа, уз сагласност оснивача. 
	
VIII. ЗАСТУПАЊЕ ПРЕДУЗЕЋА
Члан 11.
Предузеће заступа директор Предузећа, без ограничења. 
Директор може у оквиру својих овлашћења дати другом лицу писано пуномоћје за заступање Предузећа. 
	
IХ. УПРАВЉАЊЕ ПРЕДУЗЕЋЕМ
Члан 12.
Управљање Предузећем је организовано као једнодомно. 
Органи Предузећа су:
1) скупштина и
2) директор.
X. СКУПШТИНА ПРЕДУЗЕЋА
Члан 13.
Овлашћења Скупштине Предузећа врши Оснивач преко овлашћених представника, с тим да број овлашћених представника Оснивача не може бити мањи од три. 
	
Одлуку о одређивању и разрешењу председника и чланова Скупштине доноси Оснивач. 
	
Члан 14. 
Скупштина Предузећа у оквиру својих овлашћења одлучује о: 
1) измени оснивачког акта; 
2) усвајању годишњег програма рада и финансијског плана;
3) надзору над радом директора и усвајању извештаја директора;
4) повећању и смањењу основног капитала Предузећа, као и о свакој емисији хартија од вредности;
5) расподели добити и начину покрића губитака, укључујући и одређивање дана стицања права на учешће у добити и дана исплате учешћа у добити члановима Предузећа;
6) именовању и разрешењу директора и утврђивању накнаде за његов рад, односно о начелима за утврђивање те накнаде;
7) именовању ревизора и утврђивање накнаде за његов рад;
8) покретању поступка ликвидације, као и о подношењу предлога за покретање стечајној поступка од стране Предузећа;
9) именовању ликвидационог управника и усвајању ликвидационог биланса и извештаја ликвидационог управника;
10) стицању сопствених удела; 
11) обавезама чланова Предузећа за додатне уплате и о враћању тих уплата;
12) захтеву за иступање члана Предузећа;
13) искључењу члана Предузећа из разлога неплаћања, односно неуношења уписаног удела;
14) покретању спора за искључење члана Предузећа;
15) повлачењу и поништењу дела удела;
16) давању прокуре;
17) покретању поступка и давању пуномоћја за заступање Предузећа у спору са прокуристом, као и у спору са директором;
18) покретању поступка и давању пуномоћја за заступање Предузећа у спору против члана Предузећа;
19) статусним променама и променама правне форме;
20) одобравању правних послова у којима постоји лични интерес у складу са чланом 66. Закона;
21) усваја финансијске извештаје, као и извештаје ревизора, ако су финансијски извештаји били предмет ревизије;
22) сагласност на стицање, продају давањем у закуп, залагање или друго располагање имовином велике вредности у смислу члана 470. Закона;
23) доношење пословника о свом раду;
24) другим пословима и другим питањима у складу са законом и оснивачким актом.
Акта из става 1. тач. 1), 2), 4) 5) 8) 9) 19) 21) и 22) овог члана Скупштина доноси уз сагласност Оснивача. 
	
XI. ДИРЕКТОР ПРЕДУЗЕЋА
Члан 15. 
Директора Предузећа бира и разрешава Скупштина Предузећа.
Директор Предузећа бира се на период од четири године. 
Директор Предузећа је у радном односу у Предузећу са пуним радним временом.
Члан 16. 
Директор Предузећа:
1) заступа Предузеће;
2) организује и води пословање Предузећа, у складу са законом и овом одлуком;
3) стара се о законитости рада и одговара за законитост рада Предузећа; 
	
4) стара се о испуњености услова и обављању послова професионалне рехабилитације и запошљавању особа са инвалидитетом; 
	
5) стара се о испуњавању услова за држање статуса Предузећа, у складу са прописима о запошљавању особа са инвалидитетом; 
	
6) предлаже доношење одлука из делокруга рада Скупштине; 
7) спроводи одлуке Скупштине; 
8) одлучује о правима, обавезама и одговорностима запослених у Предузећу, у складу са законом којим се уређују радни односи; 
	
9) доноси акт о организацији и систематизацији послова и друге опште акте Предузећа;
10) обавља друге послове у складу са законом и овом одлуком.
XII. ИНТЕРНИ РЕВИЗОР
Члан 17.
Интерни ревизор:
1) контролише веродостојност и комплетност финансијских извештаја Предузећа;
2) контролише усклађеност пословања Предузећа са законом, програмом рада и пословања Предузећа;
3) обавља и друге послове у складу са законом. 
Члан 18. 
Интерни ревизор извештава Скупштину Предузећа о:
1) веродостојности и потпуности финансијских извештаја Предузећа;
2) основаности предлога за расподелу добити;
3) другим питањима од значаја за оцену законитости и целисходности поступања у спровођењу пословне политике и пословања Предузећа. 
	
Интерни ревизор подноси извештај о питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина или Оснивач.
XIII. АКТИ ПРЕДУЗЕЋА
Члан 19. 
У Предузећу се води књига одлука. 
У књигу одлука уносе се одлуке које доноси Скупштина Предузећа.
Члан 20. 
Акти Предузећа су и правилници и одлуке којима се, у складу са законом, уређују одређена питања.
Измене и допуне правилника и одлука врше се на начин и по поступку који су одређени за њихово доношење. 
	
Члан 21. 
Предузеће води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија. 
	
Члан 22. 
Предузеће је дужно да држи и чува све акте Предузећа у складу са законом којим се уређује правни положај привредних друштава. 
	
XIV. ЗАШТИТА ЖИВОТНЕ СРЕДИНЕ
Члан 23. 
Предузеће је, при обављању делатности, дужно да се стара о заштити животне средине, у складу са законом и Политиком животне средине. 
	
XV. ПРЕСТАНАК ПРЕДУЗЕЋА
Члан 24. 
Предузеће престаје: 
1) одлуком Скупштине Предузећа;
2) статусним променама које воде престанку;
3) стечајем или ликвидацијом;
4) ако се правоснажном пресудом утврди ништавост регистрације и одреди брисање Предузећа; и
5) у другим случајевима предвиђеним законом. 
XVI. ПРЕЛАЗНЕ И ЗАВРШНЕ ОДРЕДБЕ
Члан 25. 
Предузеће ће општа акта ускладити са овом одлуком у року од три месеца од дана регистрације Предузећа у Регистар привредних субјеката. 
	
Члан 26. 
Постојећи органи Предузећа настављају да обављају послове из свог делокруга у складу са законом и овом одлуком до истека мандата на који су изабрани, односно именовани.
Члан 27.
Ову одлуку по добијању сагласности објавити у „Службеном гласнику Републике Србије”. 
	
 
Број 159
У Крагујевцу, 18. јануара 2013. године
Председник Скупштине,
Слободан Лазић, 
	с.р.