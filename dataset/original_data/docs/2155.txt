Редакцијски пречишћен текст
 
 
 
На основу члана 19. став 6. Закона о играма на срећу („Службени гласник РС", број 84/04),
Влада Републике Србије доноси
  
УРЕДБУ

о 
условима и начину ангажовања оператера за приређивање класичних игара на срећу и 
агената за продају срећака
„Службени гласник РС“, бр. 128 од 27. новембра 2004, 91 од 3. децембра 2010, 13 од 1. марта 2011.

 

Члан 1.
Овом уредбом уређују се услови и начин ангажовања оператера за приређивање одређених класичних игара на срећу и игара на срећу путем интернета, телефона или на други начин путем телекомуникационих веза (у даљем тексту: оператер) и агената за продају срећака (у даљем тексту: агент), сагласно Закону о играма на срећу („Службени гласник РС", број 84/04 – у даљем тексту: Закон).
 
Члан 2.
Оператер, у смислу ове уредбе, јесте правно лице које испуњава услове из ове уредбе и које је са Државном лутријом Србије (у даљем тексту: Државна лутрија) закључило уговор о ангажовању оператера да у име и за рачун Државне лутрије приређује поједине класичне игре на срећу*.
Агент, у смислу ове уредбе, јесте правно лице, предузетник или физичко лице, које испуњава услове из ове уредбе и које је са Државном лутријом закључило уговор о ангажовању агента за продају срећака.
 
*Службени гласник РС, број 13/2011
 
Члан 3.
Оператери и агенти ангажују се у складу са Законом, овом уредбом и уговором о ангажовању оператера, односно агената.
 
Члан 4.
На избор оператера примењују се прописи о јавним набавкама.
Оператери се ангажују уз претходну сагласност Владе Републике Србије.
 
Члан 5.
За оператера може бити ангажовано правно лице које:
1) има регистровани основни капитал на дан закључења уговора о ангажовању оператера у износу од најмање 5.000.000 евра у динарској противвредности по средњем курсу Народне банке Србије (у даљем тексту: НБС);
2) на име обезбеђења извршења обавеза из уговора о ангажовању оператера дозволи укњижбу заложног права на својој непокретности у корист Државне лутрије, односно обезбеди гаранцију банке у корист Државне лутрије у висини не мањој од 3.000.000 евра у динарској противвредности по средњем курсу НБС на дан закључења уговора о ангажовању оператера;
3) има право својине или право коришћења опреме за пријем уплата за игре на срећу чије техничке карактеристике испуњавају услове које одреди Државна лутрија;
4) поседује или користи продајно-уплатну мрежу за пријем уплата, односно организовање игара на срећу која испуњава захтеве одређене од стране Државне лутрије;
5) располаже организационо-стручним капацитетима за квалитетно обављање уговорених послова према стандарду који постави Државна лутрија.
 
Члан 6.
Уговор о ангажовању оператера, који се закључује уз претходну сагласност Владе, садржи:
1) назив, седиште и ПИБ правног лица са којим се закључује уговор;
2) врсту игре на срећу за чије се организовање закључује уговор;
3) обим и врсту послова и овлашћења која се преносе на оператера;
4) висину накнаде и начин плаћања;
5) подручје на коме ће се обављати продаја, оносно пријем уплата за игре на срећу, као и датум почетка продаје, односно пријема уплата;
6) временско трајање уговора;
7) остале одредбе битне за утврђивање права и обавезе уговорних страна.
 
Члан 7.
За агента може бити ангажовано правно лице, предузетник или физичко лице које:
1) има право својине или право коришћења на одговарајућим просторијама у којима ће се вршити продаја срећака, односно користи продајну мрежу других правних лица и предузетника*;
2) на име обезбеђења преда Државној лутрији одговарајуће инструменте обезбеђења плаћања у висини коју одреди Државна лутрија.
 


*Службени гласник РС, број 91/2010 
Члан 8.
Уговор о ангажовању агента за продају срећака садржи:
1) назив, седиште и ПИБ правног лица, односно предузетника или личне податке и ПИБ физичког лица;
2) предмет уговора;
3) обим и врсту послова и овлашћења која се преносе на агента;
4) висину накнаде и начин плаћања;
5) подручје на коме се врши продаја срећака;
6) датум почетка продаје срећака;
7) временско трајање уговора;
8) остале одредбе битне за утврђивање права и обавезе уговорних страна.
 
Члан 9.
Ова уредба ступа на снагу наредног дана од дана објављивања у „Службеном гласнику Републике Србије".
 
 
05 број 110-7844/2004-001
У Београду, 25. новембра 2004. године

Влада Републике Србије
Потпредседник,
Мирољуб Лабус, с.р