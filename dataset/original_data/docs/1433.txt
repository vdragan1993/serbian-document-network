На основу члана 93. став 3. и члана 80. Закона о судијама („Службени гласник РС”, бр. 116/08, 58/09, 104/09, 101/10, 8/12, 121/12, 124/12, 101/13, 32/14, 111/14 и 117/14) и члана 13. алинеја 10. Закона о Високом савету судства („Службени гласник РС”, бр. 116/08, 101/10 и 88/11), 
Високи савет судства, на седници одржаној 8. маја 2015. године, доноси
 
ПРАВИЛНИК
о поступку за утврђивање дисциплинске одговорности судија и председника судoва
"Службени гласник РС", број 41 од 8. маја 
				2015.
 
ДЕО I
Опште одредбе
Члан 1.
Овим правилником уређују се поступак утврђивања дисциплинске одговорности судије и председника суда за дисциплинске прекршаје прописане Законом о судијама, изрицање дисциплинских санкција у складу са Законом о судијама и образовање и начин рада дисциплинских органа.
Члан 2.
На питања која нису регулисана Законом о судијама и овим правилником сходно се примењују одредбе Законика о кривичном поступку. 
Члан 3.
Дисциплинска санкција изриче се сразмерно тежини учињеног дисциплинског прекршаја. 
Приликом одмеравања дисциплинске санкције узима се у обзир да ли је судија, односно председник суда раније дисциплински кажњаван, понашање у дисциплинском поступку и друге околности које могу утицати на одмеравање дисциплинске санкције. 
Члан 4.
Поступање Дисциплинског тужиоца по пријави и дисциплински поступак су хитни и затворени за јавност, изузев уколико судија, односно председник суда против кога се води дисциплински поступак не захтева да поступак буде јаван. 
ДЕО II
Дисциплински органи
Дисциплински тужилац
Члан 5.
Дисциплински тужилац поступа по дисциплинској пријави, подноси Дисциплинској комисији предлог за вођење дисциплинског поступка, заступа предлог за вођење дисциплинског поступка пред Дисциплинском комисијом, изјављује жалбу против одлуке Дисциплинске комисије и предузима друге радње у складу са Законом о судијама и овим правилником.
Мандат Дисциплинског тужиоца траје четири године.
Дисциплински тужилац подноси годишњи извештај о свом раду Високом савету судства (у даљем тексту: Савет) најкасније до 1. марта текуће године за претходну годину и увек када Савет то затражи.
Члан 6.
Дисциплински тужилац врши своју дужност непосредно или преко својих заменика.
Дисциплински тужилац одређује заменика који ће поступати у предметима заменика који је дуже одсутан или је из других разлога спречен да поступа у предметима којима је задужен.
Дисциплинског тужиоца у случају одсуства или спречености замењује заменик кога он одреди, а у случају изузећа заменик кога одреди председник Савета.
Заменици Дисциплинског тужиоца
Члан 7.
Дисциплински тужилац има три заменика и сваки од њих је одговоран у предметима које му додели Дисциплински тужилац. 
Мандат заменика Дисциплинског тужиоца траје четири године.
Члан 8.
Дисциплински тужилац има округли печат, пречника 32mm, с малим грбом Републике Србије у средини, око кога је концентричним круговима на српском језику, ћириличким писмом, исписан текст: „Република Србија – Високи савета судства – Дисциплински тужилац – Београд”.
Дисциплинска комисија
Члан 9.
Дисциплинску Комисију чине председник и два члана, који имају заменике. 
Председник Дисциплинске комисије руководи и стара се о организацији рада Дисциплинске комисије.
Дисциплинска комисија поступа по предлогу Дисциплинског тужиоца за вођење дисциплинског поступка, води дисциплински поступак и доноси одлуку о предлогу Дисциплинског тужиоца за вођење дисциплинског поступка.
Мандат председника и чланова Дисциплинске комисије и њихових заменика траје четири године. 
Председника Дисциплинске комисије у случају одсуства или спречености замењује члан Дисциплинске комисије кога он одреди, а у случају изузећа члан Дисциплинске комисије кога одреди председник Савета.
Председник Дисциплинске комисије подноси годишњи извештај о раду Дисциплинске комисије Савету најкасније до 1. марта текуће године за претходну годину и увек када Савет то затражи.
Члан 10.
Дисциплинска комисија има округли печат, пречника 32 mm, с малим грбом Републике Србије у средини, око кога је концентричним круговима на српском језику, ћириличким писмом, исписан текст: „Република Србија – Високи савета судства – Дисциплинска комисија – Београд”.
Услови за именовање чланова дисциплинских органа
Члан 11.
Савет именује чланове дисциплинских органа из реда судија на сталној судијској функцији.
За Дисциплинског тужиоца може бити именован судија који обавља судијску функцију најмање 15 година и који није дисциплински кажњаван.
За заменика Дисциплинског тужиоца може бити именован судија који обавља судијску функцију најмање десет година и који није дисциплински кажњаван.
За председника и члана Дисциплинске комисије и њихове заменике може бити именован судија који обавља судијску функцију најмање 15 година и који није дисциплински кажњаван.
За чланове дисциплинских органа не могу бити именовани председници судова. 
Именовање чланова дисциплинских органа
Члан 12.
Савет упућује јавни позив судијама да поднесу пријаве за именовање за чланове дисциплинских органа.
Приликом одлучивања о именовању Дисциплинског тужиоца, његових заменика и председника и чланова Дисциплинске комисије и њихових заменика, Савет узима у обзир, податке из личне и радне биографије, врсту професионалног искуства, мишљење о кандидату седнице свих судија, односно Опште седнице Врховног касационог суда.
Изузеће члана дисциплинског органа
Члан 13.
Члан дисциплинског органа биће изузет из поступања у дисциплинском поступку који је против њега покренут или по дисциплинској пријави која је против њега поднета, ако му је судија против кога се води дисциплински поступак или његов заступник или лице које је поднело дисциплинску пријаву или његов заступник брачни друг или лице са којим живи у ванбрачној или другој трајној заједници живота или сродник по крви у правој линији до било ког степена, а у побочној линији до четвртог степена, а по тазбини до другог степена. 
Члан дисциплинског органа може бити изузет из поступања у дисциплинском поступку кад постоје околности који доводе у сумњу његову непристрасност.
Члан дисциплинског органа, чим сазна да постоји разлог за његово изузеће, дужан је да прекине сваки рад на том предмету.
Заменик Дисциплинског тужиоца о постојању разлога из ст. 1. и 2. овог члана обавештава Дисциплинског тужиоца, а члан Дисциплинске комисије и његов заменик председника Дисциплинске комисије, који одлучују о изузећу. 
О изузећу Дисциплинског тужиоца и председника Дисциплинске комисије одлучује председник Савета. 
Удаљење члана дисциплинског органа
Члан 14.
Члан дисциплинског органа удаљује се са дужности ако је донета одлука о његовом удаљењу са судијске функције. 
Одлуку о удаљењу са дужности члана дисциплинског органа доноси Савет.
Одлуком из става 2. овог члана одређује се и члан дисциплинског органа који замењује члана дисциплинског органа који је удаљен са дужности.
Престанак дужности
Члан 15.
Члану дисциплинских органа престаје дужност на лични захтев, по истеку мандата, престанком судијске функције, ако му је, као поступајућем судији, коначном одлуком изречена дисциплинска санкција или разрешењем. 
Разрешење члана дисциплинског органа
Члан 16.
Члан дисциплинског органа се разрешава дужности пре истека времена на које је именован ако дужност не врши у складу са Уставом и законом и ако буде осуђен за кривично дело на безусловну казну затвора, односно за кажњиво дело које га чини недостојним за вршење дужности члана дисциплинског органа. 
Члан 17.
Иницијативу за разрешење дужности члана дисциплинског органа може поднети сваки судија, члан дисциплинског органа или члан Савета.
Члан 18.
Савет ће у року од седам дана по пријему иницијативе оценити вероватност разлога због којег се разрешење тражи.
Ако оцени, на основу приложених доказа, да разлози за разрешење нису учињени вероватним, Савет ће писмено обавестити подносиоца да иницијатива није прихваћена. 
Члан 19.
Уколико прихвати иницијативу, Савет у року од 15 дана од пријема иницијативе доноси одлуку о покретању поступка разрешења, о чему писмено обавештава подносиоца иницијативе и дисциплински орган.
Члану дисциплинског органа ће се омогућити да се изјасни о свим наводима од значаја за доношење одлуке о разрешењу, као и о приложеним доказима. 
Одлуком о покретању поступка може се изрећи и мера удаљења до окончања поступка за разрешење.
Члан 20.
Одлуку о разрешењу Савет доноси у року од 30 дана од дана покретања поступка.
ДЕО III
Дисциплински поступак
Дисциплинска пријава
Члан 21.
Свако лице може поднети дисциплинску пријаву против судије, односно председникa суда Дисциплинском тужиоцу. 
Дисциплинска пријава се подноси у писменом облику. 
Дисциплинска пријава мора да садржи име и презиме судије и назив суда у коме обавља судијску функцију односно име и презиме председника суда и назив суда у коме обавља функцију председника суда, кратак опис радњи у поступању судије, односно председник суда, име и презиме подносиоца пријаве, његову адресу и потпис. 
Ако је дисциплинска пријава неразумљива или не садржи све податке да би се по њој могло поступати, Дисциплински тужилац ће подносиоцу пријаве вратити пријаву и одредиће рок од осам дана за исправку, односно допуну дисциплинске пријаве.
У позиву за исправку, односно допуну дисциплинске пријаве подносилац ће се упозорити на последице пропуштања. 
Дисциплински тужилац ће одбацити дисциплинску пријаву уколико подносилац не изврши исправку, односно допуну или је не изврши у прописаном року. 
Поступање Дисциплинског тужиоца по пријави
Члан 22.
Дисциплински тужилац води евиденцију свих пријава које су поднете против судија, односно председник судова и образује предмет за сваку пријаву.
Дисциплински тужилац може да прибавља потребне доказе и информације од суда, других државних органа, јавних установа или физичких лица. Судови, државни органи, јавне установе, судије, тужиоци и државни службеници обавезни су да сарађују са Дисциплинским тужиоцем. 
Члан 23.
Дисциплински тужилац може да позове судију, односно председника суда против кога је поднета дисциплинска пријава да се изјасни о наводима из дисциплинске пријаве. 
Судија, односно председник суда није дужан да се одазове позиву Дисциплинског тужиоца.
Дисциплински тужилац је дужан да обавести судију, односно председника суда који се одазове позиву да све што изјави може да буде коришћено као доказ у дисциплинском поступку.
Члан 24.
Дисциплински тужилац одбацује дисциплинску пријаву ако: 
– подносилац пријаве није поступио по налогу Дисциплинском тужиоца или није поступио у року од осам дана (члан 21. став 6);
– је поднета анонимна пријава;
– је наступила застарелост вођења дисциплинског поступка.
Члан 25.
Дисциплински тужилац одбија дисциплинску пријаву као неосновану ако нема довољно доказа за подношење предлога за вођење дисциплинског поступка.
Члан 26.
О одбачају, односно о одбијању дисциплинске пријаве из разлога прописаних чл. 24. и 25. овог правилника Дисциплински тужилац сачињава службену белешку, о чему писмено обавештава подносиоца дисциплинске пријаве.
Покретање дисциплинског поступка
Члан 27.
Дисциплински тужилац подноси Дисциплинској комисији предлог за вођење дисциплинског поступка ако сматра да постоји оправдана сумња да је учињен дисциплински прекршај. 
Дисциплински поступак је покренут достављањем предлога за вођење дисциплинског поступка Дисциплинској комисији.
Предлог за вођење дисциплинског поступка садржи:
1) личне податке судије (име и презиме, датум рођења и адресу) и суд у коме обавља судијску функцију односно личне податке председника суда (име и презиме, датум рођења и адресу) и суд у коме обавља функцију председника суда; 
2) чињенични опис и правну квалификацију дисциплинског прекршаја; 
3) предлог о доказима које треба извести на дисциплинском рочишту и предлог дисциплинске санкције. 
Судија, односно председник суда може имати заступника од дана када му је Дисциплинска комисија доставила предлог Дисциплинског тужиоца за вођење поступка. 
Првостепени дисциплински поступак
Члан 28.
Уколико Дисциплинска комисија предлог за вођење дисциплинског поступка не врати Дисциплинском тужиоцу на допуну и уређење, предлог за вођење дисциплинског поступка доставља судији односно председнику суда са доказима Дисциплинског тужиоца.
Дисциплинска комисија у обавештењу о покренутом дисциплинском поступку упозорава судију, односно председника суда да има право да ангажује заступника, да се сам или преко заступника изјасни о предлогу и да предложи доказе у року од осам дана од дана добијања обавештења.
По пријему изјашњења од стране судије, односно председника суда или по протеку рока за изјашњење, председник Дисциплинске комисије заказује дисциплинско рочиште. 
Дисциплинском тужиоцу се уз позив за дисциплинско рочиште доставља и изјашњење судије, односно председника суда.
Од дана достављања позива странама до дана одржавања дисциплинског рочишта мора да протекне најмање осам дана. 
Обустава дисциплинског поступка
Члан 29.
Дисциплинска комисија ће решењем обуставити поступак ако Дисциплински тужилац у току поступка одустане од предлога за вођење дисциплинског поступка. 
Није дозвољено подношење новог предлога за вођење дисциплинског поступка заснованог на истим чињеницама.
Члан 30.
Ако уредно позвани судија или његов заступник, односно председник суда или његов заступник, не приступе на рочиште без оправданог разлога, рочиште се одржава у њиховом одсуству.
Ако уредно позвани Дисциплински тужилац не приступи на рочиште без оправданог разлога сматра се да је одустао од предлога за вођење дисциплинског поступка и Дисциплинска комисија решењем обуставља дисциплински поступак. 
Члан 31.
Дисциплинска комисија може у току поступка изводити доказе, које стране нису предложиле или од којих су одустале, а које сматра важним за тачно и потпуно утврђивање чињеничног стања. 
Члан 32.
Председник Дисциплинске комисије руководи дисциплинским рочиштем.
Председник Дисциплинске комисије ће упозорити судију, односно председника суда против кога се води дисциплински поступак да има право да ништа не изјави, ускрати одговор на поједино питање, слободно изнесе своје наводе, призна или не призна одговорност за дисциплински прекршај, да да изјаву сам или преко заступника, а посебно о праву да износи чињенице и предлаже доказе у прилог својих навода, поставља питања другим учесницима у поступку, ставља примедбе и даје објашњења у вези са изведеним доказима. 
Одлуке Дисциплинске комисије 
Члан 33.
Дисциплинска комисија ће се, након завршеног дисциплинског рочишта, повући на већање и гласање ради доношења одлуке.
О већању и гласању саставља се посебан записник који потписују чланови Дисциплинске комисије и записничар.
Одлуке Дисциплинске комисије су решење и одлука којом се предлаже Савету да покрене поступак за разрешење судије за утврђен тежак дисциплински прекршај односно одлука којом се предлаже Савету да покрене поступак за утврђивање разлога за разрешење председника суда за утврђен тежак дисциплински прекршај.
Члан 34.
Дисциплинска комисија решењем:
– одбија предлог Дисциплинског тужиоца за вођење дисциплинског поступка,
– усваја предлог Дисциплинског тужиоца за вођење дисциплинског поступка, оглашава судију односно председника суда одговорним за дисциплински прекршај и изриче му одговарајућу санкцију.
Дисциплинска комисија одлуком:
– предлаже Савету да покрене поступак за разрешење судије за утврђен тежак дисциплински прекршај односно предлаже Савету да покрене поступак за утврђивање разлога за разрешење председника суда за утврђен тежак дисциплински прекршај.
Члан 35.
Решење Дисциплинске комисије из члана 34. став 1. овог правилника садржи:
1) име и презиме председника и чланова Дисциплинске комисије и записничара,
2) имена страна у поступку и заступника,
3) датум и место доношења одлуке,
4) одлуку о одбијању предлога за вођење дисциплинског поступка, односно одлуку којом се судија, односно председник суда оглашава одговорним за учињени дисциплински прекршај, правну квалификацију дисциплинског прекршаја и дисциплинску санкцију која му је изречена,
5) образложење,
6) одлуку о трошковима поступка,
7) потпис председника Дисциплинске комисије,
8) поуку о правном леку.
Дисциплинска комисија у року од осам дана од дана објављивања решења, израђује писмени отправак решења и доставља га Дисциплинском тужиоцу, судији и његовом заступнику, односно председнику суда и његовом заступнику. 
Жалба
Члан 36.
Против решења Дисциплинске комисије Дисциплински тужилац, судија и његов заступник, односно председник суда и његов заступник могу изјавити жалбу Савету у року од осам дана од дана достављања одлуке. 
Решење се може побијати:
1) због повреда правила поступка које су могле имати утицај на доношење законитог и правилног решења,
2) због погрешно или непотпуно утврђеног чињеничног стања,
3) због погрешне примене материјалног права,
4) због одлуке о изреченој дисциплинској санкцији.
Жалба садржи:
1) означење решења против кога се изјављује жалба,
2) изјаву да се решење побија у целини или у одређеном делу,
3) разлоге жалбе,
4) потпис лица које изјављује жалбу.
У жалби се могу износити нове чињенице и предлагати нови докази само ако жалилац учини вероватним да их без своје кривице није могао изнети, односно предложити у току првостепеног дисциплинског поступка.
Жалба са прилозима се доставља другој страни у поступку, која може у року од три дана од дана достављања жалбе доставити одговор на жалбу. Неблаговремени одговор на жалбу неће се узимати у разматрање.
Дисциплинска комисија одмах по пријему одговора на жалбу или истека рока за давање одговора на жалбу списе предмета доставља Савету.
Другостепени дисциплински поступак пред Високим саветом судства
Члан 37.
Савет одлучује о жалби, по правилу, без расправе. Председник Савета одређује из реда судија – изборних чланова Савета известиоца.
Известилац даје кратак приказ поступка и чињеница, након чега Савет доноси одлуку. 
Изузетно, када Савет нађе да је ради правилног утврђења чињеничног стања или отклањања повреде правила поступка потребно да се пред Саветом понове већ изведени докази или да се изведу предложени, а неизведени докази од стране Дисциплинске комисије или изведу докази предложени у жалби, заказаће расправу. Известилац даје кратак приказ поступка и чињеница, не изражавајући мишљење о основаности жалбе, након чега подносилац жалбе образлаже жалбу, а затим и друга страна излаже свој одговор.
Ако уредно позвани Дисциплински тужилац не приступи на расправу без оправданог разлога сматра се да је одустао од предлога за вођење дисциплинског поступка. 
Одлуке Високог савета судства по жалби
Члан 38.
Савет доноси одлуку о жалби у року од 30 дана од дана достављања жалбе, у облику решења. Одлука се доноси већином гласова. О већању и гласању саставља се записник о већању и гласању који потписују чланови Савета и записничар.
Одлучујући по жалби Савет може да:
1) одбаци жалбу као неблаговремену или недозвољену,
2) одбије жалбу, као неосновану и потврди решење Дисциплинске комисије,
3) усвоји жалбу и преиначи решење Дисциплинске комисије.
Решење из става 1. овог члана садржи:
1) састав Савета,
2) имена страна у поступку, 
3) датум и место доношења решења,
4) садржину решења на коју је изјављена жалба,
5) одлуку о жалби,
6) образложење,
7) потпис председника Савета или заменика председника Савета који је председавао седницом. 
Уколико је првостепена одлука преиначена, решење о жалби садржи и: 
1) чињеничне и законске елементе дисциплинског прекршаја за који је судија оглашен одговорним и дисциплинску санкцију која му је изречена,
2) утврђивање нове дисциплинске санкције,
3) одбијање предлога Дисциплинског тужиоца. 
Одлука Савета је коначна и против ње се може покренути управни спор.
Члан 39.
Писмени отправак решења Савет је дужан да изради у року од осам дана од дана доношења одлуке, а списе предмета заједно са примерком решења враћа Дисциплинској комисији која примерак решења без одлагања доставља Дисциплинском тужиоцу, судији и његовом заступнику, односно председнику суда и његовом заступнику. 
Предлог за покретање поступка за разрешење судије
Члан 40.
Дисциплинска комисија кад утврди да је судија извршио тежак дисциплински прекршај, објављује одлуку о утврђеном тешком дисциплинском прекршају и у року од осам дана Савету доставља образложен предлог за покретање поступак за разрешење судије, са списима предмета.
Поступак за разрешење судије
Члан 41.
Поступак за разрешење судије покренут је достављањем предлога за разрешење судије Савету. 
Савет предлог Дисциплинске комисије без одлагања доставља судији да се о њему изјасни, у року од осам дана, уз упозорење на права из члана 66. Закона о судијама и последицама пропуштања.
По пријему предлога из става 1. овог члана, председник Савета одређује из реда судија – изборних чланова Савета, известиоца који даје кратак приказ поступка и чињеница, не изражавајући мишљење о основаности предлога за разрешење.
Одлуке Савета по предлогу за разрешење судије
Члан 42.
Савет може одлучујући по предлогу за разрешење да:
1) усвоји предлог за разрешење и донесе одлуку о разрешењу судије,
2) одбије предлог за разрешење и преиначи одлуку Дисциплинске комисије у делу у којем је судија оглашен одговорним за тежак дисциплински прекршај, огласи судију одговорним за дисциплински прекршај и изрекну му дисциплинску санкцију,
3) одбије предлог за разрешење и судију ослободи дисциплинске одговорности. 
Против одлуке из става 1. тачка 1) судија може изјавити приговор савету у року од 15 дана од дана достављања одлуке, а против одлуке из тачке 2) судија може покренути управни спор.
Предлог за покретање поступка за утврђивање разлога за разрешење председника суда
Члан 43.
Дисциплинска комисија кад утврди да је председник суда извршио тежак дисциплински прекршај, објављује одлуку о утврђеном тешком дисциплинском прекршају и у року од осам дана Савету доставља образложени предлог за покретање поступка за утврђивање разлога за разрешење председника суда, са списима предмета.
Поступак за утврђивање разлога за разрешење председника суда
Члан 44.
Поступак за утврђивање разлога за разрешење председника суда покренут је достављањем предлога за покретање поступка за утврђивање разлога за разрешење председника суда Савету. 
Савет предлог Дисциплинске комисије без одлагања доставља председнику суда да се о њему изјасни, у року од осам дана, уз упозорење на права из члана 66. Закона о судијама и последицама пропуштања.
По пријему предлога из става 1. овог члана, председник Савета одређује из реда судија – изборних чланова Савета, известиоца који даје кратак приказ поступка и чињеница, не изражавајући мишљење о основаности предлога за покретање поступка за утврђивање разлога за разрешење председника суда.
Одлуке Савета по предлогу за покретање поступка за утврђивање разлога за разрешење председника суда
Члан 45.
Савет може одлучујући по предлогу за покретање поступка за утврђивање разлога за разрешење председника суда да:
1) усвоји предлог за покретање поступка за утврђивање разлога за разрешење председника суда и донесе одлуку којом Народној скупштини предлаже разрешење председника суда,
2) одбије предлог за покретање поступка за утврђивање разлога за разрешење председника суда и преиначи одлуку Дисциплинске комисије у делу у којем је председник суда оглашен одговорним за тежак дисциплински прекршај, огласи председника суда одговорним за дисциплински прекршај и изрекну му дисциплинску санкцију,
3) одбије предлог за покретање поступка за утврђивање разлога за разрешење председника суда и председника суда ослободи дисциплинске одговорности. 
Извршење коначних одлука о дисциплинским санкцијама
Члан 46.
Правноснажна одлука којом је изречена дисциплинска санкција уписује се у лични лист судије.
Ванредни правни лекови
Члан 47.
У дисциплинском поступку нису дозвољени ванредни правни лекови, нити понављање поступка.
Трошкови поступка
Члан 48.
Свака страна претходно сноси своје трошкове, укључујући и трошкове сведока и вештака које је предложила.
На захтев судије, односно председника суда против кога је вођен дисциплински поступак, надокнадиће му се оправдани трошкови поступка, укључујући и трошкове заступника, на терет Савета, ако се дисциплински поступак оконча обуставом поступка или одбијањем предлога за вођење дисциплинског поступка. 
Одлуку о трошковима поступка доноси Дисциплинска комисија. 
Против одлуке из става 3. овог члана дозвољена је жалба Савету у року од осам дана од дана достављања одлуке.
ДЕО IV
Завршне одредбе
Члан 49.
Даном ступања на снагу овог правилника престаје да важи Правилника о дисциплинском поступку и дисциплинској одговорности судија (,,Службени гласник РС”, број 71/10).
Члан 50.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-5/2015-01
У Београду 8. маја 2015. године
Председник Високог савета судства,
Драгомир Милојевић, с.р.