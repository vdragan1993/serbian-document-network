ЗАКОН

о враћању утрина и пашњака 
селима на коришћење

„Службени
гласник РС”, број 16 од 27. 
марта 1992.

 

 

Члан
1.

Сеоске утрине и
пашњаци који су постали друштвена својина по основу Закона о проглашењу
општенародном имовином сеоских утрина, пашњака и шума, имовине земљишних,
урбаријалних и њима сличних заједница, као и крајишких (граничарских) имовних
општина („Службени гласник НР 
Србије”, бр. 1/48 и 98/55) враћају се на коришћење
селима под условима и на начин утврђен овим законом.

Предмет враћања на
коришћење у смислу става 1. овог члана јесу утрине и пашњаци који на дан
ступања на снагу овог закона имају својство необрадивог пољопривредног
земљишта, независно од тога да ли су од момента одузимања до момента ступања на
снагу овог закона мењали културу, односно намену.

Пашњацима, у смислу
овог закона, сматрају се и шумска земљишта која су у моменту ступања на снагу
овог закона по култури пашњаци.

 

Члан
2.

Одредбе овог закона
не односе се на утрине и пашњаке које је физичко лице стекло у својину по неком
правном основу, као и на утрине и пашњаке подложне ерозији, одношењу обале
водотоком, деградиране пашњаке у планинским пределима и сл.

 

Члан
3.

Органу управе
надлежном за имовинско-правне послове у општини поверавају се стручни и
административни послови у вези са спровођењем овог закона.

Поступак за враћање
утрина и пашњака на коришћење селима покреће се на захтев грађана села.
Поступак може покренути и орган по службеној дужности.

Акт о враћању утрина
и пашњака селима на коришћење доноси скупштина општине.

Пре доношења акта из
става 3. овог члана прибавиће се мишљење министарства надлежног за послове
пољопривреде, шумарства и водопривреде.

 

Члан
4.

Садашњи корисници
утрина и пашњака дужни су да предају утрине и пашњаке селима на коришћење у
року од 15 дана од дана правоснажности акта из члана 3. став 3. овог закона.

 

Члан
5.

На основу акта о
враћању утрина и пашњака селима на коришћење из члана 3. став 3. овог закона
извршиће се упис права на коришћење у корист села у јавне књиге у које се
уписују права на непокретностима.

 

Члан
6.

Услове и начин
коришћења утрина и пашњака који су враћени селима на коришћење утврђују грађани
тих места договором (напасање стоке, убирање шумских плодова и друго), а
искоришћавање овог земљишта мора се вршити у складу са прописима о
пољопривредном земљишту.

У случају да
изостане договор из става 1. овог члана, услове и начин заједничког коришћења
утрина и пашњака утврдиће надлежни орган у општини.

 

Члан
7.

На земљишту из члана
1. овог закона не могу се стицати друга права осим права утврђених овим
законом.

 

Члан
8.

За коришћење утрина
и пашњака, у смислу одредаба овог закона, не плаћа се накнада.

 

Члан
9.

Забрањује се промена
намене и други облици располагања на земљишту које је пренето селима на
коришћење, изузев изградње рибњака.

Уговор, односно
правни посао закључен после ступања на снагу овог закона супротно ставу 1. овог
члана ништав је.

 

Члан
10.

Овај закон ступа на
снагу осмог дана од дана објављивања у „Службеном гласнику Републике Србије”.