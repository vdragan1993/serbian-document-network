На основу члана 69. став 3. Закона о ефикасном коришћењу енергије („Службени гласник РС”, број 25/13),
Министар рударства и енергетике доноси 
  
ПРАВИЛНИК
о минималним критеријумима у погледу енергетске ефикасности у поступку јавне набавке добара
"Службени гласник РС", број 111 од 29. 
				децембра 2015.
 
Члан 1.
Овим правилником прописују се минимални критеријуми у погледу енергетске ефикасности које наручиоци (у смислу закона којим се уређују јавне набавке) одређују у поступку јавне набавке добара. 
Минимални критеријуми у погледу енергетске ефикасности прописани овим правилником примењују се на набавку:
1) канцеларијске информатичке опреме;
2) фрижидера и фрижидера са одељком за замрзавање хране;
3) уређаја за климатизацију;
4) унутрашњег и спољног осветљења.
Члан 2.
Поједини изрази употребљени у овом правилнику имају следеће значење:
1) ENERGY STAR критеријум енергетских својстава је скуп техничких захтева и критеријума који су испуњени да би производ имао ознаку ENERGY STAR;
2) индекс енергетске ефикасности EEI је индикатор перформанси енергетске ефикасности уређаја који се израчунава у складу са актом којим се уређује означавање енергетске ефикасности уређајa;
3) уређај за климатизацију је уређај који хлади и/или греје ваздух у затвореном простору користећи левокретни кружни циклус са компресором на електрични погон, који врши сабијање паре (расхладног флуида), укључујући уређаје за климатизацију са додатним функцијама, као што су: одвлаживање, пречишћавање ваздуха, вентилација или додатно загревање ваздуха помоћу електричних грејача, као и уређаје који могу да користе воду за евапоративно хлађење кондензатора (кондензована вода која настаје на страни испаривача или вода која се додаје споља), под условом да могу да раде и само уз коришћење ваздуха, без додатне воде;
4) двоканални уређај за климатизацију је уређај за климатизацију код кога се током хлађења или грејања ваздух за кондензатор или за испаривач доводи из спољне средине кроз један канал, а одводи у спољну средину кроз други канал, који је у потпуности смештен уз зид простора који се климатизује;
5) једноканални уређај за климатизацију је уређај за климатизацију код кога се током хлађења или грејања ваздух за кондензатор или за испаривач доводи из простора у коме се уређај налази, а затим избацује изван тог простора;
6) номинални коефицијент хлађења EER је однос декларисане расхладне снаге [кW] и номиналне електричне снаге уређаја [kW] при хлађењу у стандардним номиналним условима;
7) номинални коефицијент грејања COP је однос декларисане грејне снаге [kW] и номиналне електричне снаге уређаја [kW] при грејању у стандардним номиналним условима; 
8) сезонски коефицијент хлађења SEER је укупни коефицијент хлађења уређаја, репрезентативан за читаву сезону хлађења, који се добија тако што се референтна годишња потреба за хлађењем подели са годишњом потрошњом електричне енергије за хлађење; 
9) сезонски коефицијент грејања SCOP је укупни коефицијент грејања уређаја, репрезентативан за читаву назначену сезону грејања (вредност за SCOP односи се на једну назначену сезону грејања), који се израчунава тако што се референтна годишња потреба за грејањем подели са годишњом потрошњом електричне енергије за грејање; 
10) сијалица је јединица чије се емитовање светлости може независно оценити и која се састоји од једног или више извора светлости. Може обухватати додатне компоненте неопходне за укључивање, довод енергије или стабилан рад јединице, односно за дистрибуцију, филтрирање или трансформацију оптичког зрачења, у случајевима када се те компоненте не могу уклонити без трајног оштећења јединице;
11) усмерена сијалица је сијалица са најмање 80% излазног светлосног зрачења унутар просторног угла од π sr (што одговара конусу са углом од 120°);
12) неусмерена сијалица је сијалица која није усмерена сијалица.
Члан 3.
Минимални критеријуми у погледу енергетске ефикасности прописани овим правилником (у даљем тексту: минимални критеријуми ЕЕ ) примењују се без обзира на то да ли је за оцењивање понуда и доделу уговора (у смислу закона којим се уређују јавне набавке) одређен критеријум економски најповољније понуде или најниже понуђене цене.
Члан 4.
Наручилац у техничкој спецификацији која је саставни део конкурсне документације одређује минималне критеријуме ЕЕ за добра из члана 1. став 2. тач. 1)–4) овог правилника и наводи документацију којом се доказује испуњеност тих критеријума у складу са овим правилником.
Члан 5.
Канцеларијска информатичка опрема у смислу овог правилника обухвата:
1) рачунаре: персоналне рачунаре, notebook рачунаре, интегрисане рачунаре, танке
клијенте (thin clients), физичке сервере мањег формата и радне станице;
2) мониторе;
3) уређаје за обраду слике: фотокопир апарате, штампаче, скенере и вишенаменске уређаје.
Члан 6.
Канцеларијска информатичка опрема испуњава минималне критеријуме ЕЕ ако испуњава најновије ENERGY STAR критеријуме енергетских својстава који су на снази на дан покретања поступка јавне набавке и који су објављени на одговарајућој интернет страници на којој се објављују ENERGY STAR критеријуми енергетских својстава.
Члан 7.
Ознака Тип I ENERGY STAR је доказ да канцеларијска информатичка опрема испуњава минималне критеријуме ЕЕ.
Поред доказа из става 1. овог члана, канцеларијска информатичка опрема испуњава минималне критеријуме ЕЕ и ако се налази на списку производа који испуњавају ENERGY STAR критеријуме енергетских својстава.
Уместо доказа из ст. 1. или 2. овог члана, доказ да канцеларијска информатичка опрема испуњава минималне критеријуме ЕЕ представља и изјава понуђача да канцеларијска информатичка опрема испуњава минималне критеријуме ЕЕ уз коју се прилаже технички досије произвођача са видно означеним релевантним карактеристикама производа. 
Члан 8.
Наручилац у конкурсној документацији наводи да се уз канцеларијску информатичку опрему доставља приручник који се односи на функцију уштеде енергије и слична питања у области информационих технологија, који се унапред учитава у рачунар. 
У случају поступка јавне набавке монитора и уређаја за обраду слике, приручник са одговарајућим упутством за коришћење прилаже се уз управљачки програм.
Уместо приручника из ст. 1. и 2. овог члана наручилац у конкурсној документацији наводи да је потребно обезбедити једноставан курс за подршку управљању енергетском ефикасношћу информационих технологија или on-line сервис са информацијама. 
Члан 9.
Фрижидери и фрижидери са одељком за замрзавање хране испуњавају минималне критеријуме ЕЕ ако имају класу енергетске ефикасности А+++, односно индекс енергетске ефикасности EEI < 22 у складу са прописима којима се уређује означавање енергетске ефикасности расхладних уређаја за домаћинство.
Члан 10.
Ознака за расхладне уређаје за домаћинство у складу са прописима којима се уређује означавање енергетске ефикасности расхладних уређаја за домаћинство представља доказ да фрижидери и фрижидери са одељком за замрзавање хране испуњавају минималне критеријуме ЕЕ из члана 9. овог правилника.
Поред доказа из става 1. овог члана и листа са подацима о расхладном уређају за домаћинство у складу са прописима којима се уређује означавање енергетске ефикасности расхладних уређаја за домаћинство представља доказ да фрижидери и фрижидери са одељком за замрзавање хране испуњавају минималне критеријуме ЕЕ из члана 9. овог правилника. 
Члан 11.
Једноканални уређаји за климатизацију испуњавају минималне критеријуме ЕЕ ако имају класу енергетске ефикасности А или вишу, односно ако имају номинални коефицијент хлађења EER ≥ 2,6 и номинални коефицијент грејања COP ≥ 2,3, у складу са прописима којима се уређује означавање енергетске ефикасности уређаја за климатизацију.
Двоканални уређаји за климатизацију испуњавају минималне критеријуме ЕЕ ако имају класу енергетске ефикасности А или вишу, односно ако имају номинални коефицијент хлађења EER ≥ 2,6 и номинални коефицијент грејања COP ≥ 3,10, у складу са прописима којима се уређује означавање енергетске ефикасности уређаја за климатизацију.
Уређаји за климатизацију који нису двоканални или једноканални испуњавају минималне критеријуме ЕЕ ако имају класу енергетске ефикасности А или вишу, односно ако имају сезонски коефицијент хлађења SEER ≥ 5,1 и сезонски коефицијент грејања SCOP ≥ 3,40, у складу са прописима којима се уређује означавање енергетске ефикасности уређаја за климатизацију.
Члан 12.
Ознака уређаја за климатизацију, у складу са прописима којима се уређује означавање енергетске ефикасности уређаја за климатизацију, представља доказ да уређаји за климатизацију испуњавају минималне критеријуме ЕЕ из члана 11. овог правилника.
Поред доказа из става 1. овог члана и листа са подацима о уређају за климатизацију у складу са прописима којима се уређује означавање енергетске ефикасности уређаја за климатизацију представља доказ да уређаји за климатизацију испуњавају минималне критеријуме ЕЕ из члана 11. овог правилника.
Члан 13.
Унутрашње осветљење у смислу овог правилника укључује електричне сијалице, светиљке и контролне уређаје који се постављају унутар зграда. 
Спољно осветљење у смислу овог правилника укључује електричне сијалице, светиљке и контролне уређаје који се постављају ван зграда, укључујући улично осветљење и саобраћајну сигнализацију.
Члан 14.
Неусмерене сијалице намењене за унутрашње осветљење испуњавају минималне критеријуме ЕЕ ако имају класу енергетске ефикасности А или вишу, односно ако имају индекс енергетске ефикасности EEI ≤ 0,24, у складу са прописима којима се уређује означавање енергетске ефикасности електричних сијалица и светиљки и животни век од најмање 8.000 сати.
Усмерене сијалице намењене за унутрашње осветљење испуњавају минималне критеријуме ЕЕ ако имају класу енергетске ефикасности А или вишу, односно ако имају индекс енергетске ефикасности EEI ≤ 0,40, у складу са прописима којима се уређује означавање енергетске ефикасности електричних сијалица и светиљки и животни век од најмање 8.000 сати.
Члан 15.
Неусмерене сијалице намењене за унутрашње осветљење испуњавају минималне критеријуме ЕЕ ако имају класу енергетске ефикасности А+ или вишу, односно ако имају индекс енергетске ефикасности EEI ≤ 0,17, у складу са прописима којима се уређује означавање енергетске ефикасности електричних сијалица и светиљки и животни век од најмање 15.000 сати.
Усмерене сијалице намењене за унутрашње осветљење које су предмет јавне набавке испуњавају минималне критеријуме ЕЕ ако имају класу енергетске ефикасности А+ или вишу, односно ако имају индекс енергетске ефикасности EEI ≤ 0,18, у складу са прописима којима се уређује означавање енергетске ефикасности електричних сијалица и светиљки и животни век од најмање 15.000 сати.
Члан 16.
Неусмерене сијалице намењене за спољно осветљење испуњавају минималне критеријуме ЕЕ ако имају класу енергетске ефикасности А+ или вишу, односно ако имају индекс енергетске ефикасности EEI ≤ 0,17, у складу са прописима којима се уређује означавање енергетске ефикасности електричних сијалица и светиљки и животни век од најмање 16.000 сати.
Усмерене сијалице намењене за спољно осветљење испуњавају минималне критеријуме ЕЕ ако имају класу енергетске ефикасности А+ или вишу, односно ако имају индекс енергетске ефикасности EEI ≤ 0,18, у складу са прописима којима се уређује означавање енергетске ефикасности електричних сијалица и светиљки и животни век од најмање 16.000 сати.
Члан 17.
Минимални критеријуми ЕЕ наведени у члану 16. овог правилника не примењују се на сијалице које служе за саобраћајну сигнализацију.
Члан 18.
Ознака електричне сијалице у складу са прописима којима се уређује означавање енергетске ефикасности електричних сијалица и светиљки представља доказ да електричне сијалице које су предмет јавне набавке имају одговарајућу класу енергетске ефикасности из чл. 14, 15. или 16. овог правилника.
Поред доказа из става 1. овог члана и листа са подацима о електричној сијалици у складу са прописима којима се уређује означавање енергетске ефикасности електричних сијалица и светиљки представља доказ да електричне сијалице које су предмет јавне набавке имају одговарајућу класу енергетске ефикасности из чл. 14, 15. или 16. овог правилника.
Изјава понуђача уз коју се прилаже технички досије произвођача представља доказ да електричне сијалице које су предмет јавне набавке имају одговарајући век трајања из чл. 14, 15. или 16. овог правилника.
Члан 19.
Минимални критеријуми ЕЕ из чл. 14. и 15. овог правилника се не примењују на сијалице које служе за следећу врсту осветљења: 
1) осветљење у боји; 
2) осветљење у музејима и уметничким галеријама; 
3) осветљење за евакуацију у хитним случајевима; 
4) светлеће знакове; 
5) светла на машинама и опреми; 
6) осветљење за узгајање биљака; 
7) осветљење за телевизијски пренос са спортских објеката; 
8) осветљење за лица са оштећењем вида и посебним потребама у погледу осветљења; 
9) осветљење споменика и историјских објеката који се не користе у комерцијалне сврхе; 
10) специјално медицинско осветљење за вршење прегледа и хируршких захвата, као што је осветљење у болницима, домовима здравља и медицинским и стоматолошким операционим салама; 
11) сценско осветљење у позориштима и телевизијским студијима.
Члан 20.
Овај правилник ступа на снагу осмог дана од дана објављивања у „Службеном гласнику Републике Србије”, осим одредаба члана 15. овог правилника које се примењују по истеку годину дана од дана ступања на снагу овог правилника, а одредбе члана 14. престају да важе по истеку годину дана од дана ступања на снагу овог правилника.
Број 110-00-00045/2015-06
У Београду, 24. децембра 2015. године
Министар, 
Александар Антић, с.р.