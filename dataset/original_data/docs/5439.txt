Редакцијски пречишћен текст
 
На основу члана 201. став 2. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14), а у вези са чланом 5. Закона о техничким захтевима за производе и оцењивање усаглашености („Службени гласник РС”, број 36/09),
Влада доноси
 
УРЕДБУ
о техничким и другим захтевима за челик за армирање бетона
"Службени гласник РС", бр. 35 од 17. априла 
				2015, 44 од 29. априла 2016.
 
I. УВОДНЕ ОДРЕДБЕ
Предмет
Члан 1.
Овом уредбом ближе се прописују захтеви које у погледу квалитета мора да испуни челик за армирање бетона (бетонски челик, заварена мрежа, решеткасти носач) који се испоручује на тржиште, поступак оцењивања усаглашености, садржај исправе о усаглашености, знак усаглашености и означавање усаглашености, захтеви које мора да испуни тело за оцењивање усаглашености да би било именовано за оцењивање усаглашености челика за армирање бетона и заштитна клаузула.
Примена
Члан 2.
Ова уредба се примењује на челик за армирање бетона који се уграђује у бетонске конструкције, и то у облику:
1) шипки, ваљане жице, вучене жице и производа добијених одмотавањем котура;
2) табли машински заварене мреже фабричке израде;
3) решеткастих носача.
Бетонским конструкцијама у смислу ове уредбе сматрају се све конструкције на које се примењују техничка правила утврђена прописом којим се уређују технички нормативи за бетон и армирани бетон.
Ова уредба се не примењује на:
1) незавариви бетонски челик;
2) поцинковани бетонски челик;
3) бетонски челик премазан епоксидном смолом;
4) бетонски челик отпоран на корозију;
5) уребрену траку.
Значење појединих израза
Члан 3.
Поједини изрази коришћени у овој уредби имају следеће значење: 
1) акредитовано тело за оцењивање усаглашености је правно лице или део правног лица, које поседује сертификат о акредитацији, издат од стране националног тела за акредитацију, за обављање послова оцењивања усаглашености сагласно овој уредби;
2) заварена мрежа је распоред уздужних и попречних шипки бетонског челика, ваљане жице или вучене жице истог или различитог пречника и дужине, које су распоређене углавном под правим углом једна у односу на другу и спојене електроотпорним заваривањем;
3) исправа о усаглашености је документ којим се потврђује усаглашеност производа са захтевима ове уредбе;
4) класа челика дефинисана је механичким и хемијским особинама;
5) произвођач челика за армирање је свако правно лице које производи челик за армирање, заварену мрежу или решеткасти носач или правно лице које се представља као произвођач предметних производа стављањем на производ свог пословног имена или назива, жига, неке друге препознатљиве ознаке или на други начин;
6) решеткасти носач је тродимензионална жичана конструкција од бетонског челика, ваљане жице или вучене жице, а састоји се од горње шипке и две доње шипке које су међусобно спојене дијагоналним шипкама;
7) фабричка контрола производње је документована стална интерна контрола производње коју обавља произвођач;
8) челик за армирање бетона је ваљани, вучени, ребрасти или уребрени шипкасти челик или челик у котуровима намењеним за одмотавање, који се користи за армирање бетонских конструкција у облику шипки, за израду заварених мрежа и решеткастог носача;
9) шаржа је одређена количина челика истог хемијског састава, која је добијена при једном изливању челика из конвертора или електропећи.
II. ОЗНАЧАВАЊЕ
Члан 4.
Ознаке које се стављају на челик за армирање бетона, сходно облику, нарочито садрже:
1) шипка, котур и производ добијен одмотавањем котура:
(1) опис облика производа (тј. шипка, котур, производ добијен одмотавањем котура);
(2) број стандарда;
(3) називне мере производа;
(4) техничку класу челика;
(5) назив државе произвођача;
(6) назив и седиште произвођача или његовог заступника, односно увозника, ако произвођач или његов заступник нису регистровани на територији Републике Србије, као и назив и седиште дистрибутера; 
(7) назив државе извоза;
(8) српски знак усаглашености.
2) заварена мрежа:
(1) ознаку облика производа;
(2) број стандарда;
(3) називне мере производа (мере жица, мере табле, размак жица, препуст);
(4) техничку класу и/или техничке класе челика;
(5) назив државе произвођача;
(6) назив и седиште произвођача или његовог заступника, односно увозника ако произвођач или његов заступник нису регистровани на територији Републике Србије, као и назив и седиште дистрибутера; 
(7) назив државе извоза;
(8) српски знак усаглашености.
3) решеткасти носач:
(1) ознаку облика производа и/или назив производа (решеткасти носач);
(2) број стандарда;
(3) пројектовану висину решеткастог носача;
(4) називне мере горње шипке, дијагонале и доње шипке;
(5) техничку класу и/или техничке класе челика за горњу шипку, дијагоналу и доњу шипку;
(6) назив државе произвођача;
(7) назив и седиште произвођача или његовог заступника, односно увозника ако произвођач или његов заступник нису регистровани на територији Републике Србије, као и назив и седиште дистрибутера; 
(8) назив државе извоза;
(9) српски знак усаглашености.
Члан 5.
Произвођач, заступник или увозник, као и дистрибутер који врши паковање челика за армирање бетона мора на одговарајући начин означити челик за армирање бетона на основу чега се идентификује:
1) врста, тип и ознака бетонског челика, заварене мреже или решеткастог носача из члана 4. ове уредбе;
2) маса;
3) назив и седиште произвођача, заступника, дистрибутера који врши паковање и увозника, односно испоручиоца.
Ознаке из става 1. овог члана причвршћују се за челик за армирање бетона тако да онемогућавају лако скидање током транспорта и претовара.
III. ЗАХТЕВИ
Хемијски састав и заваривост
Члан 6.
Заваривост се утврђује двема карактеристикама:
1) угљеничним еквивалентом;
2) ограничењем садржаја одређених елемената.
Највеће вредности појединих елемената који улазе у хемијски састав челика за армирање бетона и угљенични еквивалент не смеју прећи вредности дате у Табели 1. ове уредбе, а у складу са стандардом SRPS EN 10080, тачка 7.1.2.
Табела 1. Хемијски састав (% масе)






Угљеника) max


Сумпор max


Фосфор max


Бакар max


Вредност угљеничног еквивалентаа)
 max




Анализа шарже


0,22


0,050


0,050


0,80


0,50




Анализа производа


0,24


0,055


0,055


0,85


0,52




a) Дозвољено је да највећа вредност садржаја угљеника буде већа за 0,03% масе, под условом да се вредност угљеничног еквивалента смањи за 0,02% масе.




Вредност угљеничног еквивалента Ceq израчунава се према формули:
Ceq= C + Mn/6 + (Cr+Mo+V)/5 + (Ni+Cu)/15
где је садржај хемијских елемената изражен у % масе.
Механичке особине
Члан 7.
Челик за армирање бетона, чији је хемијски састав у складу са вредностима датим у Табели 1. ове уредбе, означава се са B500.
У зависности од облика, распореда и нагиба попречних ребара у односу на уздужну осу, бетонски челик B500 добија додатну ознаку, тако да може бити B500A, B500B или B500C, сходно Прилогу НА стандарда SRPS EN 10080, у којем су утврђене и димензије ребара.
Челик за армирање бетона треба да задовољи затезне особине чије су вредности дате у Табели 2. ове уредбе, а сходно SRPS EN 10080, Прилог НА. Код оцене дугорочног нивоа квалитета производње примењују се испитивања утврђена стандардом SRPS EN 10080, тач. 7.2.1, 7.2.2 и 7.2.3.
Табела 2. Карактеристичне затезне особине бетонског челика B500A, B500B и B500C




Челик


Напон течења
Re, a)
МPа,
min


Однос затезне чврстоће и напона течења
Rm/Re
min


Укупно издужење при највећој сили Agt
 % 
min




B500A


500


1,05б) - N/A


2,5в) - N/A




B500B


500


1,08 - N/A


5,0 - N/A




B500C


500


≥ 1,15 < 1,35


7,5 - N/A




a) Испитивање се изводи према методи B, сходно тачки 10.4 SRPS EN ISO 6892-1
б) За мере испод Ø 8 mm Rm/Re = 1,02
в) За мере испод Ø 8 mm Аgt = 1,0




Сила смицања коју треба да задовоље заварени спојеви у завареној мрежи и код решеткастих носача утврђена је стандардом SRPS EN 10080, тач. 7.2.4.1 и 7.2.4.2.
Испитивање на савијање и/или поновно савијање, врши се сходно SRPS EN ISO 15630-1, са најмањим углом савијања од 180°, а оцена погодности за савијање врши се сходно SRPS EN 10080, тачка 7.2.6.
IV. ПОСТУПАК ОЦЕЊИВАЊА УСАГЛАШЕНОСТИ
Члан 8.
Именовано тело, односно тело за оцењивање усаглашености из члана 10. став 6. ове уредбе спроводи оцењивање усаглашености челика за армирање бетона, на захтев произвођача или његовог заступника.
Именовано тело не може да изда исправу о усаглашености, а тело за оцењивање усаглашености из члана 10. став 6. ове уредбе да сачини извештај о испитивању за своје производе, производе које увози, односно купује.
Поступак оцењивања усаглашености обухвата, сагласно стандарду SRPS EN 10080, тачка 8:
1) фабричку контролу производње;
2) почетно типско испитивање;
3) стални надзор над фабричком контролом производње и контролно испитивање.
При производњи челика за армирање бетона успоставља се стални систем фабричке контроле производње, која се спроводи применом метода утврђених стандардом SRPS ISO 9001 и SRPS EN 10080. 
Узимање узорака
Члан 9.
Узорковање челика за армирање бетона обавља искључиво овлашћени представник именованог тела, односно овлашћени представник тела за оцењивање усаглашености из члана 10. став 6. ове уредбе, у присуству представника произвођача или његовог заступника, при чему се сачињава записник о узимању узорка кога оверавају представници обе стране. 
Јединица испитивања за шипке и котурове се узима од шарже или дела шарже. 
Обавезна испитивања челика за армирање бетона, утврђена стандардом SRPS EN 10080, тачка 8.1.2. су за:
1) хемијски састав, једна анализа по шаржи; 
2) испитивања затезањем, један узорак за испитивање на 30 t, са најмање три узорка за испитивање по јединици испитивања (произведеној количини - шаржи) и називном пречнику;
3) испитивања и/или поновна испитивања на савијање, масе по дужном метру и конфигурације површине, један узорак за испитивање по јединици за испитивање (произведеној количини – шаржи) и називном пречнику.
Јединица испитивања за заварене мреже и решеткасте носаче се састоји од табли и решеткастих носача исте класе челика и пречника, произведених на истој машини за заваривање највеће масе од 50 t. Број узорака по јединици за испитивање као и особине које се испитују утврђене су стандардом SRPS EN 10080, тач. 8.1.2.1.3 и 8.1.2.1.4.
V. ИСПРАВА О УСАГЛАШЕНОСТИ
Члан 10.
Пре испоруке челика за армирање бетона на тржиште неопходно је да произвођач, његов заступник, увозник или дистрибутер прибави исправу о усаглашености прописану овом уредбом. 
Ако је поступак оцењивања усаглашености челика за армирање бетона спроведен у складу са чл. 8. и 9. ове уредбе и ако резултати испитивања узорака покажу усаглашеност челика за армирање бетона са захтевима из чл. 6. и 7. ове уредбе, именовано тело, односно произвођач издаје исправу о усаглашености.
Исправа о усаглашености, у смислу ове уредбе, је сертификат о усаглашености и декларација о усаглашености. 
Сертификат о усаглашености из става 3. овог члана издаје именовано тело које, осим услова за именовање прописаних у члану 12. ове уредбе, испуњава и услове утврђене стандардом SRPS ISO/IEC 17065.
Декларацију о усаглашености из става 3. овог члана сачињава произвођач из члана 15. ове уредбе, на основу извештаја о испитивању и техничке документације, у складу са захтевима прописаним овом уредбом.
Извештај о испитивању челика за армирање бетона из става 5. овог члана издаје акредитовано тело за оцењивање усаглашености, које испуњава услове утврђене стандардом SRPS ISO/IEC 17025.
Сертификат о усаглашености важи годину дана од датума издавања, а декларација о усаглашености се издаје за сваку шаржу. 
Садржај исправе о усаглашености
Члан 11. 
Сертификат о усаглашености нарочито садржи:
1) пословно име, односно име или назив и адресу седишта именованог тела које је издало сертификат;
2) јединствени број именованог тела из регистра именованих тела за оцењивање усаглашености;
3) назив и број сертификата;
4) пословно име, односно име или назив и адресу седишта произвођача;
5) пословно име, односно име или назив и адресу седишта подносиоца захтева;
6) назив производа који је предмет сертификата, укључујући и марку, тип, односно модел или друге податке ради ближе идентификације производа, као и годину производње;
7) изричиту изјаву којом се потврђује да је производ усаглашен са захтевима ове уредбе;
8) број извештаја о испитивању или другог одговарајућег извештаја на основу кога је сертификат издат;
9) рок важења сертификата;
10) идентификацију и потпис овлашћеног лица, одговорног за издавање сертификата;
11) место и датум издавања сертификата.
Сертификат о усаглашености, као прилог, садржи и извештај о испитивању на основу ког је издат.
Декларација о усаглашености садржи, нарочито:
1) пословно име, односно име или назив и адресу седишта произвођача или заступника;
2) јединствени идентификациони број производа;
3) опис производа (може бити праћен фотографијом, ако је то одговарајуће) који садржи назив, марку, тип, односно модел или друге податке, ради  ближе идентификације производа;
4) назив државе у којој је производ произведен;
5) назив техничког прописа на основу кога је оцењена усаглашеност предметног производа, укључујући и број „Службеног гласника Републике Србије” у коме је тај пропис објављен;
6) податке о примењеним стандардима или техничким спецификацијама на које се технички пропис позива, а у односу на које се изјављује да постоји усаглашеност;
7) изричиту изјаву којом се потврђује да је производ усаглашен са захтевима ове уредбе, односно изјаву којом се потврђује да је производ усаглашен са захтевима примењених српских стандарда;
8) број извештаја о испитивању на основу кога је декларација сачињена;
9) идентификацију и потпис овлашћеног лица, одговорног за издавање декларације у име произвођача или његовог заступника;
10) место и датум сачињавања декларације.
Декларација, као прилог, садржи и извештај о испитивању на основу ког је сачињена. 
Извештај о испитивању нарочито садржи:
1) пословно име, односно име или назив и адресу седишта акредитованог тело за оцењивање усаглашености које је сачинило извештај о испитивању;
2) број сертификата о акредитацији издатог од од стране националног тела за акредитацију за обављање послова оцењивања усаглашености сагласно овој уредби;
3) назив исправе (извештај о испитивању), број под којим је тај извештај сачињен, као и идентификацију сваке стране извештаја која омогућава да се она препозна као део извештаја, као и прецизну идентификацију краја извештаја;
4) идентификацију коришћене методе испитивања;
5) опис, стање и недвосмислену идентификацију узорака који су испитивани, датум пријема узорака, датуме обављања испитивања, као и план и процедуре узорковања;
6) резултате испитивања са изричитом изјавом којом се потврђује да је производ усаглашен са захтевима стандарда SRPS EN 10080;
7) пословно име, односно име или назив и адресу седишта произвођача;
8) пословно име, односно име или назив и адресу седишта подносиоца захтева;
9) идентификацију и потпис овлашћеног лица, одговорног за извештај;
10) место и датум сачињавања извештаја.
Тело за оцењивање усаглашености чува документацију о резултатима испитивања челика за армирање бетона, као и техничку и другу документацију у вези са спроведеним поступком оцењивања усаглашености у складу са прописом којим се уређује начин спровођења оцењивања усаглашености, садржај исправе о усаглашености, као и облик, изглед и садржај знака усаглашености.
VI. ИМЕНОВАНО ТЕЛО ЗА ОЦЕЊИВАЊЕ УСАГЛАШЕНОСТИ
Члан 12.
Тело за оцењивање усаглашености може да обавља послове оцењивања усаглашености челика за армирање бетона, ако испуњава следеће услове:
1) тело за оцењивање усаглашености, његов директор, односно чланови управе, као и запослена и друга ангажована лица (у даљем тексту: особље) одговорна за спровођење испитивања оцењивања усаглашености у складу са овом уредбом не смеју бити пројектанти, произвођачи, испоручиоци челика за армирање бетона, нити заступници било које од заинтересованих страна и не смеју бити укључени, директно или као заступници у пројектовању, маркетингу или производњи челика за армирање бетона;
2) за сваку врсту челика за армирање бетона за коју тело за оцењивање усаглашености тражи именовање, као и за сваки поступак оцењивања усаглашености, то тело, пре и после именовања, мора имати на располагању особље са техничким знањем, као и довољним и одговарајућим искуством за обављање послова оцењивања усаглашености, као и одговарајуће овлашћење за обављање послова оцењивања усаглашености;
3) тело за оцењивање усаглашености треба да има на располагању одговарајућу опрему за испитивања, у зависности од захтева прописаних овом уредбом;
4) зарада, односно награда особља не може да зависи од броја обављених испитивања, нити од резултата таквих испитивања;
5) тело за оцењивање усаглашености треба да има одговарајући општи акт којим је прописан поступак за обављање послова оцењивања усаглашености, укључујући и поступак одлучивања по приговорима на рад тог тела и донете одлуке;
6) тело за оцењивање усаглашености треба да има закључен уговор о осигурању од одговорности за штету;
7) особље је дужно да чува као пословну тајну све информације које добије приликом обављања послова оцењивања усаглашености, у складу са својим општим актом о пословној тајни, овом уредбом и другим прописима.
Одредбе става 1. овог члана не искључују могућност размене техничких информација између произвођача и тела за оцењивање усаглашености.
Поступак именовања тела из става 1. овог члана врши се у складу са прописом којим се уређује начин именовања тела за оцењивање усаглашености.
VII. ЗНАК УСАГЛАШЕНОСТИ
Члан 13.
На челик за армирање бетона који је усаглашен са захтевима ове уредбе, пре његове испоруке на тржиште, ставља се српски знак усаглашености у складу са прописом којим се уређује начин спровођења оцењивања усаглашености, садржај исправе о усаглашености, као и облик, изглед и садржај знака усаглашености. 
Српски знак усаглашености ставља произвођач или његов заступник, односно увозник ако произвођач или његов заступник није регистрован на територији Републике Србије, на видном месту, тако да буде читљив и неизбрисив, у складу са прописом којим се уређује начин спровођења оцењивања усаглашености, садржај исправе о усаглашености, као и облик, изглед и садржај знака усаглашености. 
На челик за армирање бетона се могу стављати и други знакови, симболи, натписи или друге ознаке, под условом да се тиме не смањује видљивост, читљивост и/или значење знака усаглашености.
На челик за армирање бетона се не могу стављати други знакови, симболи, натписи или друге ознаке чије стављање је забрањено законом којим се уређују технички захтеви за производе и оцењивање усаглашености.
VIII. ЗАШТИТНА КЛАУЗУЛА
Члан 14. 
Испорука или употреба челика за армирање бетона који је испоручен на тржиште Републике Србије и на који је стављен знак усаглашености, а за који се утврди да не испуњава захтеве из ове уредбе, може се ограничити или забранити у складу са законом којим се уређују технички захтеви за производе и оцењивање усаглашености. 
IX. ПРЕЛАЗНЕ И ЗАВРШНЕ ОДРЕДБЕ
Члан 15.  
Брисан је (види члан 1. Уредбе - 
				44/2016-3)
 
Члан 16. 
Даном ступања на снагу ове уредбе престаје да важи Правилник о техничким и другим захтевима за бетонски челик („Службени гласник РС”, број 49/11).
Члан 17.
Ова уредба ступа на снагу осмог дана од дана објављивања у „Службеном гласнику Републике Србије”, а примењује се од 15. маја 2015. године.
05 број 110-4057/2015 
У Београду, 9. априла 2015. године
Влада
Председник, 
Александар Вучић, с.р.

 
 
ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" 
	УРЕДБЕ

	 

Уредба о измени Уредбе 

о техничким и другим захтевима за 
	челик за армирање бетона: "Службени гласник РС", број 44/2016-3

	 

Члан 2.

Произвођач сачињава исправу о усаглашености из члана 10. став 5. 
	Уредбе о техничким и другим захтевима за челик за армирање бетона („Службени 
	гласник РС”, број 35/15), до именовања тела за оцењивање усаглашености, у 
	складу са том уредбом и посебним прописима, а најдуже до годину дана од дана 
	ступања на снагу ове уредбе.

Члан 3.

Ова уредба ступа на снагу наредног дана од дана објављивања у 
	„Службеном гласнику Републике Србије”.