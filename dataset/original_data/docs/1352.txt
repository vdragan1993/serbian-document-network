На основу члана 65. став 6. Закона о ванредним ситуацијама („Службени гласник РС”, бр. 111/09 и 92/11),
Министар унутрашњих послова доноси
 
ПРАВИЛНИК
о начину утврђивања вредности грађевинског дела објекта и начину обрачуна накнаде за склониште

"Службени гласник РС", број 78 од 10. августа 
	2012.
 
Члан 1.
Овим правилником прописује се начин утврђивања вредности грађевинског дела објекта, која, у поступку издавања грађевинске дозволе, представља основицу за обрачун накнаде, као и начин обрачуна накнаде коју је дужан да Јавном предузећу за склоништа уплати инвеститор, који дограђује, надзиђује или реконструише објекат, односно гради нови објекат у ком због непостојања техничких услова не гради склониште.
Члан 2.
Вредност грађевинског дела објекта утврђује се на основу предмера и предрачуна радова из главног пројекта, на којем је извршена техничка контрола и који је урађен у складу с грађевинским стандардима, нормативима и кретањима на тржишту, и то: архитектонско-грађевинског пројекта, пројекта електро-инсталација, пројекта термо-техничких и машинских инсталација и пројекта инсталација водовода и канализације.
За утврђивање вредности грађевинског дела објекта узима се предрачун следећих радова:
1) груби грађевински радови: земљани; зидарски бетонски и армиранобетонски; армирачки; тесарски;
2) грађевинско-занатски радови: изолатерски; столарски; лимарски; браварски; керамичарски; терачерски; стаклорезачки; каменорезачки; подополагачки; молерскофарбарски; кровопокривачки; фасадерски; разни радови везани за функционалност и намену објекта;
3) инсталатерски радови: инсталације водовода и канализације; електроинсталације слабе и јаке струје; термо-техничке инсталације; гасне инсталације; инсталације лифта; инсталације заштите од пожара; разни инсталатерски радови у вези са функционалношћу и наменом објекта.
Члан 3.
Трошкови за уређење земљишта, који се, у смислу члана 65. став 1. Закона о ванредним ситуацијама не урачунавају у вредност грађевинског дела објекта, обухватају трошкове:
1) за прибављање, припремање и опремање локације;
2) за уређење око објекта и прикључке на комуналну инфраструктуру (струја, водовод и канализација, грејање, гас, телефон);
3) за израду и техничку контролу пројектне документације;
4) за таксе и трошкове прибављања локацијске и грађевинске дозволе.
Члан 4.
Ако се грађевинска дозвола издаје на основу идејног пројекта, у складу са прописима о планирању и изградњи, вредност грађевинског дела објекта утврђује се као производ јединичне цене коштања изградње и укупне корисне површине објекта према стандарду SRPS U.C2.100 у дин/m².
Јединична цена коштања изградње износи:
1) за стамбене површине – 40.000 дин/m²;
2) за пословне површине – 50.000 дин/m²;
3) за помоћне просторе (подруми, оставе, надстрешнице, гараже, трафостанице и сл.) – 20.000 дин/m²;
4) за индустријске објекте и производне хале – 30.000 дин/m².
Члан 5.
Јавно предузеће за склоништа обрачунава инвеститору накнаду за склониште у висини од 2% од укупне вредности грађевинског дела објекта. 
	
Ако се у поступку обрачуна накнаде за склониште утврди да предмер и предрачун радова главног пројекта није урађен у складу с грађевинским стандардима, нормативима и кретањима на тржишту, вредност грађевинског дела објекта утврђује се на начин утврђен у члану 4. овог правилника.
Ако су због протека времена између израде пројектне документације и обрачуна накнаде за склониште потрошачке цене порасле за више од 5%, вредност грађевинског дела објекта утврђује се тако што се на предрачун радова из главног пројекта примени индекс раста потрошачких цена према последњем објављеном податку републичког органа надлежног за послове статистике.
Члан 6.
Овај правилник ступа на снагу осмог дана од објављивања у „Службеном гласнику Републике Србије”.
 
01 број 3624/12-3
У Београду, 7. августа 2012. године
Министар, 

Ивица Дачић, с.р.