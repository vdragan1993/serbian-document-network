Редакцијски пречишћен текст
 
 
На основу члана 4. став 2. Уредбе о средствима за подстицање програма или недостајућег дела средстава за финансирање програма од јавног интереса која реализују удружења („Службени гласник РС”, број 8/12), 
	
Министар спољне и унутрашње трговине и телекомуникација доноси
 
 ПРАВИЛНИК
о избору програма од јавног интереса у области развоја информационог друштва које реализују удружења
"Службени гласник РС", бр. 47 од 29. 
	маја 2013, 88 од 28. октобра 2016.
 
Члан 1. 
Овим правилником се ближe уређују мерила и критеријуми за избор програма од јавног интереса у области развоја информационог друштва (у даљем тексту: Програм) које реализују удружења, а финансираће се средствима буџета Републике Србије.
Члан 2.
Програм треба да доприноси постизању следећих општих циљева у области развоја информационог друштва:
1) унапређење безбедности грађана Републике Србије на Интернету;
2) подизање нивоа дигиталне писмености и дигиталних компетенција;
3) развој талената у областима рачунарства и информатике, математике и физике;
4) подизање компетенција наставника у области примене информационо-комуникационих технологија;
5) развој електронске трговине и електронског пословања;
6) дигитализација културне баштине у Републици Србији;
7) унапређење социјалне укључености применом информационо-комуникационих 
	технологија;
8) подршка стварању и раду ИКТ заједнице 
	(заједнице у области информационо-комуникационих технологија).
*Службени гласник РС, број 88/2016
 
Члан 3.
Јавни конкурс који се расписује у складу са овим правилником (у даљем тексту: Конкурс) одређује једну или више тема у складу са општим циљевима из члана 2. овог правилника.
Програм се подноси за једну тему. Један подносилац у оквиру једне теме може да поднесе један предлог пројекта.
У јавном конкурсу се се за сваку од тема одређују:
1) посебни циљеви које програм треба да постигне;
2) посебни услови за садржај програма (активности, резултати и сл.);
3) други посебни услови за одређену тему.
Члан 4.
Критеријуми за рангирање обавезно обухватају:
– степен испуњавања циљева конкурса, односно унапређења које ће реализација програма донети у оквиру задатих циљева;
– однос количине потребних средстава и резултата;
– одрживост и могућност даљег развијања;
– капацитет и претходно искуство подносиоца програма;
– резултате и одрживост ранијих програма које је реализовао подносилац програма, а за које су коришћена средства из буџета Републике Србије.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”. 
	
Број 110-00-31/2013-07
У Београду, 24. маја 2013. године
Министар, 
Расим Љајић, с.р.