На основу члана 10. став 3. Закона о заштити и одрживом коришћењу рибљег фонда („Службени гласник РС”, број 128/14),
Министар пољопривреде и заштите животне средине доноси
 
ПРАВИЛНИК
о начину обележавања рибарског подручја
"Службени гласник РС", број 16 од 26. фебруара 
				2016.
 
Члан 1.
Овим правилником ближе се прописује начин обележавања рибарског подручја.
Члан 2.
Границе рибарског подручја, посебна станишта риба и делови рибарског подручја на којима је промењен режим риболова и период ловостаја или на други начин ограничен рекреативни риболов, обележавају се таблама величине најмање 80 x 50 cm, које се постављају тако да се без сметњи могу уочити.
Tабла из става 1. овог члана мора бити направљена од чврстог и трајног материјала, на самоносећем стубу, на висини најмање један метар од подлоге.
Табла је обојена жутом бојом, а текст се исписује штампаним словима црне боје и заузима најмање 80% површине табле.
Члан 3.
Табла којом се обележава граница рибарског подручја садржи:
1) назив рибарског подручја;
2) назив, адресу и контакт телефон корисника рибарског подручја.
Члан 4.
Табла којом се обележевају посебна станишта риба садржи:
1) натпис „забрањен риболов”;
2) назив рибарског подручја;
3) назив и опис граница посебног станишта риба;
4) назив, адресу и контакт телефон корисника рибарског подручја.
Члан 5.
Табла којом се обележава граница рибарског подручја поставља се на граници два суседна рибарска подручја, а по потреби и на прилазу риболовној води рибарског подручја.
Табла којом се обележава посебно станиште риба поставља се на прилазу риболовној води на којој се налази посебно станиште риба.
Члан 6.
Корисник може обележити и друге делове рибарског подручја таблом која садржи: 
1) ограничења рекреативног риболова, промене режима риболова и периода ловостаја;
2) назив риболовне воде и опис дела риболовне воде на коју се табла односи;
3) назив, адресу и контакт телефон корисника рибарског подручја.
Члан 7.
Даном ступања на снагу овог правилника престаје да важи Правилник о начину обележавања граница рибарског подручја („Службени гласник РС”, број 79/09).
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
Број 119-01-150/2015-17
У Београду, 10. фебруара 2016. године
Министар,
проф. др Снежана Богосављевић Бошковић, с.р.