На
основу члана 48. став 4. Закона о заштити података о личности („Службени
гласник РС”, број 97/08) и члана 42. став 1. Закона о Влади („Службени гласник
РС”, бр. 55/05, 71/05 – исправка, 101/07 и 65/08), 
Влада
доноси
  
УРЕДБУ 
о обрасцу за вођење
евиденције и начину вођења евиденције о обради података о личности 
“Службени гласник
РС” број 50 од 10. јула 2009.
  
I. ОСНОВНЕ ОДРЕДБЕ 
 
Члан 1.
Овом
уредбом прописује се образац за вођење евиденције о обради и начин вођења
евиденције о обради података о личности. 
Образац
из става 1. овог члана одштампан је уз ову уредбу и чини њен саставни део.
 
Члан 2.
Уписивање
података о личности у евиденцију и друге послове везане за евиденцију спроводи
руковалац података о личности (у даљем тексту: руковалац), у складу са законом.
 
Члан 3. 
Евиденција
података о личности може се водити ручно или средствима за аутоматску обраду
података, ако посебним законом није друкчије одређено.
 
Члан 4.
Евиденција
података о личности садржи и податке о датуму претходног обавештења о успостављању
збирке података о личности, датуму првог пријављивања евиденције и датуму
измене и допуне евиденције. 
 
II. САДРЖИНА
ЕВИДЕНЦИЈЕ 
 
Члан 5.
Евиденција
о обради података о личности, у складу са законом, садржи податке о: врсти
података о личности о којима се води евиденција и називу збирке података о
личности (у даљем тексту: збирка података); врсти радње обраде; називу, имену,
седишту и адреси руковаоца; датуму започињања обраде, односно успостављању
збирке података; сврси обраде; правном основу обраде, односно успостављања
збирке података; категорији лица на које се подаци о личности односе; врсти и
степену тајности података о личности; начину прикупљања и чувања података о
личности; року чувања и употребе података о личности; називу, имену, седишту и
адреси корисника података о личности (у даљем тексту: корисник); ознаци
уношења, односно изношења података о личности из Републике Србије са називом
државе, односно међународне организације и страног корисника; правном основу и
сврси уношења, односно изношења података о личности; предузетим мерама заштите
података о личности и захтеву поводом обраде. 
Поред
података из става 1. овог члана, евиденција о обради података о личности садржи
и редни број и напомену. 
 
Врста података о
личности и назив збирке података 
 
Члан 6.
Податак
о врсти података о личности садржи попис свих врста података о личности
садржаних у евиденцији о обради. 
Попис
врста посебних категорија података о личности садржаних у евиденцији о обради
наводи се посебно. 
Ако
назив збирке података није одређен посебним законом, назив одређује руковалац
посебном одлуком којом се одређује начин и сврха обраде података о личности.
 
Назив, име, седиште
и адреса руковаоца

 
Члан 7.
Назив,
седиште и адреса руковаоца који је правно лице морају да одговарају
регистрованом називу, седишту и адреси тог лица уписаним у регистар. 
Ако
је руковалац физичко лице, име и адреса морају да одговарају личном имену и
адреси пребивалишта тог лица. 
Ако
је руковалац орган власти, у смислу Закона о заштити података о личности, назив
и седиште мора одговарати законом или другим прописом утврђеном називу и
седишту тог органа.
 
Сврха обраде 
 
Члан 8.
Подаци
о сврси обраде садрже опис у коју сврху се подаци о личности прикупљају у
одређену збирку података, уз ознаку да ли је сврха обраде одређена законом или
је утврђена од стране руковаоца уз пристанак лица на кога се податак односи,
односно другог овлашћеног лица.
 
Правни основ обраде,
односно успостављања збирке података 
 
Члан 9.
Подаци
о правном основу обраде, односно успостављању збирке података, који се
прикупљају и обрађују уз пристанак лица на које се подаци о личности односе,
односно овлашћеног лица, садрже ознаку о начину давања пристанка. 
За
прикупљање и обраду података о личности, у случајевима одређеним законом или
другим прописом, наводи се и одредба закона или прописа којим се утврђује
прикупљање података.
 
Категорија лица на
које се подаци о личности односе 
 
Члан 10.
Подаци
о категоријама лица на које се подаци о личности односе садрже ознаку групе или
група лица на које се подаци односе.
 
Врста и степен
тајности података

 
Члан 11.
Подаци
о врсти и степену тајности података о личности садрже ознаку врсте и степена
тајности података, у складу са прописима који уређују одређивање и заштиту
тајних података.
 
Начин прикупљања и
чувања података

 
Члан 12.
Подаци
о начину прикупљања података о личности означавају се навођењем извора добијања
података (непосредно од лица на које се односи, преузимањем из других збирки
података, прикупљањем од другог лица или из других извора који се у евиденцији
морају ближе навести). 
Обавештење
о обради садржи податке о обавештавању лица на које се подаци о личности
односе, односно другог лица, о обради података, који су дати пре њиховог
прикупљања. 
Начин
чувања података о личности садржи ознаку облика у коме је податак изражен, као
и ознаку носача информације на коме се податак чува.
 
Рок чувања и
употребе података

 
Члан 13.
Подаци
о року чувања и употреби података о личности садрже датум успостављања збирке
података и рокове чувања и коришћења података о личности одређених законом или
другим прописом. 
Ако
време коришћења података о личности није одређено законом или другим прописом,
у евиденцију се уписује рок који је неопходан за остварење сврхе обраде због
које су подаци о личности прикупљени. 
Евиденција
из ст. 1. и 2. овог члана садржи и ознаку о брисању података о личности после
протека рока за чување и коришћење података.
 
Назив, име, седиште
и адреса корисника

 
Члан 14.
На
податке о називу, имену, седишту и адреси корисника сходно се примењује одредба
члана 5. ове уредбе.
 
Ознака уношења,
односно изношења података о личности из Републике Србије 
 
Члан 15. 
Ознака
уношења, односно изношења података о личности из Републике Србије садржи
податке о чињеници уношења, односно изношења података о личности, са називом
државе, односно међународне организације и страног корисника података о
личности, као и сврхе уношења, односно изношења података о личности са правним
основом, односно назнаком пристанка лица на које се подаци о личности односе
или овлашћеног лица. 
 
Предузете мере
заштите података о личности 
 
Члан 16.
Ознака
предузетих мера заштите података о личности садржи податке о томе које су
организационе, кадровске и техничке мере заштите предузете.
 
Захтев поводом обраде 
 
Члан 17.
Ознака
захтева поводом обраде садржи податке о називу, имену, седишту и адреси
подносиоца захтева, датуму подношења захтева и врсти захтева (захтев за
обавештење, увид или копију). 
 
Обавеза руковаоца
који води евиденцију

 
Члан 18.
Руковалац
који образује и води евиденцију из члана 5. ове уредбе дужан је да, у складу са
законом, ажурно води евиденцију и проверава да ли се стање по књизи слаже са
стварним стањем. 
У
случају промене основних података из члана 5. ове уредбе о којима се води евиденција,
руковалац је дужан да ажурира евиденцију у року од 15 дана од дана настанка
промене, у складу са законом. 
На
вођење евиденције о обради података о личности сходно се примењују прописи о
канцеларијском пословању у органима државне управе.
 
III. ЗАВРШНА ОДРЕДБА

 
Ступање на снагу 
 
Члан 19.
Ова
уредба ступа на снагу осмог дана од дана објављивања у „Службеном гласнику
Републике Србије”. 
 
 
05 број 110-4080/2009
У Београду, 2. јула 2009. године
Влада
Први потпредседник Владе –
заменик председника Владе,
Ивица Дачић, с.р.