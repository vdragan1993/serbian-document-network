На основу члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о издавању Потврде о уласку на територију Републике Србије за мигранте који долазе из земаља у којима су њихови животи у опасности
"Службени гласник РС", број 81 од 24. 
				септембра 2015.
 
1. Мигрантима, страним држављанима који у Републику Србију долазе из земаља у којима су њихови животи у опасности, издаје се Потврда о уласку на територију Републике Србије за стране држављане који долазе из земаља у којима су њихови животи у опасности (у даљем тексту: Потврда).
Образац Потврде одштампан је уз ову одлуку и чини њен саставни део.
2. Потврду издаје Министарство унутрашњих послова, Дирекција полиције, Управа граничне полиције и подручне полицијске управе.
Потврда се издаје на граничном прелазу, приликом уласка миграната у Републику Србију, или на територији Републике Србије ако се ту затекну без потврде.
3. Потврда служи мигрантима за боравак у Републици Србији у трајању од 72 сата од њеног издавања.
4. Са овом потврдом мигранти могу користити услуге банака, одседати у објектима који пружају услуге смештаја и добити неопходну медицинску помоћ.
Имаоци ове потврде не стичу својство азиланта у смислу прописа о азилу у Републици Србији.
5. У свему осталом, примењују се општи прописи Републике Србије.
6. Одлука ступа на снагу наредног дана од дана објављивања у „Службеном гласнику Републике Србије”.
 
05 број 035-10309/2015-1
У Београду, 24. септембра 2015. године
Влада
Председник,
Александар Вучић, с.р.