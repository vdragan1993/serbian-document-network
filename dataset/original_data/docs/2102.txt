На основу члана 64. став 1. Закона о буџетском систему („Службени гласник РС”, бр. 54/09 и 73/10), члана 78. став 1. Закона о дивљачи и ловству („Службени гласник РС”, број 18/10) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси
 
ОДЛУКУ
о отварању Буџетског фонда за развој ловства Републике Србије

„Службени 
гласник РС“, број 100 од 28. децембра 2010.

 

	 
1. Отвара се Буџетски фонд за развој ловства Републике Србије (у даљем тексту: Фонд), као евиденциони рачун у оквиру главне књиге трезора, и то у оквиру Раздела Министарства пољопривреде, шумарства и водопривреде.
 
2. Фонд се отвара у циљу обезбеђивања наменских средстава за:
1) израду програма развоја ловних подручја;
2) израду и реализацију програма и пројеката развоја ловства и унапређивања стања популације дивљачи и њених станишта у Републици Србији;
3) друге намене, у складу са Законом о дивљачи и ловству.
 
3. Фонд се финансира из:
1) наменских прихода буџета, који су дефинисани као наменски приходи Фонда, а нарочито од:
(1) накнада за коришћење ловостајем заштићених врста дивљачи, у складу са чланом 80. Закона о дивљачи и ловству („Службени гласник РС”, број 18/10),
(2) накнада за ловну карту, у складу са чланом 81. Закона о дивљачи и ловству („Службени гласник РС”, број 18/10);
2) прихода који проистичу из управљања ликвидним средствима Фонда.
 
4. Обавезе Фонда измирују се из средстава Фонда. 
 
 
5. Фонд се оснива на неодређено време.
 
6. Фондом управља Министарство пољопривреде, шумарства и водопривреде, а по укидању Фонда права и обавезе преузима ово министарство.
 
7. Стручне и административно техничке послове за Фонд обављаће Министарство пољопривреде, шумарства и водопривреде – Управа за шуме.
 
8. О реализацији ове одлуке стараће се Министарство пољопривреде, шумарства и водопривреде. 
 
 
9. Ова одлука ступа на снагу осмог дана од дана објављивања у „Службеном гласнику Републике Србије”. 
 
 
05 број 400-9381/2010
У Београду, 23. децембра 2010. године

Влада
Први потпредседник Владе – 
 
заменик председника Владе, 
 

Ивица Дачић,  
с.р.