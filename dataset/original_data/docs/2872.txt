На основу члана 5. став 1. тачка 9), члана 14. тачка 3) и члана 34. Закона о Државној ревизорској институцији („Службени гласник РС”, бр. 101/05, 54/07 и 36/10),
Савет Државне ревизорске институције, на седници одржаној 15. јуна 2015. године, донео је
 
ОДЛУКУ
"Службени гласник РС", број 77 од 9. 
				септембра 2015.
 
1.
Усваја се превод Међународних стандарда врховних ревизорских институција (International Standards of Supreme Audit Institutions), и то:
1) ISSAI 1 – Лимска декларација о смерницама за начела ревизије
2) ISSAI 10 – Мексичка декларација о независности врховних ревизорских институција
3) ISSAI 30 – Етички кодекс.
2.
Превод на српски језик стандарда из тачке 1. објавити у „Службеном гласнику Републике Србије”.
3.
Превод на српски језик стандарда из тачке 1. је саставни део ове одлуке.
 
Број 392-2211/2015-02
У Београду, 15. јуна 2015. године
Савет Државнe ревизорскe институцијe
Председник,
Радослав Сретеновић, с.р.
 




ИССАИ 11
Међународне стандарде врховних ревизорских институција, ИССАИ, објављује Међународна организација врховних ревизорских институција, ИНТОСАИ2. За више информација, посетите www.issai.org 
Извор оригиналног текста стандарда:
INTOSAI Professional Standards Committee
PSC Secretariat
Rigsrevisionen (SAI of Denmark)
St. Kongensgade 45
DK-1022 Copenhagen K
DENMARK
www.issai.org 
INTOSAI General Secretariat
Rechnungshof
Dampfschiffstrasse 2
AT-1033 Vienna
AUSTRIA
http://www.intosai.org/




––––––––––––––
1 International Standards of Supreme Audit Institutions (ISSAI) – Међународни стандарди врховних ревизорских институција 
2 International Organisation of Supreme Audit Institutions (INTOSAI) – Међународна организација врховних ревизорских институција
 
ИССАИ 1
ЛИМСКА ДЕКЛАРАЦИЈА О СМЕРНИЦАМА ЗА НАЧЕЛА РЕВИЗИЈЕ
Предговор
Када је Лимска декларација о смерницама за начела ревизије усвојена акламацијом делегата пре више од две деценије, у октобру 1977. године на 9. ИНТОСАИ конгресу у Лими (Перу), постојале су велике наде, али не и извесност, да ће она постићи светски успех.
Искуства везана за Лимску декларацију од тада су превазишла чак и највећа очекивања и показала колико значајно утичу на развој државне ревизије у контексту сваке земље појединачно. Лимска декларација је подједнако значајна за све врховне ревизорске институције (у даљем тексту: ВРИ) груписане у ИНТОСАИ, без обзира на то којој регији припадају, који степен развоја су оствариле, на који начин су интегрисане у државни систем или на који начин су организоване. 
Успех декларације се превасходно приписује чињеници да садржи свеобухватан списак свих циљева и питања у вези с државном ревизијом, док је истовремено изузетно значајна и концизна, што је чини лаком за коришћење, уз јасан језик који обезбеђује да њен фокус не одступа од главних елемената. 
Главни циљ Лимске декларације јесте захтев за независну државну ревизију. Врховна ревизорска институција која не поступа у складу са овим захтевом, не задовољава стандарде. Стога није изненађујуће што питање независности врховних ревизорских институција наставља да буде тема о којој се изнова расправља у оквиру ИНТОСАИ заједнице. Међутим, захтеви Лимске декларације нису испуњени само ако ВРИ оствари независност; потребно је да независност има упориште у закону. За ово, међутим, морају да постоје функционалне институције правне сигурности а оне се могу наћи само у демократијама заснованим на владавини права. 
Владавина права и демократија су, стога, основне претпоставке за заиста независну државну ревизију и представљају стубове на којима се заснива Лимска декларација. Начела садржана у Лимској декларацији представљају ванвременске и суштинске вредности које су задржале актуелност почев од година када су усвојене први пут. Чињеница да је одлучено да се Декларација поново објави, више од 20 година касније, заиста сведочи о квалитету и далековидости њених аутора. 
Захвалност дугујемо и Међународном часопису државне ревизије на напорима у објављивању новог издања Лимске декларације, произашлим из схватања о огромној важности овог фундаменталног документа који се с правом сматра Magna Cartom државне ревизије. Сада знамо на који начин ће Лимска декларација наставити да се дистрибуира у будућности. За све нас остаје трајни задатак да се придржавамо њених високих идеала. 
У Бечу, 
у јесен 1998. године
др Франц Фидлер,
генерални секретар ИНТОСАИ 
 
Преамбула 
Девети конгрес Међународне организације врховних ревизорских институција (ИНТОСАИ), одржан у Лими:
– с обзиром на то да уређено и ефикасно коришћење јавних средстава представља један од основних предуслова за правилно управљање јавним финансијама и ефективност одлука надлежних власти;
– с обзиром на то да је, ради постизања овог циља, преко потребно да свака земља има врховну ревизорску институцију чија је независност загарантована законом;
– с обзиром на то да такве институције постају још неопходније јер државе проширују своје активности на друштвени и економски сектор па стога функционишу ван граница традиционалног финансијског оквира; 
– с обзиром на то да су посебни циљеви ревизије наиме правилно и ефективно коришћење јавних ресурса; развој стабилног финансијског управљања; правилно обављање административних активности и саопштавање информација органима јавне управе и широј јавности објављивањем објективних извештаја, неопходни за стабилност и развој држава које поштују циљеве Уједињених нација; 
– с обзиром на то да су на претходним ИНТОСАИ конгресима, на пленарним седницама усвојене одлуке чију су дистрибуцију усвојиле све земље чланице 
ОДЛУЧУЈЕ:
– да објави и дистрибуира документ под називом „Лимска декларација о смерницама за начела ревизије”.
I. Опште одредбе
1. одељак: Сврха ревизије
Концепт и успостављање ревизије, својствени су за управљање јавним финансијама јер управљање јавним средствима представља однос поверења. Ревизија није сама себи циљ, већ је нераздвојни део регулаторног система помоћу ког треба да се открију одступања од прихваћених стандарда и кршење принципа законитости, ефикасности, ефективности и економичности финансијског управљања довољно рано да би се омогућило предузимање корективних мера у појединачним случајевима и надлежни натерали на прихватање одговорности, да би се извршила надокнада или предузели кораци за спречавање – или бар отежавање – прекршаја.
2. одељак: Предревизија и постревизија
1. Предревизија представља преглед административних или финансијских активности пре представљања стања а постревизија после представљања.
2. Ефективна предревизија је неопходна за стабилно управљање јавним средствима која су поверена држави. Могу је извршити врховна ревизорска институција или неке друге ревизорске институције.
3. Предревизија коју изврши врховна ревизорска институција има ту предност да се штета може спречити пре него што се догоди, али и недостатак да ствара додатни посао и чини нејасним одговорности прописане законима. Постревизија коју изврши врховна ревизорска институција наглашава одговорност надлежних; може да доведе до надокнаде проузроковане штете и до спречавања поновних прекршаја. 
4. Правни систем и услови и захтеви сваке земље одређују да ли врховна ревизорска институција спроводи предревизију. Постревизија је неопходан задатак сваке врховне ревизорске институције без обзира на то да ли она спроводи или не спроводи и предревизију. 
3. одељак: Интерна ревизија и екстерна ревизија
1. Интерна ревизија се успоставља у оквиру органа јавне власти и институција, док екстерна ревизија није део организационе структуре институција чију ревизију треба спровести. Врховне ревизорске институције обављају екстерну ревизију. 
2. Интерна ревизија је обавезно подређена руководиоцу органа у оквиру ког је успостављена. Ипак, она треба да буде функционално и организационо независна колико год је то могуће у складу с конститутивним оквиром. 
3. Као екстерни ревизор, врховна ревизорска институција има задатак да испитује ефективност интерне ревизије. Уколико се процени да је интерна ревизија ефективна, без предрасуде везане за право врховне ревизорске институције да изврши целокупну ревизију, треба чинити напоре на постизању најадекватније поделе или доделе задатака и сарадње између врховне ревизорске институције и интерне ревизије. 
4. одељак: Ревизија законитости, ревизија регуларности и ревизија сврсисходности
1. Традиционални задатак врховних ревизорских институција јесте ревизија законитости и регуларности финансијског управљања и рачуноводства.
2. Поред ове врсте ревизије, која задржава свој значај, постоји још једна подједнако важна врста ревизије – ревизија сврсисходности – која је оријентисана ка испитивању сврсисходности, економичности, ефикасности и ефективности јавне управе. Ревизија сврсисходности покрива не само специфично финансијско пословање, већ и читав низ јавних активности, укључујући и организационе и административне системе. 
3. Циљеви ревизије врховне ревизорске институције – законитост, регуларност, економичност, ефикасност и ефективност финансијског управљања – у основи су подједнако важни. Ипак, свака врховна ревизорска институција треба да одреди своје приоритете од случаја до случаја. 
II. Независност 
5. одељак: Независност врховних ревизорских институција
1. Врховне ревизорске институције могу да остваре своје задатке на објективан и ефикасан начин само ако су независне од субјекта ревизије и ако су заштићене од спољног утицаја. 
2. Иако државне институције не могу да буду апсолутно независне, јер чине део државе као целине, врховне ревизорске институције треба да имају функционалну и организациону независност потребну за остваривање својих задатака. 
3. Успостављање врховних ревизорских институција и неопходан степен њихове независности треба да буду наведени у уставу; детаљи могу бити одређени у законима. Посебно треба да се гарантује адекватна правна заштита од стране највишег суда против сваке опструкције независности и ревизијске надлежности врховне ревизорске институције. 
6. одељак: Независност чланова и званичника врховних ревизорских институција
1. Независност врховних ревизорских институција нераскидиво је повезана с независношћу њених чланова. Чланови се дефинишу као она лица која морају да доносе одлуке за врховну ревизорску институцију и која су за те одлуке одговорна трећим странама, односно члановима колегијалног органа за доношење одлука или челнику монократски организоване врховне ревизорске институције. 
2. Независност чланова треба да се гарантује уставом. Нарочито, поступци разрешења с положаја треба да буду садржани у уставу и не смеју да нарушавају независност чланова. Начин именовања и разрешења чланова зависи од уставног уређења сваке земље. 
3. У својим професионалним каријерама, ревизорски кадар врховних ревизорских институција не сме да буде под утицајем субјеката ревизије и не сме да зависи од субјеката ревизије. 
7. одељак: Финансијска независност врховних ревизорских институција
1. Врховним ревизорским институцијама треба да буду обезбеђена финансијска средства која им омогућавају извршавање њихових задатака. 
2. Ако је потребно, врховне ревизорске институције треба да имају право да поднесу директан захтев за неопходна финансијска средства органу јавне власти који одлучује о националном буџету.
3. Врховне ревизорске институције треба да имају право да користе средства која су им додељена у оквиру засебног буџетског раздела, у складу са својим потребама. 
III. Однос с парламентом, владом и јавном управом
8. одељак: Однос с парламентом
Независност врховних ревизорских институција, обезбеђена уставом и законом, гарантује и веома висок степен иницијативе и самосталности, чак и када делују у име парламента и када спроводе ревизије по захтевима парламента. Однос између врховне ревизорске институције и парламента треба да буде прописан уставом у складу са условима и захтевима сваке земље. 
9. одељак: Однос с владом и јавном управом
Врховне ревизорске институције спроводе ревизију активности владе, органа јавне управе и других подређених институција. Међутим, то не значи да је влада подређена врховној ревизорској институцији. Нарочито, влада је потпуно и искључиво одговорна за своје поступке и пропусте и не може се ослободити одговорности позивањем на налазе ревизије – осим ако такви налази нису достављени као правоснажне и извршне пресуде – и на стручна мишљења врховне ревизорске институције. 
IV. Овлашћења врховних ревизорских институција
10. одељак: Овлашћења за испитивање 
1. Врховне ревизорске институције треба да имају приступ свим евиденцијама и документима који се односе на финансијско управљање и треба да имају овлашћење да упуте захтев, у усменом или писаном облику, за све информације које сматрају неопходним. 
2. За сваку ревизију, врховна ревизорска институција треба да одлучи да ли је целисходније да се спроводи ревизија код субјекта ревизије или у самој врховној ревизорској институцији. 
3. Или закон, или врховна ревизорска институција (за појединачне случајеве) треба да одреди рокове за достављање информација или подношење документације и других евиденција, укључујући и финансијске извештаје, врховној ревизорској институцији. 
11. одељак: Поступање по налазима врховне ревизорске институције
1. Субјекти ревизије треба да дају коментар на налазе врховне ревизорске институције у року који је обично одређен законом, или који посебно одреди врховна ревизорска институција, и треба да укажу на мере које су предузели као резултат налаза ревизије. 
2. У мери у којој налази врховне ревизорске институције нису достављени као правоснажне и извршне пресуде, врховна ревизорска институција треба да има овлашћење да се обрати органу одговорном за предузимање неопходних мера и да захтева од одговорне стране да преузме одговорност. 
12. одељак: Стручна мишљења и право на консултације
1. Када је неопходно, врховне ревизорске институције могу да понуде парламенту и јавној управи своје професионално знање у форми стручног мишљења, укључујући коментаре на нацрте закона и друге финансијске прописе. Органи јавне власти треба да сносе искључиву одговорност за прихватање или одбијање таквих стручних мишљења; штавише, овај додатни задатак не сме да антиципира будуће налазе ревизије врховне ревизорске институције и не сме да нарушава ефективност њене ревизије. 
2. Прописи којима се утврђују одговарајући и што једнообразнији рачуноводствени поступци треба да се усвајају само после сагласности врховне ревизорске институције. 
V. Методи ревизије, ревизорски кадар, међународна размена искустава
13. одељак: Методи и поступци ревизије
1. Врховне ревизорске институције треба да спроводе ревизију у складу с програмом који саме одреде. Ово не треба да утиче на право одређених јавних тела да захтевају посебне ревизије. 
2. Пошто ревизија ретко може да буде свеобухватна, врховне ревизорске институције, по правилу, сматрају неопходним коришћење метода узорковања. Узорци, међутим, треба да се бирају на основу датог модела и треба да буду довољно бројни да омогуће оцену квалитета и регуларности финансијског управљања. 
3. Методи ревизије треба увек да се прилагођавају напретку науке и техника везаних за финансијско управљање. 
4. Пожељно је да врховна ревизорска институција припреми приручнике за ревизију као помоћ за своје ревизоре. 
14. одељак: Ревизорски кадар
1. Чланови и ревизорски кадар врховних ревизорских институција треба да поседују квалификације и морални интегритет потребан за потпуно извршавање својих задатака. 
2. Приликом регрутовања кадра за врховне ревизорске институције, одговарајуће томе треба да се узму у обзир натпросечно знање и вештине, као и адекватно професионално искуство. 
3. Посебна пажња треба да се посвећује унапређењу теоријског и практичног професионалног развоја свих чланова и ревизорског кадра ВРИ, кроз интерне, универзитетске и међународне програме. Такав развој треба да се подстиче свим могућим финансијским и организационим средствима. Професионални развој треба да сеже даље од традиционалног оквира правног, економског и рачуноводственог знања и обухвата друге технике пословног управљања, као што је електронска обрада података. 
4. Да би се обезбедио ревизорски кадар одличног квалитета, плате треба да буду сразмерне одговарајућим посебним захтевима таквог запослења. 
5. Уколико ревизорски кадар не поседује посебне вештине, врховна ревизорска институција може да ангажује екстерне стручњаке ако је неопходно. 
15. одељак: Међународна размена искустава
1. Међународна размена идеја и искустава у оквиру Међународне организације врховних ревизорских институција (ИНТОСАИ) представља ефективан начин помоћи врховним ревизорским институцијама да изврше своје задатке.
2. Овај циљ је до сада оствариван кроз конгресе, семинаре за обуку организоване заједно са Уједињеним нацијама и другим институцијама, кроз регионалне радне групе и објављивањем стручних часописа. 
3. Пожељно је проширити и интензивирати ове напоре и активности. Од примарне је важности развој једнообразне терминологије државне ревизије, базиране на упоредном праву. 
VI. Извештавање
16. одељак: Подношење извештаја парламенту и широј јавности
1. Врховну ревизорску институцију треба овластити и од ње уставом захтевати да о својим налазима једном годишње и независно подноси извештај парламенту или сваком другом надлежном телу; овај извештај треба да се објављује. Тиме се обезбеђује опсежна дистрибуција и расправа и повећавају могућности за спровођење налаза врховне ревизорске институције. 
2. Врховна ревизорска институција треба такође да буде овлашћена да подноси извештај о нарочито важним и значајним налазима током године. 
3. Уопштено, годишњи извештај треба да покрива све активности врховне ревизорске институције; само када се појаве интереси који завређују заштиту или су заштићени законом, врховна ревизорска институција треба пажљиво да одмерава такве интересе у односу на користи обелодањивања. 
17. одељак: Метод извештавања
1. У извештају треба представити чињенице и њихову оцену на објективан, јасан начин и треба га ограничити на суштинске елементе. Формулација извештаја треба да буде прецизна и лака за разумевање.
2. Врховна ревизорска институција треба да посвећује дужну пажњу ставовима које субјекти ревизије имају о њеним налазима.
VII. Ревизорска овлашћења врховних ревизорских институција
18. одељак: Уставни основ за ревизорска овлашћења; ревизија јавног финансијског управљања
1. Основна ревизорска овлашћења врховних ревизорских институција треба да су садржана у уставу; детаљи могу бити одређени у законима. 
2. Конкретна ревизорска овлашћења врховних ревизорских институција зависе од услова и захтева сваке земље. 
3. Целокупно јавно финансијско пословање, без обзира на то да ли је и како исказано у националном буџету, треба да буде предмет ревизије врховних ревизорских институција. Искључивање делова финансијског управљања из националног буџета не треба да резултира тиме да су ти делови изузети из ревизије коју спроводи врховна ревизорска институција. 
4. Врховне ревизорске институције својим ревизијама треба да промовишу јасно дефинисану буџетску класификацију и рачуноводствене системе који треба да буду што једноставнији и јаснији. 
19. одељак: Ревизија државних органа и других институција у иностранству 
Као општи принцип, врховна ревизорска институција треба да спроводи и ревизију државних органа и других институција успостављених у иностранству. Када се спроводи ревизија ових институција, дужна пажња треба да се посвећује ограничењима које поставља међународно право; тамо где је то оправдано, ова ограничења треба да се превазилазе у складу с развојем међународног права. 
20. одељак: Ревизија пореског система
1. Врховне ревизорске институције треба да имају овлашћење да спроводе ревизију наплате пореза у што већем обиму и да, радећи то, испитују појединачне пореске досијее. 
2. Ревизије пореског система су првенствено ревизије законитости и регуларности; међутим, када спроводе ревизију примене пореских закона, врховне ревизорске институције треба да испитују и систем и ефикасност наплате пореза, остварење циљева у погледу прихода и, ако је прикладно, треба да предлажу унапређења законодавном телу. 
21. одељак: Јавни уговори и јавни радови
1. Значајна средства која органи јавне власти троше на уговоре и јавне радове, оправдавају посебно детаљну ревизију искоришћених средстава.
2. Јавно надметање је најподеснија процедура за прибављање најповољније понуде у смислу цене и квалитета. Кад год се не спроводи јавно надметање, врховна ревизорска институција треба да утврди разлоге за то. 
3. Када се врши ревизија јавних радова, врховна ревизорска институција треба да промовише развој одговарајућих стандарда за регулисање управљања таквим радовима. 
4. Ревизија јавних радова треба да покрије не само исправност плаћања, већ и ефикасност управљања градњом и квалитет грађевинских радова. 
22. одељак: Ревизија система за електронску обраду података
Значајна средства потрошена на системе за електронску обраду података такође захтевају одговарајућу ревизију. Такве ревизије треба да се базирају на системима и покривају аспекте попут планирања у складу с потребама; економичног коришћења опреме за обраду података; коришћења кадра који поседује одговарајућу стручност, пожељно из служби субјекта ревизије; спречавања злоупотреба и корисности добијених информација. 
23. одељак: Комерцијална предузећа са учешћем државног капитала
1. Експанзија економских активности државе често резултира оснивањем предузећа по законима приватног сектора. Ова предузећа такође треба да буду предмет ревизије врховне ревизорске институције, уколико држава у њима има значајно учешће – нарочито где је то већинско учешће – или врши доминантан утицај.
2. Одговарајући начин рада је да се такве ревизије спроводе као постревизије; у њима треба да се обраде питања економичности, ефикасности и ефективности. 
3. У извештајима који се подносе парламенту и широј јавности о таквим предузећима, треба да се узму у обзир ограничења неопходна за заштиту струковних и трговинских тајни. 
24. одељак: Ревизија субвенционисаних институција 
1. Врховне ревизорске институције треба да имају овлашћења да спроводе ревизију субвенција одобрених из јавних средстава. 
2. Када је субвенција нарочито велика, сама по себи или у односу на приходе и капитал субвенционисане организације, ревизија може, ако је потребно, да се прошири тако да обухвати и целокупно финансијско управљање субвенционисане институције. 
3. Злоупотреба субвенција треба да доведе до подношења захтева за повраћај средстава. 
25. одељак: Ревизија међународних и наднационалних организација 
1. Међународне и наднационалне организације чији се издаци покривају доприносима земаља чланица треба да буду предмет екстерне, независне ревизије, као и земље појединачно.
2. Иако у таквим ревизијама треба обратити пажњу на степен искоришћених ресурса и задатке тих организација, у њима треба да се поштују начела слична онима по којима врховне ревизорске институције спроводе ревизију у земљама чланицама. 
3. Да би се обезбедила независност таквих ревизија, чланови тела за екстерну ревизију треба да се именују углавном из врховних ревизорских институција. 




ИССАИ 101
Међународне стандарде врховних ревизорских институција, ИССАИ, објављује Међународна организација врховних ревизорских институција, ИНТОСАИ2. За више информација, посетите www.issai.org 
Извор оригиналног текста стандарда:
INTOSAI Professional Standards Committee
PSC Secretariat
Rigsrevisionen (SAI of Denmark)
St. Kongensgade 45
DK-1022 Copenhagen K
DENMARK
www.issai.org 
 
INTOSAI General Secretariat
Rechnungshof
Dampfschiffstrasse 2
AT-1033 Vienna
AUSTRIA
http://www.intosai.org/




––––––––––––––
1 International Standards of Supreme Audit Institutions (ISSAI) – Међународни стандарди врховних ревизорских институција 
2 International Organisation of Supreme Audit Institutions (INTOSAI) – Међународна организација врховних ревизорских институција
ИССАИ 10
МЕКСИЧКА ДЕКЛАРАЦИЈА О НЕЗАВИСНОСТИ ВРХОВНИХ РЕВИЗОРСКИХ ИНСТИТУЦИЈА
Предговор
Лимска декларација из 1977. године, први је документ Међународне организације врховних ревизорских институција (ИНТОСАИ) који на свеобухватан начин истиче важност независности врховне ревизорске институције (у даљем тексту: ВРИ), подсећајући чланице ИНТОСАИ да ВРИ могу бити објективне и ефективне само ако су независне од субјеката ревизије и заштићене од спољњег утицаја. Овим је одређен правац и у годинама које су следиле, тема независности је помињана на различитим ИНТОСАИ догађајима. 
На 44. састанку Управног одбора ИНТОСАИ, у Монтевидеу, у Уругвају, установљена је радна група на чијем је челу на почетку био мој претходник. У надлежности радне групе било је испитивање независности ВРИ и препоручивање начина за могућа унапређења у овој области. 
Радна група за независност ВРИ завршила је свој посао и објавила коначни извештај 31. марта 2001. године. У овом извештају, радна група је презентовала осам суштинских принципа који су се тицали независности ВРИ. У Преамбули извештаја, председавајући је подсетио ВРИ да играју важну улогу у настојању да држава буде одговорна за коришћење јавних средстава и у обезбеђивању независног мишљења о квалитету управљања јавним сектором. Као председавајући, поново истичем да је ово још увек актуелно, данас још и више, имајући у виду веће захтеве јавности у погледу надзора и одговорности.
Једна од препорука радне групе била је да се установи поткомитет за промовисање независности ВРИ и за израду смерница за ВРИ. Године 2001. постала сам председавајућа овог поткомитета који су чиниле ВРИ чланице радне групе: Аустрија, Антигва и Барбуда, Камерун, Египат, Португал, Саудијска Арабија, Шведска, Тонга и Уругвај. Први захтев од поткомитета био је прикупљање свих параметара који се тичу независности, уз разматрање различитих режима и законских оквира. 
Од 2001. до 2004. године, поткомитет је радио на одредбама примене (примерима) које би илустровале шта се подразумева под независношћу ВРИ. Спроведено је истраживање ради оцене степена усклађености ВРИ са осам суштинских принципа. На УН/ИНТОСАИ семинару у Бечу, у Аустрији, 2004. године, многи присутни челници ВРИ исцрпно су дискутовали о независности ВРИ.
Од 2004. године, поткомитет је радио на повељи о независности ВРИ и развио смернице за имплементацију осам суштинских принципа, узимајући у обзир различите врсте ВРИ. Опсежне консултације са ВРИ су умногоме допринеле квалитету докумената. 
Част ми је да известим да је поткомитет обавио свој задатак. Желим да захвалим члановима поткомитета на њиховим напорима и посвећености, као и ВРИ које су дале допринос нашем раду. 
Шила Фрејзер, генерални ревизор Канаде и 
председавајућа Поткомитету за независност 
Мексичка декларација о независности
Преамбула 
XIX конгрес Међународне организације врховних ревизорских институција (ИНТОСАИ), одржан у Мексику:
С обзиром на то да уређено и ефикасно коришћење јавних средстава представља један од основних предуслова за правилно управљање јавним финансијама и ефективност одлука надлежних органа;
С обзиром на то да се у Лимској декларацији о смерницама за начела ревизије (Лимској декларацији) наводи да врховне ревизорске институције (ВРИ) могу да остваре своје задатке само ако су независне од субјеката ревизије и ако су заштићене од спољњег утицаја; 
С обзиром на то да је, ради постизања овог циља, преко потребно да свака земља има врховну ревизорску институцију чија је независност загарантована законом;
С обзиром на то да се у Лимској декларацији признаје да државне институције не могу бити апсолутно независне, даље се признаје да ВРИ треба да имају функционалну и организациону независност потребну за извршавање своје надлежности;
С обзиром на то да применом принципа независности, ВРИ могу да остваре независност различитим средствима, користећи различите мере заштите;
С обзиром на то да одредбе које се односе на примену служе да илуструју начела, као такве се сматрају идеалом независне ВРИ; с обзиром на то да ниједна ВРИ тренутно не испуњава све ове одредбе које се односе на примену, друге добре праксе за постизање независности представљене су у пропратним смерницама
ОДЛУЧУЈЕ:
Да усвоји, објави и дистрибуира документ под називом „Мексичка декларација о независности”.
Опште одредбе
Врховне ревизорске институције признају осам суштинских начела која проистичу из Лимске декларације и одлука донетих на XVII Конгресу ИНТОСАИ (у Сеулу, Кореја), као неопходне предуслове за правилну ревизију јавног сектора. 
1. начелоПостојање одговарајућег и ефективног уставног / статутарног / законског оквира и de facto примена одредаба овог оквира 
Потребан је законски оквир који детаљно прописује степен независности ВРИ. 
2. начелоНезависност челника и чланова (колегијалних органа) ВРИ, укључујући и сигурност мандата и имунитета приликом редовног обављања њихових дужности
Применљиви законски оквир дефинише услове именовања, поновног именовања, запошљавања, разрешења и пензионисања челника ВРИ и чланова колегијалних органа:
– који се именују, поново именују или разрешавају у поступку који обезбеђује њихову независност од извршне власти (видети ИССАИ 11 Смернице и добре праксе у погледу независности ВРИ);
– који се именују на довољно дуге и одређене периоде, чиме им се омогућава да своје надлежности обављају без страха од освете и
– који поседују имунитет од кривичног гоњења за било које дело, прошло или садашње, које може бити резултат редовног обављања њихових дужности. 
3. начелоДовољно широке надлежности и пуно дискреционо право у обављању функција ВРИ
ВРИ треба да буде овлашћена да спроводи ревизију:
– коришћења јавних средстава, ресурса или имовине, од стране прималаца или корисника, без обзира на њихову правну природу;
– наплате прихода који се дугују држави или јавним ентитетима;
– законитости и регуларности државних рачуна или рачуна јавних ентитета;
– квалитета финансијског управљања и извештавања и
– економичности, ефикасности и ефективности пословања државе или пословања јавних ентитета. 
Осим у случајевима када се то посебно захтева законом, ВРИ не врше ревизију државних политика или политика јавних ентитета, већ се ограничавају на ревизију примене тих политика. 
Док поштују законе које доноси законодавна власт, а који се односе на њих, ВРИ су ослобођене од усмеравања или уплитања законодавне или извршне власти у:
– избор предмета ревизије;
– планирање, програмирање, спровођење ревизије, извештавање о ревизији и праћење реализације препорука у вези с њиховим ревизијама;
– организацију и управљање њиховом институцијом и
– спровођење њихових одлука у случајевима када предузимање санкција чини део њихових надлежности. 
ВРИ не треба да буду укључене или се сматрају укљученим, на било који начин, у управљање организацијама код којих спроводе ревизију.
ВРИ треба да обезбеде да њихов кадар не развије сувише близак однос са субјектима ревизије како би остали објективни и сматрали се објективним.
ВРИ треба да имају пуно дискреционо право приликом испуњавања својих одговорности, треба да сарађују с државним или јавним ентитетима који теже унапређењу коришћења и управљања јавним средствима.
ВРИ треба да користе одговарајуће стандарде рада и ревизије, као и етички кодекс, базиране на званичним документима Међународне организације врховних ревизорских институција (ИНТОСАИ), Међународне федерације рачуновођа (ИФАЦ) или других признатих тела која се баве прописивањем стандарда.
ВРИ треба да подносе годишњи извештај о активностима законодавној власти и другим органима јавне управе – у складу са захтевима устава, статута или закона – који треба да буде доступан јавности. 
4. начелоНеограничени приступ информацијама
ВРИ треба да имају адекватна овлашћења за добијање правовременог, неограниченог, директног и слободног приступа свим неопходним документима и информацијама, у циљу правилног обављања својих законских одговорности.
5. начелоПраво и обавеза подношења извештаја о раду
ВРИ не треба да буду ограничене у смислу извештавања о резултатима рада на ревизији. Треба да буду законски обавезане да бар једном годишње подносе извештај о резултатима рада на ревизији. 
6. начелоСлобода одлучивања о садржају и времену објављивања и достављања извештаја о ревизији 
ВРИ имају слободу одлучивања о садржају својих извештаја о ревизији. 
ВРИ имају слободу да износе запажања и дају препоруке у извештајима о ревизији, узимајући у обзир, где је то примерено, ставове субјекта ревизије. 
Законодавна власт дефинише минималне захтеве у погледу извештавања ВРИ и, где је то примерено, одређује области које треба да буду предмет формалног ревизорског мишљења или потврде. 
ВРИ имају слободу одлучивања о времену подношења својих извештаја о ревизији, осим у случајевима када су посебни захтеви у погледу извештавања прописани законом. 
ВРИ могу да узму у обзир посебне захтеве за покретање истрага или вршење ревизије на предлог законодавне власти у целини, или неког од њених радних тела, или владе. 
ВРИ имају слободу да објављују и достављају своје извештаје пошто их формално представе или доставе надлежном органу – у складу са законом. 
7. начелоПостојање ефективних механизама за праћење реализације препорука ВРИ 
ВРИ подносе своје извештаје законодавној власти, неком од њених радних тела, или управном одбору субјекта ревизије, како је примерено, ради разматрања и реализације одређених препорука за предузимање корективних мера. 
ВРИ имају сопствени систем за интерно праћење реализације препорука како би обезбедиле да субјекти ревизије правилно одговоре на напомене и препоруке, као и на напомене и препоруке дате од стране законодавне власти, неког од њених радних тела, или управног одбора субјекта ревизије, како је примерено. 
ВРИ подносе извештаје о реализацији препорука законодавној власти, неком од њених радних тела, или управном одбору субјекта ревизије, како је примерено, на разматрање и предузимање мера, чак и када ВРИ имају законско овлашћење за праћење реализације препорука и санкционисање. 
8. начело Финансијска и управљачка / управна аутономија и расположивост одговарајућих људских, материјалних и монетарних ресурса
ВРИ треба да имају на располагању неопходне и разумне људске, материјалне и монетарне ресурсе – извршна власт не треба да контролише или усмерава приступ тим ресурсима. ВРИ управљају сопственим буџетом и на одговарајући начин расподељују средства из тог буџета. 
Законодавна власт, или неко од њених радних тела, одговорна је за обезбеђивање одговарајућих ресурса за ВРИ, неопходних за обављање њених надлежности. 
ВРИ имају право да се директно обрате законодавној власти уколико су обезбеђени ресурси недовољни за обављање њихове надлежности. 




ИССАИ 301
Међународне стандарде врховних ревизорских институција, ИССАИ, објављује Међународна организација врховних ревизорских институција, ИНТОСАИ2. За више информација, посетите www.issai.org 
Извор оригиналног текста стандарда:
INTOSAI Professional Standards Committee
PSC Secretariat
Rigsrevisionen (SAI of Denmark)
St. Kongensgade 45
DK-1022 Copenhagen K
DENMARK
www.issai.org 
INTOSAI General Secretariat
Rechnungshof
Dampfschiffstrasse 2
AT-1033 Vienna
AUSTRIA
http://www.intosai.org/




––––––––––––––
1 International Standards of Supreme Audit Institutions (ISSAI) – Међународни стандарди врховних ревизорских институција 
2 International Organisation of Supreme Audit Institutions (INTOSAI) – Међународна организација врховних ревизорских институција
ИССАИ 30
ЕТИЧКИ КОДЕКС ВРХОВНИХ РЕВИЗОРСКИХ ИНСТИТУЦИЈА
1. поглавље
Увод
Концепт, основне информације и сврха Етичког кодекса
1. ИНТОСАИ сматра да је од суштинског значаја успоставити међународни Етички кодекс за ревизоре у јавном сектору.
2. Етички кодекс обухвата све вредности и начела која треба да усмеравају ревизоре у њиховом свакодневном раду. Независност, овлашћења и одговорности ревизора јавног сектора постављају високе етичке захтеве пред врховне ревизорске институције (у даљем тексту: ВРИ) и њене запослене или лица ангажована за обављање ревизорског посла. Етички кодекс за ревизоре у јавном сектору треба да обухвата етичке захтеве за државне службенике уопште и посебне захтеве за ревизоре, укључујући и њихове професионалне обавезе. 
3. Имајући у виду Лимску декларацију о смерницама за начела ревизије3 као своју основу, Етички кодекс ИНТОСАИ треба посматрати као неопходни додатак којим се унапређују ревизијски стандарди ИНТОСАИ, које је објавио Одбор за ревизијске стандарде ИНТОСАИ у јуну 1992. године.
4. Етички кодекс ИНТОСАИ усмерен је на ревизора као појединца, челника ВРИ, извршиоце и све појединце који раде у име или за рачун ВРИ и који су укључени у ревизијски посао. Међутим, Кодекс не треба тумачити тако да утиче на организациону структуру ВРИ.
Услед националних разлика у култури, језику и правним и друштвеним системима, одговорност је сваке ВРИ да изради сопствени етички кодекс који највише одговара њеном окружењу. Пожељно је да ти национални етички кодекси појасне етичке концепте. Етички кодекс ИНТОСАИ има циљ да успостави основу за националне етичке кодексе. Свака ВРИ је одговорна да обезбеди да се сви њени ревизори упознају с вредностима и начелима садржаним у националном етичком кодексу и да поступају у складу с њим. 
5. Понашање ревизора мора бити беспрекорно увек и у свим ситуацијама. Сваки недостатак у професионалном понашању или неодговарајуће понашање у приватном животу, неповољно утиче на интегритет ревизора, на ВРИ коју он представља и на квалитет и ваљаност његовог ревизијског рада а такође може довести и до сумње у поузданост и компетентност саме ВРИ. Усвајање и примена Етичког кодекса за ревизоре у јавном сектору промовише поверење и поузданост у ревизоре и њихов рад. 
6. Од суштинског је значаја да се на ВРИ гледа с поверењем, поуздањем и кредибилитетом. Ревизор промовише наведене особине усвајањем и применом етичких захтева из концепта отелотворених у кључним речима – интегритет, независност и објективност, поверљивост и компетентност.
––––––––––––––
3 Са 9. конгреса ИНТОСАИ, одржаног у Лими. Може се добити од Генералног секретаријата ИНТОСАИ у Аустрији.
 
Поверење, поузданост и кредибилитет
7. Законодавна и/или извршна власт, шира јавност и субјекти ревизије имају право да очекују да понашање и приступ ВРИ буду ван сваке сумње, беспрекорни и вредни поштовања и поверења. 
8. Ревизори треба да се понашају на начин који промовише сарадњу и добре односе између ревизора у оквиру професије. Подршка професији коју дају њени чланови и њихова међусобна сарадња представљају кључне елементе професионализма. Поверење и поштовање јавности које ужива ревизор у великој мери представља резултат заједничких, прошлих и садашњих, достигнућа ревизора. Стога је у интересу и ревизора и шире јавности да ревизор сарађује с колегама ревизорима поштено и равноправно. 
9. Законодавна и/или извршна власт, шира јавност и субјекти ревизије треба да буду потпуно уверени у поштење и непристрасност целокупног рада ВРИ. Стога је од суштинског значаја да постоји национални етички кодекс или сличан документ који уређује пружање ревизијских услуга. 
10. Потреба за кредибилитетом постоји у свим деловима друштва. Зато је од суштинског значаја да компетентна трећа лица сматрају да су извештаји и мишљења ВРИ потпуно тачни и поуздани. 
11. Целокупан рад ВРИ мора проћи надзор законодавне и/или извршне власти, јавну оцену исправности и испитивање према националном етичком кодексу. 
2. поглавље 
Интегритет
12. Интегритет представља суштинску вредност Етичког кодекса. Ревизори су дужни да се придржавају високих стандарда понашања (на пример, поштење и искреност) током обављања свог посла и у односима са запосленима у субјекту ревизије. Да би се одржало поверење јавности, понашање ревизора треба да буде беспрекорно и ван сваке сумње. 
13. Интегритет се може мерити у смислу оног што је исправно и праведно. Интегритет захтева од ревизора да поштују и форму и дух ревизије, као и етичке стандарде. Интегритет такође захтева да ревизори поштују начела независности и објективности, одржавају беспрекорне стандарде професионалног понашања, доносе одлуке, имајући у виду јавни интерес, и на потпуно поштен начин обављају своје послове и управљају ресурсима у ВРИ.
3. поглавље 
Независност, објективност и непристрасност
14. Независност од субјекта ревизије и других спољних интересних група незаменљива је за ревизоре. То значи да ревизори треба да се понашају на начин који увећава, односно ни на који начин не умањује њихову независност. 
15. Ревизори треба да теже да буду не само независни од субјекта ревизије и других интересних група, већ и да буду објективни у решавању питања и тема које су предмет ревизије. 
16. Од кључног је значаја да ревизори буду независни и непристрасни, не само речју, већ и делом. 
17. У свим питањима која се односе на ревизијски посао, независност ревизора не сме бити нарушена личним или спољним интересима. Независност може бити нарушена, на пример, спољним притиском или утицајем на ревизоре; предрасудама које имају ревизори у вези с појединцима, субјектима ревизије, пројектима или програмима; претходним запослењем код субјекта ревизије; или личним или финансијским пословима који могу довести до сукоба лојалности или интереса. Ревизори имају обавезу да се уздрже од укључивања у сва питања у којима имају приватни интерес. 
18. Постоји потреба за објективношћу и непристрасношћу у целокупном раду ревизора, посебно у извештајима који треба да буду истинити и објективни. Закључци у мишљењима и извештајима стога треба да се заснивају искључиво на доказима прибављеним и обједињеним у складу с ревизијским стандардима ВРИ. 
19. Ревизори треба да користе информације добијене од субјекта ревизије и од других страна. Ове информације треба да се узимају у обзир приликом изражавања мишљења ревизора на непристрастан начин. Ревизор такође треба да прикупља информације о ставовима субјекта ревизије и других страна. Међутим, сопствени закључци ревизора не треба да буду под утицајем тих ставова. 
Политичка неутралност 
20. Важно је да ВРИ буде политички неутрална, као и да се таквом сматра. Стога, важно је да ревизори одрже своју независност од политичког утицаја да би испуњавали своје ревизијске одговорности на непристрастан начин. Ово је релевантно за ревизоре, с обзиром на то да је рад ВРИ блиско повезан са законодавним телима, извршним или другим државним органом који има законско овлашћење да разматра извештаје ВРИ.
21. Тамо где ревизори предузимају или разматрају предузимање политичких активности, морају имати на уму ефекат који би њихово ангажовање могло произвести или би изгледало да постоји, на њихову способност непристрасног обављања професионалне дужности. Уколико се ревизорима дозволи учешће у политичким активностима, морају бити свесни да то може довести до професионалног сукоба.
Сукоби интереса
22. Када се ревизорима омогући пружање савета или других услуга субјекту ревизије, осим ревизије, мора се водити рачуна да ове услуге не доведу до сукоба интереса. Ревизори нарочито треба да обезбеде да такви савети или услуге не обухвате одговорности или овлашћења управљања која морају чврсто остати на руководству субјекта ревизије.
23. Ревизори треба да штите своју независност и избегавају могуће сукобе интереса одбијањем поклона или израза захвалности који би могли утицати или стварати утисак да се тако утиче на њихову независност и интегритет.
24. Ревизори треба да избегавају све односе с руководиоцима и запосленима субјекта ревизије, као и с другим странама које могу утицати, компромитовати или угрозити способност ревизора да делују или да се чини да делују независно.
25. Ревизори не треба да користе своју званичну позицију у приватне сврхе и треба да избегавају односе који би могли укључивати ризик од корупције или који би могли довести до сумње у њихову објективност и независност.
26. Ревизори не смеју да користе информације које су добили у току свог рада као средство којим би осигурали корист за себе или друге. Они не смеју открити информације које би другим појединцима или организацијама пружиле нефер или неразумну предност, нити смеју користити такве информације као средство којим би нанели штету другима.
4. поглавље 
Професионална тајна
27. Ревизори не смеју да обелодањују информације прибављене у току поступка ревизије трећим странама, било усмено или писмено, осим у сврху испуњења законских или других одговорности ВРИ, дефинисаних као део уобичајених поступака ВРИ или у складу с релевантним законима.
5. поглавље 
Компетентност
28. Дужност ревизора је да се увек понашају на професионалан начин и да примењују високе професионалне стандарде у обављању свог посла, који ће им омогућити компетентно и непристрасно обављање дужности.
29. Ревизори не смеју предузети било коју активност за коју нису компетентни.
30. Ревизори треба да познају и поштују применљиве стандарде ревизије, рачуноводства и финансијског управљања, политике, поступке и праксе. Исто тако, они морају добро разумети уставне, правне и институционалне принципе и стандарде који се примењују у пословању субјекта ревизије.
Професионални развој
31. Ревизори треба да примењују дужну професионалну пажњу у спровођењу и вршењу надзора над ревизијом, као и приликом састављања извештаја.
32. Ревизори треба да користе методе и праксе највишег квалитета у својим ревизијама. Приликом спровођења ревизије и објављивања извештаја, дужност је ревизора да се придржавају основних постулата и општеприхваћених стандарда ревизије.
33. Ревизори имају сталну обавезу да ажурирају и усавршавају способности које се траже за извршавање њихових професионалних одговорности.
Речник
Термини коришћени у овом етичком кодексу имају исто тумачење или дефиницију као термини који су коришћени у ревизијским стандардима ИНТОСАИ.