На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08,16/11, 68/12 – УС и 72/12), а у вези са чланом 27е ст. 35. и 37. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка и 108/13), 
	
Влада доноси 
 
ОДЛУКУ
о образовању Комисије за давање сагласности за ново запошљавање и додатно радно ангажовање код корисника јавних средстава

	"Службени гласник РС", број 113 од 20. децембра 2013.
 
1. Образује се Комисија за давање сагласности за ново запошљавање и додатно радно ангажовање код корисника јавних средстава.
2. Комисија за давање сагласности за ново запошљавање и додатно радно ангажовање код корисника јавних средстава (у даљем тексту: Комисија) образује се ради давања сагласности:
1) за заснивање радног односа са новим лицима код корисника јавних средстава у смислу члана 27е став 35. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 и 108/13 – у даљем тексту: Закон);
2) да укупан број запослених на одређено време због повећаног обима посла, лица ангажованих по основу уговора о делу, уговора о привременим и повременим пословима, преко омладинске и студентске задруге и лица ангажованих по другим основама код одређеног корисника јавних средстава, у смислу члана 27е став 37. Закона, буде већи од 10% од укупног броја запослених код тог корисника;
3) за настављање поступака који су започети а нису окончани до дана ступања на снагу Закона о изменама и допунама Закона о буџетском систему („Службени гласник РС”, број 108/13), ради попуњавања радних места код корисника јавних средстава.
Комисија се образује на одређено време – до престанка важења законског режима заснивања радног односа, односно радног ангажовања по добијеној сагласности у смислу става 1. овог члана.
Сагласности из става 1. овог члана Комисија даје по поступку прописаном актом Владе из члана 27е став 38. Закона.
3. Комисија има председника и шест чланова.
4. У Комисију се именују, и то: 
1) за председника Комисије 
– Никша Вушуровић, државни секретар у Министарству финансија;
2) за чланове Комисије:
– Вељко Одаловић, Генерални секретар Владе – за заменика председника,
– Новак Недић, заменик Генералног секретара Владе, 
– Борис Драговић, шеф Кабинета министра финансија,
– Светлана Стојковић, руководилац Групе за оцену капиталних пројеката у Министарству финансија,
– Ирена Ињац, руководилац Групе за буџетски систем у Министарству финансија,
– Ненад Ђорђевић.
5. Комисија може да донесе пословник о свом раду.
6. Комисија једном месечно подноси Влади извештај о свом раду.
7. Комисија је дужна да се у свом раду придржава смерница и закључака Владе који се односе на рад Комисије.
8. Стручне и административно-техничке послове за потребе рада Комисије обављаће министарство надлежно за послове финансија.
9. Ова одлука ступа на снагу наредног дана од дана објављивања у „Службеном гласнику Републике Србије”.
 
05 број 02-11107/2013-1
У Београду, 20. децембра 2013. године
Влада 
Председник,
Ивица Дачић, 
	с.р.