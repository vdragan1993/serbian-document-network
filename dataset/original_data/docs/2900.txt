Редакцијски пречишћен текст
 
 
На основу чл. 5, 28. и 29. Закона о Државној ревизорској институцији („Службени гласник РС”, бр. 101/2005, 54/2007 и 36/2010), 
Савет Државне ревизорске институције, на седници одржаној 24. децембра 2010. године, донео je
 
ПРАВИЛНИК
о Програму и начину полагања испита за стицање звања државни ревизор и овлашћени државни ревизор
"Службени гласник РС", бр. 102 од 30. децембра 2010, 
147 од 31. децембра 2014.
 
Уводна одредба
Члан 1.
Овим правилником прописују се услови за стицање и одузимање ревизорских звања, организовање и спровођење испита за ревизорска звања и издавањe сертификата за ревизорска звања и утврђује програм обуке и начин полагања испита за стицање звања државни ревизор и овлашћени државни ревизор.
Услови за полагање испита
Члан 2.
Испит за звање државни ревизор могу полагати лица (кандидати) којa поседују:
1) високу стручну спрему;
2) пет година радног искуства у 
струци од чега две године на пословима ревизије*;
3) положен стручни испит за рад у државним органима;
4) завршен програм обавезне обуке предвиђен овим правилником.
*Службени гласник РС, број 147/2014
 
Члан 3.
Испит за звање овлашћени државни ревизор могу полагати лица која поседују:
1) високу стручну спрему;
2) положен испит са сертификатом за ревизорско звање државни ревизор;
3) стручно знање за обављање послова ревизије и искуство у обављању послова државног ревизора, у трајању од најмање три године.
Услови за сертификацију
Члан 4.
Сертификат за ревизорско звање државни ревизор може стећи лице које испуњава услове из члана 2. овог правилника и које је положило испит за звање државни ревизор.
Члан 5.
Сертификат за звање овлашћени државни ревизор може стећи лице које испуњава услове из чл. 3. и 4. овог правилника и које је положило испит за звање овлашћени државни ревизор.
Члан 6.
Сертификат о стицању ревизорских звања из члана 1. овог правилника је јавни документ.
Програм испита
Члан 7.
Испит за стицање ревизорског звања државни ревизор, односно овлашћени државни ревизор, полаже се према Програму испита који садржи следеће предмете:
1) за државног ревизора:
(1) Систем јавних финансија;
(2) Систем буџетског рачуноводства;
(3) Рачуноводство реалног сектора (финансијско и управљачко);
(4) Ревизија јавног сектора.
2) за овлашћеног државног ревизора – писани рад из области ревизије јавног сектора.
Испитни програм под насловом: „Програм обуке и полагања испита за стицање ревизорског звања државни ревизор и овлашћени државни ревизор” (у даљем тексту: Програм обуке) саставни је део овог правилника. 
Извођење програма образовања – обука
Члан 8.
Извођење Програма обуке Државна ревизорска институција (у даљем тексту: Институција) може: 
1) интерно организовати уз ангажовање 
лица која раде у Институцији или* екстерних предавача, 
2) поверити другој стручно оспособљеној организацији.
*Службени гласник РС, број 147/2014
 
Члан 9.
Обука је обавезна пре полагања испита за стицање звања државни ревизор. Обука обухвата теоријске и практичне садржаје.
Кандидат је обавезан да присуствује на најмање 90% предавања и вежби из сваког предмета.
Евиденцију о редовном похађању обуке води одговарајући (предметни) професор.
Трошкове обуке сноси сам кандидат или институција у којој ради.
Висину трошкова обуке утврђује Савет Институције.
Члан 10.
Обука за полагање испита у звање државни ревизор је отворена и за лица која не раде у Институцији.
Извођење обуке одвија се, према распореду, од фебруара до децембра.
Часови обуке одржавају се ван радног времена.*
Брисан је ранији став 4. (види члан 3. Правилника - 147/2014-94)
*Службени гласник РС, број 147/2014
 
Члан 11.
За стицање звања овлашћени државни ревизор обука није обавезна, а припрема кандидата се одвија у форми консултација.
Члан 12.
Институција може да организује базичну обуку која представља увођење у посао, као и перманентну обуку током рада.
Базична и перманентна обука су независне од Програма обуке предвиђеног за полагање испита за стицање ревизорских звања.
Приручници за полагање испита за звање државни ревизор
Члан 13.
Брисан је (види члан 4. Правилника - 147/2014-4)
Члан 14.
Приручници за обуку треба да буду написани на основу домаћег законодавства, уз пуну имплементацију међународних стандарда – МРС, МСР и МСФИ и основна су литература за полагање испита у звање државног ревизора.
Кандидат добија приручнике за полагање испита за сваки предмет. 
Цена приручника урачуната је у трошкове обуке.
Начин полагања испита
Комисија
Члан 15.
Испит за стицање ревизорских звања државни ревизор и овлашћени државни ревизор се полаже пред комисијом коју именује Савет Институције на предлог председника Институције.
Члан 16.
Чланови комисије именују се из редова истакнутих стручњака из одговарајућих области. 
Комисија има пет чланова.*
Брисан је ранији став 3. (види члан 5. Правилника - 147/2014-94)
Појединачни предмети се полажу пред 
Испитном комисијом коју чине председник и два члана, коју за сваки предмет 
именује председник Институције.*
*Службени гласник РС, број 147/2014
 
Члан 17.
Стручно-административне послове за комисију обавља секретар који се одређује од стране председника Институције.
Члановима и секретару комисије припада накнада за рад у комисији, чију висину утврђује 
председник* Институције.
*Службени гласник РС, број 147/2014
 
Испит за звање државни ревизор
Члан 18.
Испити за звање државни ревизор полажу се писмено за све предмете појединачно.
Садржај испитног рада утврђује председник Испитне комисије, уз сагласност 
друга два члана комисије.*
Предвиђено време израде писаног рада је 180 минута, тј. 3 сата.
*Службени гласник РС, број 147/2014
 
Члан 19.
Присуство писменом испиту је обавезно за једног члана комисије испитног предмета и секретара комисије.
Преглед испитног рада врши председник и чланови Испитне комисије.*
*Службени гласник РС, број 147/2014
 
Члан 20.
Писани рад оцењују сва три члана комисије оценом „положио” или „није положио”. Комисија је обавезна да у записнику образложи дату оцену.
Комисија је обавезна да у року од 10 дана од датума полагања испита саопшти резултате испита.
Кандидат који није положио испит, може га полагати у наредном испитном року.
Испит за звање овлашћени државни ревизор
Члан 21.
Испит за звање овлашћени државни ревизор полаже се израдом писаног рада и његове усмене одбране. 
Кандидат је обавезан да, у року од три месеца од избора теме, достави комисији писани рад.
Усмена одбрана писаног рада се заказује у првом наредном испитном року.
Успех на испиту за звање овлашћени државни ревизор оцењују сва три члана комисије заједничком оценом писаног рада и његове усмене одбране. 
Заједничка оцена је: „положио” или „није положио”. Комисија је обавезна да у записнику образложи дату оцену.
Кандидат који на испиту није задовољио, полагање испита понавља у целости бирајући нову тему.
Члан 22.
Теме за испитни писани рад саставља комисија од три члана која и присуствује усменој одбрани рада.
Теме се припремају на годишњем нивоу из области ревизије јавног сектора које доприносе развоју Институције.
Листу тема усваја Савет Институције.
Комисија је обавезна да до 15. децембра текуће године предложи листу тема за наредну годину коју Савет Институције треба да усвоји до 20. јануара.
Пријава, рокови и трошкови испита
Члан 23.
Захтев за полагање испита кандидат подноси Институцији најмање 10 дана пре 
датума одржавања испитног рока, који мора бити интерно или јавно оглашен.* 

Уз захтев за полагање испита, кандидат је дужан да приложи доказе о 
испуњавању услова за полагање испита из чл. 2. и 3. овог правилника.*
Комисија, у року од осам дана од дана пријема захтева, оцењује да ли 
кандидат испуњава услове за полагање испита.*
Обавештење о испуњењу услова за полагање испита председник комисије 
доставља кандидату, члановима Испитне комисије и председнику Институције.*
*Службени гласник РС, број 147/2014
 
Члан 24.
Секретар комисије, у договору са члановима комисије, одређује датум, време и место полагања појединих испита и о томе обавештава кандидата.
Полагање испита се организује према посебном распореду у најмање два 
испитна рока које на предлог председника комисије одређује председник 
Институције.*
Између термина полагања појединих испитних предмета мора постојати временска разлика од најмање 48 часова.
*Службени гласник РС, број 147/2014
 
Члан 25.
Савет Институције, на предлог председника Институције, утврђује висину трошкова полагања испитног предмета.
Трошкове полагања испита сноси: Институција, државни орган или правно лице у коме је кандидат запослен или сâм кандидат.
Трошкове поновног полагања испита сноси кандидат.
Доказ о уплати трошкова за полагање испита кандидат је дужан да достави секретару комисије пре полагања испита.
Члан 26.
Пре почетка испита секретар комисије утврђује идентитет кандидата увидом у личну карту или другу личну исправу и упознаје га са правилима којих се мора придржавати током испита. 
Испитни материјал означава кандидат са идентификационим бројем који добија на упису у Програм обуке.
Члан 27.
Кандидату се, на основу писаног захтева може одложити полагање испита, односно започето полагање испита, због болести или других оправданих разлога.
Комисија цени оправданост разлога и одређује време наставка полагања одложеног испита.
Члан 28.
Кандидат има право да уложи писани приговор Комисији за приговоре коју 
чине председник Испитне комисије из члана 16. став 3. овог правилника и два 
члана комисије из члана 15. овог правилника који нису били чланови Испитне 
комисије, и то:*
1) на повреду поступка који је спроведен по пријави или на испиту, и то у року од 3 дана од дана учињене повреде;
2) ако сматра да његов општи успех или успех из неког предмета није правилно оцењен, и то у року од 24 часа после саопштеног успеха.
Брисани су ранији ст. 2. и 3. (види члан 11. Правилника - 147/2014-94)
Одлука Комисије за приговоре* је коначна.
*Службени гласник РС, број 147/2014
 
Члан 29.
Секретар Комисије је дужан да пре почетка сваког испита обезбеди образац записника који треба да садржи: 
1) личне податке кандидата;
2) дан, час и место полагања испита;
3) назив предмета;
4) састав комисије;
5) оцену испита – успех;
6) успех на поправном испиту.
Записник потписују чланови комисије и достављају га секретару комисије.
Секретар комисије је дужан да обезбеди потребан испитни материјал за сваког кандидата.
Присутни члан испитне комисије оверава својим потписом испитни материјал који кандидат предаје по завршетку испита.
Брисан је 
наслов испред члана 30. (види члан 12. Правилника - 147/2014-84)
Чл. 30. и 31.
Брисани су (види члан 12. 
Правилника - 147/2014-84)
Члан 32.
Након успешно положених испита за звања државни ревизор и овлашћени државни ревизор комисија кандидату издаје Уверење о положеним испитима.
На основу Уверења о положеним испитима, генерални државни ревизор издаје:
1. сертификат за ревизорско звање државни ревизор и 
2. сертификат за ревизорско звање овлашћени државни ревизор.
Сертификати о стицању ревизорских звања из става 2. овог члана су јавни документи.
Члан 33.
Институција води евиденцију о издатим уверењима и сертификатима.
Евиденција о издатим уверењима и сертификатима садржи: 
1) име и презиме кандидата;
2) матични број;
3) назив предмета (датум полагања и резултат);
4) коначни резултат – „положио” или „није положио”;
5) датум и број уверења;
6) датум и број сертификата, са назначеним ревизорским звањем.
Институција на свом сајту објављује имена сертификованих државних ревизора и овлашћених државних ревизора.
Брисан је 
наслов испред члана 34. (види члан 13. Правилника - 147/2014-84)
Члан 34.
Брисан је (види члан 13. 
Правилника - 147/2014-84)
Члан 35.
Нострификацију стручних ревизорских звања из надлежности Институције, стечених у иностранству врши посебна Комисија коју именује Савет Институције.
Комисија из става 1. овог члана треба, при утврђивању критеријума за нострификацију, да се придржава Закона о Државној ревизорској институцији, превасходно чл. 25, 28. и 29. као и овог правилника.
Одузимање ревизорских звања
Члан 36.
Савет доноси одлуку о одузимању ревизорских звања у случају да је државни ревизор и овлашћени државни ревизор:
1) правноснажном судском одлуком осуђен на безусловну казну затвора у трајању од најмање шест месеци, или за кажњиво дело у краћем трајању које га чини недостојним за обављање функције;
2) правноснажном судском одлуком лишен пословне способности;
3) преузео посао или функцију који су неспојиви са пословима државног ревизора и овлашћеног државног ревизора;
4) не поступа у складу са Уставом и законом.
Поступак одузимања ревизорских звања уређује се посебним актом Савета.
Одредбе које се односе 
на прелазни период
Чл. 37. до 45. 
Брисани су (види члан 14. Правилника - 147/2014-94)

Члан 46.
Овај правилник ступа на снагу осмог дана од дана објављивања у „Службеном гласнику РС”.
Број 110-2041/2010-02 од 24. децембра 2010. године
Савет Државне ревизорске институције
Председник,
Радослав Сретеновић, с.р.
 
 
ПРОГРАМ ОБУКЕ И ПОЛАГАЊА ИСПИТА ЗА СТИЦАЊЕ ЗВАЊА ДРЖАВНИ РЕВИЗОР И ОВЛАШЋЕНИ ДРЖАВНИ РЕВИЗОР
I. ПРОГРАМ ОБАВЕЗНЕ ОБУКЕ
1. Сврха и циљеви обуке
Основна сврха програма је оспособљавање државних ревизора и овлашћених државних ревизора за успешан и ефикасан рад на пословима из надлежности Институције за све предмете ревизије и код свих субјеката ревизије дефинисане у Закону о Државној ревизорској институцији (у даљем тексту: Закон).
Стицањем сертификата лице добија формалну потврду да поседује адекватна знања за обављање послова ревизора. Један од услова за стицање сертификата за ревизорско звање државни ревизор је да лице положи испит за звање државни ревизор (члан 28. став 6. тачка 3. Закона). Сертификат за ревизорско звање овлашћени државни ревизор може стећи лице које је већ стекло звање државни ревизор и које је положило испит за звање овлашћеног државног ревизора (члан 28. став 7. ЗаконаИспит за стицање ревизорског звања државни ревизор, односно овлашћени државни ревизор, полаже се према програму који треба да буде у складу са међународним стандардима, смерницама и документима за образовање државних ревизора (члан 61. став 2. Закона). Пре полагања испита спроводи се обука која обухвата теоретска и практична знања.
Циљ програма обуке је:
1) обезбедити да будући државни ревизори поседују солидно знање о деловању јавне управе и осталог јавног сектора и њиховог финансирања, те да истовремено
2) знају ефикасно планирати и вршити ревизије те извештавати о својим налазима у складу са ревизорским смерницама и стандардима као и са захтевима Закона.
Сагласно чл. 7. до 11. овог правилника, Програм обавезне обуке дели се на обуку за ревизорско звање државни ревизор и на обуку за звање овлашћени државни ревизор. 
2. Обука за стицање звања државни ревизор
Области обуке
Програм обуке за стицање звања државни ревизор обухвата 
четири* области, а свака област је предмет који завршава писменим испитом. Обука се изводи у областима и у обиму као што је дефинисано у табели:



Назив области / предмет
Број часова

1.
Систем јавних финансија
15

2.
Систем буџетског рачуноводства
20

3.
Рачуноводство реалног сектора
20

4.
Ревизија јавног сектора
45

Укупно
100

*Службени гласник РС, број 
147/2014
 
Методи обуке
Процес обуке за звање државни ревизор обухвата теоретски и практични део. 
Извођачи обуке користиће познате методе презентације материје и анализе проблема. 
Теоретски приступ обухвата углавном предавања и студије литературе, док се практични део програма заснива на проучавању случајева и на вежбама.
Трајање обуке
Обука за звање држави ревизор, у складу с овим програмом, траје 100 наставничких часова. Наставни час траје 45 минута. 
Савет на предлог испитне комисије одређује термине обуке за сваку групу кандидата за полагање испита за звање државни ревизор.
2.1. Програм испитних предмета
У наставку Програма представљени су испитни предмети, као и детаљни садржај предмета по областима, заједно са информацијом о начину извођења обуке и трајању обуке. 
II. ПРОГРАМ ИСПИТА
Систем јавних финансија



1.
Назив предмета
Систем јавних финансија

2.
Предметне области
· Предмет и историјат јавних финансија
· Институције у систему јавне потрошње
· Буџетски системи
· Извори финансирања јавне потрошње
· Јавна потрошња
· Извештавање 

3.
Предвиђени извођачи
Одлуку ће донети Савет Државне ревизорске институције

4.
Начин проверавања знања
Писмено

5.
Предвиђени број часова
15 часова

6.
Литература
1. Дејан Поповић, Пореско право, правни факултет, Универзитет у Београду, Београд, 2008. године;
2. Дејан Поповић, Милан Дабовић, Миодраг Павловић, Драгана Гњатовић, Јанко Гузијан, Маја Попов, Анита Ангеловска-Безовска, Буџетски поступак и контрола буџета, Књига 1, Универзитет у Београду, Правни факултет, Београд, 2004. године;
3. Гордана Илић-Попов, Лексикон јавних финансија, Завод за управљање и рентабилност пословања, Београд, 2003. године;
4. Government finance, statistical manual, International monetary fund, 2001;
5. Joseph E. Stiglitz, Економија јавног сектора, Београд, 2004 године; 
6. Macroeconomic and Analysis in Transition Economies, Intranational Monetary Fund, 1997;
7. Manual on Fiscal Transparency — Washington, D.C.: International Monetary Fund, Fiskal Affairs Dept., [2001] p. cm. ;
8. Проф. др Божидар Раичевић, проф. др Гордана Илић-Попов, проф. др Вера Леко, Миодраг Павловић, Jean Tesche, Буџетски поступак и контрола буџета, књига 3, Универзитет у Београду, Правни факултет, Београд, 2004. године;
9. Quaterly National Accounts Manual, International Monetary Fund, 2001;
10. Richard Allen, Daniel Tommasi, Управљање јавним издацима, СИГМА, ОЕЦД, 2004. година, Париз;
11. Стандарди ревизије, Издао Одбор за стандарде ревизије на XIV конгресу ИНТОСАИ-а 1992. год у Вашингтону, САД; допуњени на XV конгресу ИНТОСАИ-а 1995. год. у Каиру, Египат;
12. Божидар Раичевић, Јавне финансије, ЦИД Економског факултета у Београду, Београд, 2005. године;
13. Закон о буџетском систему Републике Србије

САДРЖАЈ ПРЕДМЕТА ПО ОБЛАСТИМА

I
Предмет и историјат јавних финансија
· Опште напомене о предмету јавних финансија
· Историјат јавних финансија
· Појам јавних добара и услуга


Број часова
1 час

II
Институције у систему јавне потрошње
· Централна Влада
· Фондови социјалног осигурања
· Локална самоуправа
· Регулаторне агенције


Број часова
1 час

III
Буџетски системи
· Буџетски системи земаља у транзицији
· Савремени буџетски системи
· Буџетска начела


Број часова
2 часа

IV
Извори финансирања јавне потрошње
· Порези
· Накнаде
· Доприноси
· Нефискални јавни приходи
· Остали извори финансирања


Број часова
3 часа

V
Јавна потрошња
· Значај и циљеви управљања јавном потрошњом
· Управљање јавном потрошњом земаља у транзицији
· Економске функције јавних издатака
· Класификација јавних издатака
· Класификација јавних издатака и међународни стандарди
· Планирање јавне потрошње
· Извршење буџета


Број часова
5 часова

VI
Извештавање
· Основни финансијски извештаји
· Додатни финансијски извештаји


Број часова
3 часа

ЦИЉ ПРЕДМЕТА

Циљ предмета је да кандидати стекну теоријска и практична знања из области јавних финансија и упознају начин и ефикасност коришћења фискалних инструмената. Стечена знања у овој области омогућиће кандидатима да стекну целовит увид у суштину функционисања система, што је основна претпоставка за ефикасно и рационално планирање ревизије. У том циљу овим предметом биће обухваћен начин организације и функционисања фискалног система чији су основни елементи опредељени бројем учесника у јавној потрошњи, законским оквиром који регулише систем и правила функционисања јавне потрошње, а која се односе на јавне издатке и изворе њиховог финансирања, као и контролу начина коришћења извора финансирања јавних прихода. Посебно ће бити наглашена правила планирања и евидентирања јавне потрошња, а која се односе на буџет државе. Јединствена евиденција систематизована и уобличена, кроз јединствен контни план и препознатљиве финансијско-статистичке извештаје, представља полазну основу за доследно и квалитетно информисање, добро планирање и рационалну потрошњу. Билансне шеме су основа за добро одлучивање и ефикасно управљање, које у највећој мери зависи од брзине и квалитета обраде билансних информација. Правила по којима се врши систематизовање финансијских трансакција, директно опредељују информативне садржаје и могућност њиховог креирања, као и њихову корисност у фазама планирања и извођења ревизије.
Систем буџетског рачуноводства



1.
Назив предмета
Систем буџетског рачуноводства

2.
Предметне области
· Систем двојног књиговодства и биланс
· Методологија буџетског рачуноводства и буџетска класификација
· Систем главне књиге трезора
· Међународни рачуноводствени стандарди за јавни сектор
· Рачуноводствене основе и финансијско извештавање
· Завршни рачун буџета

3.
Предвиђени извођачи
по одлуци Савета Државне ревизорске институције

4.
Начин проверавања знања
Писмено

5.
Предвиђени број часова
20 часова

6.
Литература
1. проф. др В. Леко: Методологија буџетског рачуноводства, Београд, 2004
2. проф. др В. Леко–Познанић: Рачуноводство II, Београд, 2009
3. проф. др В. Леко: Буџетски поступак и контрола буџета, књига 2, Универзитет у Београду, Правни факултет, Београд, 2005.
4. проф. др Б. Раичевић, проф. др Г. Илић-Попов, проф. др В. Леко, мр Павловић, Jean Teshe: Буџетски поступак и контрола буџета, Универзитет у Београду, Правни факултет, Београд, 2004.
5. Reichard and H. Bols: Resource – Based Accounting and Output-Budgeting as Common Patterns of Public Sector Financial Management Reforms, Baden-Baden, 2001
6. Закон о буџетском систему Републике Србије
7. Међународни рачуноводствени стандарди за јавни сектор, IFAC – International Federation of Accountants, 2004
8. Уредба о буџетском рачуноводству
9. Правилник о стандардном класификационом оквиру и контном плану за буџетски систем
10. Упутство о раду трезора, Министарство финансија и економије Владе Републике Србије, Београд, 2003.

Садржај предмета по областима

I
Систем двојног књиговодства и биланс
· Рачуноводство и биланс
· Двојно књиговодство и обавезне евиденције
· Просто (камерално) књиговодство


Број часова
2 часа

II
Методологија буџетског рачуноводства и буџетска класификација
· Буџетско рачуноводство
· Буџетска класификација – контни оквир
· Рачуноводствене основе


Број часова
4 часа

III
Систем главне књиге трезора
· Организација главне књиге трезора
· Рачуноводствено обухватање нефинансијске и финансијске имовине
· Рачуноводствено обухватање обавеза и капитала
· Рачуноводствено обухватање текућих прихода и расхода
· Буџетски суфицит/дефицит


Број часова
8 часова

IV
Међународни рачуноводствени стандарди за јавни сектор
· Сврха и значај коришћења МРС-ЈС
· МРС-ЈС број 1 – Презентација финансијских извештаја


Број часова
2 часа

V
Рачуноводствене основе и финансијско извештавање 
· Прописи за припрему, састављање и подношење завршног рачуна буџета
· Пример завршног рачуна једног корисника буџетских средстава


Број часова
4 часа

VI
Завршни рачун буџета
· Прописи за припрему, састављање и подношење завршног рачуна буџета
· Хипотетички пример завршног рачуна једног корисника буџетских средстава


Број часова


Циљ предмета

Циљ предмета је да кандидати стекну знања из области буџетског рачуноводства и упознају праћење јавних средстава, државне имовине, јавних прихода, јавних расхода, као и финансијско извештавање о извршењу буџета у складу са међународним рачуноводственим стандардима за јавни сектор.
У том циљу, овим предметом биће обухваћен начин функционисања трезора, организација буџетског рачуноводства, директних и индиректних корисника буџетских средстава, стандардни класификациони оквир вођења буџетског рачуноводства, као и извештавање буџетског рачуноводства.
Стечена знања у овој области омогућиће кандидатима целовит увид у суштину функционисања система, што је основна претпоставка за ефикасно и рационално планирање и извођење ревизије.
Рачуноводство реалног сектора



1.
Назив предмета
РАЧУНОВОДСТВО РЕАЛНОГ СЕКТОРА 

2.
Предметне области
· Рачуноводствени циклус
· Рачуноводствена регулатива
· Пословне књиге и рачуноводствени извештаји
· Мерење пословног резултата
· Финансијско извештавање по МСФИ
· Рачуноводство у функцији пословног управљања и одлучивања
· Системи обрачуна трошкова
· Основе за израду калкулација
· Мерење резултата пословања у управљачком рачуноводству

3.
Предвиђени извођачи
по одлуци Савета Државне ревизорске институције

4.
Начин проверавања знања
Писмено

5.
Предвиђени број часова
20 часова

6.
Литература
1. проф. др В. Леко–Познанић: Рачуноводство III, Београд, 2008
2. проф. др В. Леко, проф. др А. Стевановић: Управљачко рачуноводство
3. Закон о рачуноводству и ревизији
4. МРС и МСФИ, Службени гласник РС, 2010
5. Правилник о контном плану за привредна друштва
6. Закон о јавним предузећима и обављању делатности од општег интереса

Садржај предмета по областiма

I
Рачуноводствени циклус
· Предмет и функције рачуноводства
· Организациони делови рачуноводства
· Рачуноводствене информације
· Рачуноводствена начела


Број часова
2 часа

II
Рачуноводствена регулатива
· Законска регулатива
· Професионална рачуноводствена регулатива


Број часова
2 часа

III
Пословне књиге и рачуноводствени извештаји
· Обавезне пословне књиге
· Контни оквир за привредна друштва
· Рачуноводствени извештаји: биланс стања (бруто и нето имовина)


Број часова
2 часа

IV
Мерење пословног резултата
· Биланс успеха
· Финансијски резултат – добит/губитак


Број часова
2 часа

V
Финансијско извештавање по МСФИ
· Разумевање садржине стандарда за финансијско извештавање
· Прва примена МСФИ
· Врсте финансијских извештаја по МСФИ


Број часова
4 часа

VI
Рачуноводство у функцији пословног управљања и одлучивања
· Карактеристике управљачког рачуноводства
· Разлике између финансијског и управљачког рачуноводства
· Рачуноводствене информације и информационе потребе менаџмента


Број часова
2 часа

VII
Системи обрачуна трошкова
· Основе теорије трошкова и цена
· Систем обрачуна трошкова – појединачне карактеристике


Број часова
2 часа

VIII
Основе за израду калкулација
· Структура калкулације
· Врсте калкулација цене коштања
· Вредновање залиха


Број часова
2 часа

IX
Мерење резултата пословања у управљачком рачуноводству
· Мерење резултата по организационим деловима – профитним центрима
· Мерење резултата за предузеће у целини


Број часова
2 часа

Циљ предмета

Циљ предмета је да кандидати стекну одређена теоријска и практична знања из области финансијског и управљачког рачуноводства реалног сектора, који послује на другачијим основама од јавног сектора. Целокупна материја овде обрађена је у функцији ревизије, а базира се на Закону о привредним друштвима, Закону о рачуноводству и ревизији и Међународним рачуноводственим стандардима. У том циљу, кроз садржаје овог предмета, биће обрађен систем једнообразног књиговодства с оквирним контним планом за привредна друштва, коришћење рачуноводствених информација, сврха коришћења рачуноводствено-финансијских извештаја. Посебно ће бити обрађени основни садржаји управљачког рачуноводства и сврха коришћења рачуноводствених информација овог сегмента рачуноводства. Све ове теме омогућиће кандидатима целовит увид у суштину функционисања система реалног сектора, што је основна претпоставка за ефикасно и рационално планирање и извођење ревизије превасходно код јавних предузећа.
Ревизија јавног сектора



1.
Назив предмета
РЕВИЗИЈА ЈАВНОГ СЕКТОРА

2.
Предметне области
· Правне и стручне основе ревизије
· Врсте ревизија
· Процес ревизије
· Ревизија система
· Технике ревизије
· Преваре и корупција

3.
Предвиђени извођачи
по одлуци Савета Државне ревизорске институције

4.
Начин проверавања знања
Писмено

5.
Предвиђени број часова
45 часова

6.
Литература
· Материјал извођача
· Међународни стандарди ревизије
· INTOSAI Code of Ethics and Auditing Standards
· ИНТОСАИ Смернице за стандарде унутрашње контроле за јавни сектор
· Donald H. Taylor, G. William Glezen: Auditing: Integrated Concepts and Procedures; John Wiley&Sons, Inc, 1991
· Закон о Државној ревизорској институцији
· Пословник Државне ревизорске институције

Садржај предмета по областiма

I
Правне и стручне основе ревизије
· Статус, улога и надлежности Државне ревизорске институције
· Стандарди и смернице ревизије
· Кодекс етике државног ревизора


Број часова
5 часова

II
Врсте ревизија
· Ревизија рачуноводствених извештаја
· Ревизија правилности пословања
· Ревизија сврсисходности пословања
· Ревизија буџета и програма усмерених на циљеве
· Ревизија уговора
· Ревизија јавних набавки


Број часова
6 часова

III
Процес ревизије 
· Процес прихватања ревизијског ангажмана
· Прелиминарно планирање
· Утврђивање плана ревизије
· Извршење плана ревизије
· Закључивање и извештавање
· Активности након обављене ревизије


Број часова
19 часова

IV
Ревизија система
· Основе ревизије система
· Фазе ревизије система
· Испитивање и документовање система
· Интерне контроле 
· Процена система


Број часова
4 часа

V
Технике ревизије
· Ревизорски докази, програми и ревизорски досије
· Одлучивање о узорку
· Процена грешака и неправилности у пословању
· Аналитички поступци
· Интервју


Број часова
9 часова

VI
Преваре и корупција
· Улога државног ревизора у борби против превара и корупције
· Процена ризика и реакција ревизора на утврђене ризике
· Поступци везани на истрагу превара
· Извештавање о налазима истраге превара


Број часова
2 часа

Циљ предмета

Предмет је структурисан на начин да нуди ревизору сва основна знања и вештине неопходне за ефикасно и успешно спровођење ревизије. Циљ предмета је упознати кандидата с међународним смерницама и стандардима ревизије, с врстама ревизије и процесом ревизије те га научити како да користи најефикасније технике ревизије, као и алате који помажу у обављању послова ревизије.
III. ПРОГРАМ ОБУКЕ ЗА СТИЦАЊЕ ЗВАЊА ОВЛАШЋЕНИ ДРЖАВНИ РЕВИЗОР
3. Обука за стицање звања овлашћени државни ревизор
Метод обуке
Кандидати који су успешно завршили обуку и стекли сертификат за ревизорско звање државни ревизор и испуњавају услов у погледу прописаног броја година радног искуства у ревизији јавног сектора могу ући у програм обуке за стицање сертификата за ревизорско звање овлашћени државни ревизор. Обука за стицање овог звања није обавезна, а може се организовати у виду консултација (члан 11. Правилника).
Програм испита
Сагласно чл. 15. и 21. Правилника, испит за звање овлашћени државни ревизор, састоји се из два дела: писаног рада и његове усмене одбране.
Писани рад обухвата апликацију знања добијеног за време обуке за ревизорско звање државни ревизор и радног искуства на пословима ревизије јавног сектора. То је самостална обрада изабране теме, којом кандидат доказује своју способност решавања практичног или теоретског проблема, уз коришћење свих својих знања. Кандидат бира тему са листе усвојених тема.
Кандидат брани писани рад усмено пред Комисијом. Успех на испиту оцењују сва три члана Комисије оценом „положио“ или „није положио” (члан 22. Правилника).
Председник Комисије саопштава оцену писаног рада и његове усмене одбране јавно, непосредно након испита. 
Кандидат који на испиту није задовољио, испит понавља у целости (члан 22. Правилника).
Успешном одбраном рада кандидат испуњава услове за стицање сертификата за ревизорско звање овлашћени државни ревизор.