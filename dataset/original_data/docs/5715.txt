На основу члана 128. став 6. Закона о ветеринарству („Службени гласник РС”, бр. 91/05 и 30/10),
Министар пољопривреде, трговине, шумарства и водопривреде, доноси
 
ПРАВИЛНИК
о начину и поступку пријављивања пошиљке за преглед, поступку и мерама за поступање са пошиљком којој је забрањен увоз

"Службени гласник РС", број 9 од 5. фебруара 
	2012.
 
1. Уводне одредбе
Члан 1.
Овим правилником ближе се прописују начин и поступак пријављивања пошиљке за преглед, као и поступак и мере за поступање са пошиљком којој је забрањен увоз. 
	
Члан 2.
Одредбе овог правилника не односе се на пошиљке хране животињског порекла која чини део путничког личног пртљага намењеног личној потрошњи, односно потрошњи од стране крајњег корисника и под условом да долази из држава из којих није забрањен увоз или транзит и да укупна маса не прелази 1 kg, ако:
1) не захтевају температурни режим пре потрошње;
2) су упаковане у оригинално паковање;
3) је паковање неоштећено, осим ако се тренутно користи.
Члан 3.
Пошиљкама, у смислу овог правилника, сматрају се пошиљке животиња, производа животињског порекла, хране животињског порекла, споредних производа животињског порекла или хране за животиње обухваћени истим прописаним документом, које се налазе у истом превозном средству, потичу из истог места порекла и намењене су истом месту крајњег одредишта. 
	
2. Начин и поступак пријављивања пошиљке за преглед
Члан 4.
Пошиљка која се увози у Републику Србију најављује се од лица одговорног за пошиљку попуњавањем прве стране заједничког ветеринарског улазног документа у складу са законом којим се уређује ветеринарство и прописима донетим за спровођење овог закона.
Увоз пошиљки животиња најављује се на начин прописан ставом 1. овог члана најкасније 24 сата пре очекиваног доласка на подручје Републике Србије. 
	
Члан 5.
Лице одговорно за пошиљку подноси захтев за ветеринарско-санитарни преглед пошиљке писмено или електронским путем граничном ветеринарском инспектору.
Уз захтев из става 1. овог члана подноси се документација која прати пошиљку, као и заједнички ветеринарски улазни документ, у складу са законом којим се уређује ветеринарство. 
	
3. Поступак и мере за поступање са пошиљком којој је забрањен увоз у Републику Србију
Члан 6.
Ако гранични ветеринарски инспектор донесе решење о забрани увоза пошиљке, то означава на заједничком ветеринарском улазном документу и одређује мере за поступање са том пошиљком.
Члан 7.
Пошиљка која је без извршене ветеринарско-санитарне контроле унета у Републику Србију одузима се, а орган надлежан за послове ветеринарства одлучује о њеном уништењу или враћању у место порекла, односно земљу извозницу. 
	
Члан 8.
Када се ветеринарско-санитарним прегледом утврди да пошиљка не испуњава ветеринарско-санитарне услове за увоз или да постоје одређене неправилности у складу са законом којим се уређује ветеринарство, орган надлежан за послове ветеринарства у договору са лицем одговорним за пошиљку може да врати пошиљку са истог граничног прелаза на којем је пошиљка ушла у Републику Србију у земљу извоза (у даљем тексту: ино испоручиоцу) и то у периоду од највише 60 дана од дана доношења решења о забрани увоза, користећи исту врсту превозног средства, под условом да је прибављена сагласност за враћање пошиљке од надлежног тела које је издало међународну ветеринарску потврду (у даљем тексту: сертификат) за ту пошиљку.
У случају из става 1. овог члана гранични ветеринарски инспектор:
1) покреће поступак обавештавања у складу са посебним прописом;
2) поништава сваку страну сертификата која прати пошиљку, и то печатом димензија 30 x 150 mm, који садржи текст: „одбијено” („rejected”), словима црвене боје величине 20 mm, како би се онемогућио поновни увоз такве пошиљке преко других граничних прелаза.
До момента враћања пошиљке, односно до прибављања сагласности за враћање пошиљке из става 1. овог члана, орган надлежан за послове ветеринарства врши ускладиштење и надзор пошиљке, а трошкове сноси лице одговорно за пошиљку.
Ако налаз овлашћене лабораторије за пошиљку хране животињског порекла показује да та пошиљка не испуњава услове у погледу безбедности за намену за коју је увезена, орган надлежан за послове ветеринарства може да одобри употребу, односно прописно оспособљавање те пошиљке за друге намене у складу са законом којим се уређује ветеринарство, под условом да пошиљка није опасна по здравље животиња и људи.
Ако враћање пошиљке није могуће, односно ако нису испуњени услови из става 1. овог члана и ако је лице одговорно за пошиљку сагласно да се пошиљка одмах уништи врши се уништавање те пошиљке и то у најближем објекту одобреном за нешкодљиво уништавање хране животињског порекла, производа животињског порекла, споредних производа животињског порекла и хране за животиње у складу са законом којим се уређује ветеринарство.
Члан 9.
У случају забране увоза пошиљке животиња гранични ветеринарски инспектор, у договору са лицем одговорним за пошиљку, одређује једну од следећих мера:
1) смештање животиња у штале, њихово храњење, напајање и по потреби лечење;
2) привремено одузимање животиња и њихово смештање у карантин или изоловање на граничном прелазу до добијања резултата анализа;
3) враћање животиња у земљу извозницу, ако здравствено стање животиња и услови за заштиту добробити животиња то допуштају.
Ако су здравствено стање животиња, односно услови за заштиту добробити животиња такви да онемогућавају враћање пошиљке гранични ветеринарски инспектор одређује једну од следећих мера:
1) клање животиња на основу обављене службене контроле пре клања;
2) лишавање живота животиње на хуман начин и нешкодљиво уништавање лешева. 
	
Члан 10. 
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-259/2011-09
У Београду, 25. јануара 2012. године
Министар,

Душан Петровић, с.р.