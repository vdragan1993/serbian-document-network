На основу члана 9. став 3. Закона о буџетском систему
(„Службени гласник РС”, бр. 9/2002 и 87/2002),
Министар финансија и економије доноси 
 
ПРАВИЛНИК


о заједничким основама, критеријумима и задацима за рад финансијске службе 
директног корисника буџетских средстава
„Службени гласник РС“, број 123 од 14. децембра 2003.
 
 
Члан 1.
Овим правилником уређују се заједничке основе,
критеријуми и задаци за рад финансијске службе директног корисника буџетских
средстава (у даљем тексту: директни корисник), у складу са законом којим се
уређује буџетски систем и другим прописима којима се уређује ова област.
 
Члан 2.
Директни корисник који, у оквиру средстава планираних
буџетом за финансирање рада тог корисника, поред личних и материјалних расхода
исказује и средства за финансирање послова из делокруга рада тог корисника, на
основу закона и других прописа, обавезан је да образује финансијску службу.
 
Члан 3.
Директни корисник, у зависности од врсте и обима
финансијско-материјалних послова које обавља, а који су условљени делокругом и
обимом његове надлежности, својим општим актом, на који сагласност даје
министар надлежан за послове финансија и економије, дефинише опис послова и
број извршилаца у финансијској служби.
 
Члан 4.
За директног корисника који у оквиру средстава планираних
буџетом за финансирање рада тог корисника, има исказана само средства за личне
и материјалне расходе, обављање тих послова може вршити финансијска служба
другог директног корисника, по претходно прибављеној сагласности министра
надлежног за послове финансија и економије.
 
Члан 5.
Послови и задаци из члана 9. став 1. Закона о буџетском
систему („Службени гласник РС”, бр. 9/2002 и 87/2002) које обавља финасијска
служба директног корисника јесу послови припреме и израде предлога финансијског
плана, расподеле средстава индиректним корисницима буџетских средстава у оквиру
одобрених апропријација, припреме и комплетирања документације за извршење
финансијског плана, извршавања задатака који се односе на управљање имовином
државе за коју је одговоран директни корисник, вођења пословних књига и
усклађивања са главном књигом трезора и састављање консолидованих периодичних и
годишњих извештаја, као и други финасијско-материјални послови. 
 
Члан 6.
Овај правилник ступа на снагу осмог дана од дана
објављивања у „Службеном гласнику Републике Србије”.
 
Број 110-00-351/2003-01
У Београду, 8. децембра
2003. године
Министар,
Божидар Ђелић, с.р.