На основу члана 16. став 2. Закона о здравственој заштити („Службени гласник РС”, бр. 107/05, 72/09 – др. закон, 88/10, 99/10, 57/11, 119/12, 45/13 – др. закон, 93/14, 96/15 и 106/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 – УС и 44/14),
Влада доноси
 
УРЕДБУ
о Програму здравствене заштите становништва од заразних болести
"Службени гласник РС", број 22 од 4 марта 
				2016.
   
Члан 1.
Овом уредбом уређује се спровођење здравствене заштите становништва од заразних болести и утврђује програм за спровођење ове заштите.
Члан 2.
Здравствена заштита становништва од заразних болести, спроводи се по програму којим су утврђени: приоритетни и специфични циљеви, мере, организација и учесници у спровођењу програма, као и праћење и контрола спровођења програма.
Програм из става 1. овог члана одштампан је уз ову уредбу и чини њен саставни део.
Члан 3.
Даном ступања на снагу ове уредбе престаје да важи Уредба о здравственој заштити становништва од заразних болести („Службени гласник РС”, број 29/02).
Члан 4.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-2359/2016-1
У Београду, 3. марта 2016. године
Влада
Председник,
Александар Вучић, с.р.
ПРОГРАМ ЗДРАВСТВЕНЕ ЗАШТИТЕ СТАНОВНИШТВА ОД ЗАРАЗНИХ БОЛЕСТИ 
1. УВОД
На основу глобалне политике „Здравље за све” и политике „21 циљ за XXI век” (у циљу 7. Европског региона Светске здравствене организације (у даљем тексту: СЗО) и у складу са Међународним здравственим правилником (у даљем тексту: МЗП) и евалуације Програма здравствене заштите становништва од заразних болести од 2002. до 2010. године, у Републици Србији и Програма здравствене заштите становништва од заразних болести треба остварити значајно смањење негативних ефеката које одређене заразне болести имају на здравствено стање становништва и обезбедити одржавање статуса земље без дечије парализе, достизање елиминације малих богиња и рубеле и контролу приоритетних заразних болести.
Програмом здравствене заштите становништва од заразних болести (у даљем тексту: Програм) утврђени су следећи циљеви.
2. ПРИОРИТЕТНИ ЦИЉЕВИ ПРОГРАМА
2.1. У области епидемиологије
1. одржавање статуса земље без дечије парализе;
2. елиминација аутохтоних малих богиња и рубеле и елиминација тетануса новорођенчади; 
3. контрола следећих болести: великог кашља, епидемичног паротитиса, туберкулозе, вирусног хепатитиса Б и Ц, грипа, заразних болести које се преносе полним путем, хеморагијске грознице са бубрежним синдромом, бактеријског менингитиса, запаљење црева изазвано бактеријом Clostridium difficile, грознице Западног Нила и болничких инфекција;
4. превенција и контрола болести од већег социјалног и епидемиолошког значаја: у појединачним случајевима код нових заразних болести и болести које поново прете и у епидемијама заразних болести.
2.2. У области хигијене
1. снабдевање становништва хигијенски исправном водом за пиће; 
2. хигијенска диспозиција чврстих и течних отпадних материја;
3. побољшање санитарно-хигијенских услова у објектима од већег хигијенско епидемиолошког значаја;
4. унапређење санитарно-хигијенских услова у објектима колективне исхране;
5. унапређење здравља деце и омладине и смањење ризика од избијања болести надзором над објектима за боравак деце и омладине;
6. унапређење санитарно-хигијенских услова у здравственим установама;
7. контрола и унапређење санитарно-хигијенских услова у објектима за смештај миграната.
2.3. У области здравственог васпитања
1. подизање нивоа знања, формирање ставова и промовисање позитивних облика понашања и животног стила значајних за превенцију и контролу заразних болести.
2.4. У области епидемиологије и хигијене, у ванредним ситуацијама
1. успостављање методологије и процедура за рано препознавање ризика и оспособљавање за брзо реаговање у циљу предузимања противепидемијских мера у ванредним ситуацијама.
2.5. У области микробиологије 
1. побољшање осетљивости система лабораторијске дијагностике заразних болести унапређењем микробиолошких метода испитивања;
2. побољшање откривања и праћења резистенције на анитмикробне агенсе узрочника заразних болести од епидемиолошког значаја. 
2.6. У области здравствене информатике
1. израда и имплементација информационог система за подршку реализације Програма здравствене заштите становништва од заразних болести.
3. СПЕЦИФИЧНИ ЦИЉЕВИ И МЕРЕ ПРОГРАМА
3.1. У области епидемиологије
3.1.1. Дечија парализа (полиомијелитис)
Циљ: Одржавање статуса земље без дечије парализе у складу са националним планом активности.
Мере:
1. одржавање високог обухвата вакцинације деце вакцином против дечје парализе од најмање 95% на нивоу сваке општине, према правилнику којим се уређује имунизација и хемиопрофилакса; 
2. имунизација група у високом ризику (Роми, избеглице, расељена лица, имигранти и др.);
3. континуирана контрола вакциналног статуса лица одређеног узраста ревизијом вакциналних картотека, контрола вакциналног статуса приликом уласка у колективне смештаје, ванредна ревизија вакциналних картотека у складу са епидемиолошком ситуацијом и вакцинација невакцинисаних и непотпуно вакцинисаних лица;
4. периодично и годишње извештавање о спроведеној вакцинацији против дечје парализе;
5. одржавање циљних вредности индикатора квалитета у надзору над акутном флакцидном парализом (АФП), епидемиолошко и лабораторијско испитивање сваког пријављеног случаја и класификација, анализа и извештавање по критеријумима СЗО;
6. примена и спровођење плана за одлагање и чување вируса дечје парализе (дивљег, вакциналног и вакцина деривираног) у лабораторијама, у складу са захтевима СЗО;
7. одржавање спремности здравственог система за случај евентуалног импортовања дивљег или вакцина деривираног вируса дечје парализе у земљу (брзи одговор према критеријумима СЗО).
3.1.2. Тетанус новорођенчади (тетанус неонаторум)
Циљ: Елиминација тетануса новорођенчади.
Мере: 
1. одржавање високог обухвата вакцинације против тетануса лица одређеног узраста од најмање 95% на нивоу сваке општине, према правилнику којим се уређује имунизација и хемиопрофилакса;
2. допунска имунизација вакцином против тетануса жена генеративног периода у срединама високог ризика и високо ризичним популацијама код непознатог и непотпуног вакциналног статуса;
3. провера вакциналног статуса против тетануса трудница у последњем триместру трудноће;
4. обављање свих порођаја уз стручну помоћ.
3.1.3. Мале богиње (морбили) и рубела
Циљ: Елиминација аутохтоних случајева малих богиња и рубеле у складу са националним планом активности.
Мере:
1. одржавање високог обухвата вакцинације са две дозе комбиноване вакцине против малих богиња, заушака и рубеле од најмање 95% на нивоу сваке општине, према правилнику којим се уређује имунизација и хемиопрофилакса;
2. имунизација група у високом ризику (Роми, избеглице, расељена лица, имигранти и др.);
3. континуирана контрола вакциналног статуса лица одређеног узраста ревизијом вакциналних картотека, контрола вакциналног статуса приликом уласка у колективне смештаје, ванредна ревизија вакциналних картотека у складу са епидемиолошком ситуацијом и вакцинација невакцинисаних и непотпуно вакцинисаних лица;
4. допунска имунизација против рубеле жена у генеративном периоду непознатог вакциналног статуса, у складу са правилнику којим се уређује имунизација и хемиопрофилакса;
5. периодично и годишње извештавање о спроведеној вакцинацији против малих богиња, заушака и рубеле;
6. одржавање циљних вредности индикатора квалитета у надзору над малим богињама и рубелом, епидемиолошко и лабораторијско испитивање сваког пријављеног случаја и класификација, анализа и извештавање по критеријумима СЗО;
7. одржавање спремности здравственог система за случај епидемијског јављања малих богиња и рубеле.
3.1.4. Велики кашаљ (пертусис)
Циљ: Снижавање стопе инциденције великог кашља на мање од 1 на 100.000 популације.
Мере:
1. одржавање високог обухвата вакцинације комбинованом вакцином против дифтерије, тетануса и великог кашља лица одређеног узраста од најмање 95% на нивоу сваке општине, према правилнику којим се уређује имунизација и хемиопрофилакса;
2. имунизација група у високом ризику (Роми, избеглице, расељена лица, имигранти и др.);
3. континуирана контрола вакциналног статуса лица одређеног узраста ревизијом вакциналних картотека, контрола вакциналног статуса приликом уласка у колективне смештаје, ванредна ревизија вакциналних картотека у складу са епидемиолошком ситуацијом и вакцинација невакцинисаних и непотпуно вакцинисаних лица;
4. периодично и годишње извештавање о спроведеној вакцинацији против великог кашља;
5. успостављање активног епидемиолошког надзора над случајем сумње на оболевање од великог кашља, епидемиолошко и лабораторијско испитивање сваког пријављеног случаја и класификација, анализа и извештавање по дефинисаним критеријумима;
6. формирање националне референтне лабораторије за дијагностику великог кашља.
3.1.5. Заушци (епидемични паротитис, мумпс)
Циљ: Снижавање стопе инциденције на мање од 1 на 100.000 становника.
Мере:
1. одржавање високог обухвата вакцинације са две дозе комбиноване вакцине против малих богиња, заушака и рубеле од најмање 95% на нивоу сваке општине, према правилнику којим се уређује имунизација и хемиопрофилакса;
2. имунизација група у високом ризику (Роми, избеглице, расељена лица, имигранти и др.);
3. континуирана контрола вакциналног статуса лица одређеног узраста ревизијом вакциналних картотека, контрола вакциналног статуса приликом уласка у колективне смештаје, ванредна ревизија вакциналних картотека у складу са епидемиолошком ситуацијом и вакцинација невакцинисаних и непотпуно вакцинисаних лица;
4. периодично и годишње извештавање о спроведеној вакцинацији против малих богиња, заушака и рубеле;
5. јачање лабораторијске подршке у дијагностици епидемичног паротитиса;
6. пријава и истраживање у случају епидемијског јављања болести.
3.1.6. Туберкулоза
Циљ: Снижавање стопа инциденције и морталитета.
Мере:
1. епидемиолошки надзор у складу са дефиницијом случаја над оболелима и умрлима од туберкулозе, као и над оболелима од туберкулозе коинфицираним ХИВ-ом;
2. откривање, пријављивање и истраживање епидемијског јављања туберкулозе;
3. рано откривање оболелих од туберкулозе укључујући потпун обухват тестирањем резистенције узрочника на антитуберкулотске лекове прве линије;
4. лечење свих оболелих од туберкулозе на територији Републике Србије уз обезбеђивање подршке лечењу оболелих од резистентних облика туберкулозе, као и праћење исхода лечења;
5. обавезно епидемиолошко испитивање и прегледи контаката оболелих од туберкулозе и примена хемиопрофилаксе у складу са правилнику којим се уређује имунизација и хемиопрофилакса;
6. вакцинација новорођенчади против туберкулозе;
7. активно трагање за оболелима од туберкулозе у популацијама под повећаним ризиком;
8. превенција, дијагностиковање и лечење туберкулозе и ХИВ коинфекције;
9. превенција и сузбијање нозокомијалне туберкулозе;
10. контрола квалитета рада служби за превенцију, дијагностику и лечење туберкулозе;
11. континуирана медицинска едукација из области превенције, дијагностике, лечења и праћења туберкулозе за консултативно-специјалистичке службе и примарну здравствену заштиту;
12. континуирано извештавање по нивоима и сарадња са међународним организацијама;
13. подршка истраживањима и иновацијама.
3.1.7. Вирусни хепатитис Б
Циљ: Снижавање стопе инциденције акутне форме хепатитиса Б и морталитета.
Мере:
1. епидемиолоски надзор у складу са дефиницијом случаја над оболелима (обавезна лабораторијска потврда);
2. спровођење надзора над регистрованим случајевима коинфекције, цирозе и хепатоцелуларних карцинома узрокованих ХБВ (последице ХБВ инфекције);
3. откривање и пријављивање случајева вирусног хепатитиса Б;
4. обавезно епидемиолошко испитивање случајева и епидемиолошко и серолошко испитивање контаката потврђених случајева;
5. откривање, пријављивање и истраживање епидемијског јављања ових болести;
6. обезбеђивање лекова за лечење и праћење успешности лечења инфицираних или оболелих особа према терапијском протоколу и међународним смерницама (СЗО и други);
7. спровођење активне имунизације против акутног вирусног хепатитиса Б новорођенчади и невакцинисане деце у 12. години живота, као и експонираних лица у складу са правилником којим се уређује имунизација и хемиопрофилакса;
8. тестирање на ХБсАг трудница, добровољних давалаца крви и групација из ризика у складу са законом којим се уређује заштита становништва од заразних болести и правилником о прегледима појединих категорија становниства на носилаштво узрочника заразних болести;
9. примена хигијенских и санитарних поступака и мера у пружању здравствених и других услуга (нпр. тетоважа, пирсинг и сл.);
10. примена стандардних мера заштите од крвљу преносивих инфекција у здравственим установама и на другим местима где се пружају услуге које нарушавају интегритет коже (где постоји изложеност потенцијално инфективној крви);
11. едукативни програми за здравствене раднике, целокупно становништво и циљано у групацијама становништва са већим ризиком;
12. континуирано извештавање по свим нивоима.
3.1.8. Вирусни хепатитис Ц
Циљ: Снижавање стопе инциденције хепатитиса Ц и морталитета.
Мере:
1. епидемиолоски надзор над оболелима у складу са дефиницијом случаја (обавезна лабораторијска потврда);
2. спровођење надзора над регистрованим случајевима коинфекције, цирозе и хепатоцелуларних карцинома узрокованих ХЦВ (последице ХЦВ инфекције);
3. откривање и пријављивање случајева вирусног хепатитиса Ц;
4. обавезно епидемиолошко испитивање случајева и епидемиолошко и серолошко испитивање контаката потврђених случајева;
5. откривање, пријављивање и истраживање епидемијског јављања ових болести;
6. обезбеђивање лекова за лечење и праћење успешности лечења инфицираних или оболелих особа према терапијском протоколу и међународним смерницама (СЗО и други);
7. тестирање на анти-ХВЦ антитела трудница, добровољних давалаца крви и групација из ризика у складу са законом и подзаконским актима;
8. примена хигијенских и санитарних поступака и мера у пружању здравствених и других услуга (нпр. тетоважа, пирсинг и сл.);
9. примена стандардних мера заштите од крвљу преносивих инфекција у здравственим установама и на другим местима где се пружају услуге које нарушавају интегритет коже (где постоји изложеност потенцијално инфективној крви);
10. едукативни програми за здравствене раднике, читаво становништво и циљано у групацијама становништва са већим ризиком;
11. континуирано извештавање по свим нивоима.
3.1.9. Заразне болести које се преносе полним путем
Циљеви:
1. снижавање стопа инциденције и морталитета Морбус ХИВ-а;
2. снижавање стопа инциденције гонореје, сифилиса и полне хламидијазе.
Мере:
1. епидемиолошки надзор над особама инфицираним ХИВ-ом, оболелима и умрлима од Морбус ХИВ-а (АИДС, сида), гонореје, сифилиса и полне хламидијазе у складу са дефиницијом случаја;
2. спровођење периодичних био-бихевиоралних истраживања међу дефинисаним популацијама под повећаним ризиком, најмање у Београду, а у циљу праћења тренда процењене серопреваленције ХИВ инфекције и других инфекција, заступљености ризичног понашања, праксе тестирања, коришћења превентивних програма и других услуга и сл.;
3. епидемиолошко испитивање сваког пријављеног случаја носилаштва анти-ХИВ антитела, Морбус ХИВ-а (АИДС, сида), гонореје, сифилиса и полне хламидијазе, и класификација случаја, периодична анализа података и извештавање према критеријумима СЗО и Европског центара за контролу болести;
4. обавезно епидемиолошко и лабораторијско испитивање контаката потврђених случајева;
5. формирање националне референтне лабораторије за дијагностику гонореје и полне хламидијазе;
6. откривање и истраживање епидемијског јављања ових болести;
7. обавезно тестирање на присуство анти-ХИВ антитела добровољних давалаца крви, ткива и органа и других категорија становништва у складу са законом и подзаконским актима;
8. добровољно саветовање и тестирање крви на анти-ХИВ антитела код група становништва са ризичним понашањем или под ризиком од инфекције у складу са законом и подзаконским актима;
9. промоција значаја раног дијагностиковања и адекватног благовременог лечења ових инфекција кроз кампање и циљане превентивне активности за идентификоване популације под повећаним ризиком;
10. обезбеђивање лекова за лечење и праћење успешности лечења особа инфицираних ХИВ-ом према терапијском протоколу и међународним смерницама (СЗО и други);
11. едукативни програми за целокупно становништво, с посебним акцентом на младе, као и за популације под повећаним ризиком, у циљу повећања знања, редукције ризичног понашања и вулнерабилности, као и стигме и дискриминације која прати ову групу инфекција;
12. едукација здравствених радника, као и запослених у социјалним установама у којима се обавља и здравствена делатност, а у циљу повећања знања, примене стандардних мера заштите од крвљу преносивих инфекција на радном месту, превенције преноса узрочника са мајке на дете и редукције стигме и дискриминације која прати ову групу инфекција;
13. континуирано извештавање по нивоима.
3.1.10. Сезонски грип (инфлуенца) 
Циљеви:
1. унапређење надзора над грипом у сезони;
2. снижавање стопа инциденције и морталитета.
Мере: 
1. рано откривање неуобичајених, сигналних догађаја;
2. популациони надзор над обољењима сличним грипу;
3. спровођење сентинел надзора над обољењима сличним грипу и акутним респираторним инфекцијама;
4. спровођење сентинел хоспитал надзора над тешком акутном респираторном инфекцијом (у даљем тексту: САРИ);
5. спровођење надзора над акутним респираторним дистрес синдромом (у даљем тексту: АРДС);
6. спровођење надзора над морталитетом – лабораторијски потврђених случајева;
7. спровођење надзора над лабораторијски потврђеним случајевима грипа;
8. пријава и истраживање епидемија;
9. имунизација против грипа, према епидемиолошким и клиничким индикацијама према правилнику којим се уређује имунизација и хемиопрофилакса;
10. континуирано недељно извештавање по нивоима. 
3.1.11. Инвазивне бактеријске болести (пнеумококна, менингококна)
Циљ: Снижавање стопа инциденције и морталитета.
Мере:
1. имунизација лица у високом ризику (клиничке индикације) и увођење у календар обавезне вакцинације, вакцинацију против пнеумококне болести свих лица одређеног узраста;
2. периодично и годишње извештавање о спроведеној вакцинацији;
3. успостављане активног епидемиолошког надзора над случајем сумње на оболевање од инвазивне бактеријске болести, епидемиолошко и лабораторијско испитивање сваког пријављеног случаја и класификација, анализа и извештавање по дефинисаним критеријумима.
3.1.12. Хеморагијска грозница са бубрежним синдромом и друге хеморагијске грознице
Циљ: 
1. унапређење надзора над хеморагијским грозницама;
2. снижавање стопа инциденције и морталитета хеморагијске грознице са бубрежним синдромом у природним жариштима.
Мере:
1. спровођење надзора над хеморагијском грозницом са бубрежним синдромом и другим хеморагијским грозницама у складу са дефиницијом случаја;
2. епидемиолошко и лабораторијско испитивање сваког пријављеног случаја и класификација, анализа и извештавање по дефинисаним критеријумима;
3. праћење бројности мишоликих глодара и крпеља у природним жариштима;
4. предузимање ДДД (дезинфекција, дезинсекција и дератизација) мера у жариштима;
5. редовно извештавања по нивоима.
3.1.13. Запаљење црева изазвано бактеријом Clostridium difficile (Ентероколитис пер Clostridium difficile)
Циљ: Снижавање стопа инциденције и морталитета.
Мере:
1. епидемиолошки надзор над запаљењем црева изазваним бактеријом Clostridium difficile;
2. откривање оболелих и лабораторијско испитивање узрочника према дефинисаним критеријумима;
3. идентификација фактора ризика повезаних са запаљењем црева изазваним бактеријом Clostridium difficile;
4. евалуација примене антибиотика са квалитативним и квантитативним приказом прописивања антимикробних агенаса и агенаса „високог ризика” за појаву запаљења црева изазваног бактеријом Clostridium difficile;
5. редовно извештавање по нивоима;
6. едукација о запаљењу црева изазваном бактеријом Clostridium difficile;
7. адекватна примена контактне изолације; 
8. адекватно извођење хигијене руку и употребе заштитне опреме;
9. адекватно чишћење, прање и дезинфекција површина и медицинског прибора и опреме;
10. откривање, истраживање и контрола епидемија запаљења црева изазваних бактеријом Clostridium difficile и утврђивање риботипа токсигених сојева.
3.1.14. Инфекције повезане са здравственом заштитом, односно болничке инфекције
Циљ: Снижавање стопа инциденције инфекција повезаних са здравственом заштитом.
Мере:
1. побољшање епидемиолошког надзора над инфекцијама повезаним са здравственом заштитом;
2. праћење дистрибуције узрочника инфекција повезаних са здравственом заштитом и јачање праћења резистенције бактерија, Staphylococcus aureus, Enterococcus faecalis, Enterococcus faecium, Escherichia coli, Klebsiella pneumoniae, Pseudomonas aeruginosa и Acinetobacter spp., на атимикробне агенсе, према дефинисаним критеријумима;
3. редовно извештавање по нивоима;
4. јачање организационих структура за спречавање, рано откривање и сузбијање инфекција повезаних са здравственом заштитом;
5. доношење упутстава за превенцију инфекција повезаних са здравственом заштитом;
6. едукација о инфекцијама повезаним са здравственом заштитом;
7. откривање, истраживање и контрола епидемија инфекција повезаних са здравственом заштитом и правовремена типизација узрочника.
3.1.15. Грозница Западног Нила – неуроинвазивна форма (менингитис, менингоенцефалитис, енцефалитис)
Циљ: 
1. унапређење надзора над грозницом Западног Нила;
2. снижавање стопа инциденције и морталитета.
Мере:
1. спровођење сезонског епидемиолошког надзора над грозницом Западног Нила у хуманој популацији; 
2. откривање вероватних или потврђених случајева грознице Западног Нила у складу са дефиницијом случаја;
3. регистрација сваког случаја неуроинвазивног облика болести и лабораторијска потврда дијагнозе према дефинисаним критеријумима;
4. контрола безбедности крви и крвних продуката;
5. успостављање ентомолошког надзора;
6. успостављање интегрисаног програма контроле вектора;
7. едукација становништва о начинима преношења узрочника и мерама личне заштите;
8. редовно извештавање по нивоима.
3.1.16. Заразне болести од већег епидемиолошког и социјалног значаја 
Циљ: 
1. унапређење надзора над заразним болестима од већег епидемиолошког и социјалног значаја;
2. снижавање стопа инциденције и морталитета.
Мере:
1. спровођење епидемиолошког надзора над појединачним случајевима оболевања од тетануса, бруцелозе, Q-грознице, лајмске болести, антракса, салмонелоза, инфекције црева узроковане ентерохеморагијском E. Coli, листериоза;
2. откривање, истраживање и контрола епидемијског јављања: болести које се преносе контаминираном храном и водом, хепатитиса А, менингитиса, туларемије и заразних пролива код деце млађе од пет година;
3. одржавање елиминације беснила код људи;
4. спровођење надзора над заразним болестима и другим догађајима или ситуацијама које могу да представљају озбиљну прекограничну претњу по јавно здравље;
5. лабораторијско испитивање код постављања дијагнозе према дефиницији случаја, а код сумње на епидемију лабораторијско испитивање на узорку случајева;
6. едукација становништва о начинима преношења узрочника и мерама заштите;
7. редовно извештавање на свим нивоима.
3.1.17. Масовна окупљања
Циљ: Рано откривање и процена потенцијалних ризика по здравље и поремећаја здравља и брзо реаговање, односно предузимање одговарајућих мера превенције и контроле.
Мере:
1. спровођење надзора над обољењима (заразним болестима и другим поремећајима здравља) у складу са дефиницијом случаја;
2. рано откривање неуобичајених, сигналних догађаја;
3. откривање, пријављивање и истраживање епидемија;
4. обезбеђивање високог степена спремности система (примена процедура);
5. редовно извештавање по свим нивоима.
3.1.18. Међународни здравствени правилник (МЗП)
Циљ: Имплементација одредаба МЗП СЗО у области заразних болести.
Мере:
1. спровођење надзора над одређеним заразним болестима у складу са дефиницијом случаја;
2. рано откривање неуобичајених, сигналних догађаја и њихово регистровање и процена у складу са алгоритмом (инструмент за одлучивање из Анекса 2. МЗП);
3. пријављивање потенцијалних претњи по јавно здравље или ванредних јавноздравствених догађаја од међународног значаја СЗО ( МЗП контакт особа – ЕУРО) у складу са одредбама МЗП кроз МЗП комуникациони канал;
4. формирање мултисекторског тела за праћење имплементације МЗП.
3.1.19. Здравствени надзор над мигрантима који се налазе на територији Републике Србије
Циљ: Праћење оболевања од заразних болести и идентификација ризика у популацији миграната на територији Републике Србије.
Мере:
1. спровођење здравственог надзора над популацијом миграната у центрима за смештај лица која траже азил у циљу идентификације ризика за настанак или преношење заразних болести;
2. спровођење надзора над случајевима импортованих заразних болести;
3. откривање, пријављивање и епидемиолошко испитивање појединачних случајева оболевања, као и истраживање епидемија заразних болести уз предузимање адекватних мера превенције и контроле;
4. прикупљање, обједињавање и анализа података прикупљених у оквиру здравственог надзора; 
5. промоција здравља и едукација корисника центара, особља које је запослено у центрима, здравствених радника и представника локалне самоуправе;
6. редовно извештавање по свим нивоима.
3.2. У области хигијене
3.2.1. Здравствена исправност воде за пиће
Циљ: Обезбедити ефикасан и поуздан систем праћења и контроле здравствене исправности воде за пиће.
Мере:
1. примена постојећих, иновирање и доношење нових прописа у овој области;
2. формирање и успостављање информационог система за праћење здравствене исправности воде за пиће и начина водоснабдевања у Републици Србији, ради контролисања параметара прописаних Законом;
3. заустављање даље деградације водних ресурса и отклањање фактора ризика пореклом из воде значајних за оболевање становништва;
4. формирање базе података за све објекте водоснабдевања, укључујући и објекте за алтернативно водоснабдевање у ванредним ситуацијама;
5. хигијенско-санитарни надзор водних објеката, систематска контрола хигијенске исправности воде за пиће;
6. контрола одржавања и поштовања режима унутар зона санитарне заштите изворишта за водоснабдевање;
7. учешће у планирању и дефинисању здравствено-безбедних начина алтернативног водоснабдевања у ванредним ситуацијама;
8. едукација и подизање свести становништва и целе заједнице о значају хигијенски исправне воде за пиће за здравље;
9. учешће у планирању, изградњи и санацији водоводних система ради спречавања ризика од избијања хидричних епидемија;
10. предлагање мера за отклањање утврђених недостатака;
11. контрола спровођења предузетих мера.
3.2.2. Диспозиција течних отпадних материја
Циљ: унапређење санитарно-хигијенских услова у области диспозиције течних отпадних материја.
Мере:
1. примена постојећих, иновирање и доношење нових прописа у овој области;
2. формирање базе података о диспозицији течних отпадних материја;
3. контрола квалитета отпадних вода;
4. предлагање мера за отклањање утврђених недостатака;
5. контрола спровођења предузетих мера.
3.2.3. Диспозиција чврстих отпадних материја
Циљ: унапређење санитарно-хигијенских услова у области диспозиције чврстих отпадних материја. 
Мере:
1. примена постојећих, иновирање и доношење нових прописа у овој области;
2. формирање базе података за депоније (градске и сеоске);
3. утврђивање санитарног стања депоније и диспозиције отпадних материја;
4. предлагање мера за отклањање утврђених недостатака;
5. контрола спровођења предузетих мера;
6. учешће у планирању и изградњи и санацији хигијенско санитарних депонија.
3.2.4. Објекти од већег хигијенско епидемиолошког значаја
Циљ: унапређење санитарно-хигијенских услова у објектима од већег хигијенско епидемиолошког значаја. 
Мере:
1. примена постојећих, иновирање и доношење нових прописа у овој области;
2. формирање базе података о санитарно-хигијенским условима у објектима од већег хигијенско епидемиолошког значаја;
3. хигијенско санитарни надзор над објектима од већег хигијенско епидемиолошког значаја;
4. предлагање мера за отклањање утврђених недостатака;
5. контрола спровођења предузетих мера.
3.2.5. Објекти колективне исхране 
Циљ: унапређење санитарно-хигијенских услова у објектима колективне исхране.
Мере:
1. примена постојећих, иновирање и доношење нових прописа у овој области;
2. формирање базе података о објектима колективне исхране;
3. хигијенско санитарни надзор над објектима колективне исхране;
4. предлагање мера за отклањање утврђених недостатака;
5. контрола спровођења предузетих мера.
3.2.6. Објекти за боравак деце и омладине
Циљ: унапређење санитарно-хигијенских услова у објектима за боравак деце и омладине.
Мере:
1. примена постојећих, иновирање и доношење нових прописа у овој области;
2. формирање базе података за објекте за боравак деце и омладине;
3. хигијенско санитарни надзор над објектима за боравак деце и омладине;
4. предлагање мера за отклањање утврђених недостатака;
5. контрола спровођења предузетих мера;
6. обезбеђење најмање хигијенског минимума у објектима који немају решено водоснабдевање и диспозицију отпадних материја;
7. унапређење хигијенских навика код школске деце.
3.2.7. Здравствене установе
Циљ: унапређење санитарно-хигијенских услова у здравственим установама.
Мере:
1. примена постојећих, иновирање и доношење нових прописа у овој области;
2. формирање базе података о санитарно-хигијенским условима у здравственим установама;
3. хигијенско санитарни надзор здравствених установа;
4. предлагање мера за отклањање утврђених недостатака;
5. контрола спровођења предузетих мера.
3.2.8. Објекти за смештај миграната
Циљ: унапређење санитарно-хигијенских услова у објектима за смештај миграната. 
Мере:
1. примена постојећих, иновирање и доношење прописа у овој области;
2. формирање базе података о објектима за смештај миграната;
3. хигијенско санитарни надзор објеката за смештај миграната;
4. предлагање мера за отклањање утврђених недостатака;
5. контрола спровођења предузетих мера.
3.3. У области здравственог васпитања
3.3.1. Информисање становништва
Циљ: Информисање становништва о значају и величини проблема заразних болести, могућностима за њихову превенцију, лечење и контролу – на нивоу личног доприноса појединца (микро ниво) и заједнице (макро ниво), и успостављање партнерских односа. 
Мере:
1. здравствено информисање становништва у сарадњи са масмедијима; 
2. увођење здравственог васпитања у школе;
3. здравствене трибине;
4. организовани приказ изложбе;
5. здравствене кампање.
3.3.2. Позитивне навике и ставови
Циљ: Организовано преношење и усвајање знања која доприносе формирању позитивних навика и ставова од значаја за превенцију заразних болести, односно доприносе промени понашања значајног за настанак заразних болести.
Мере:
1. здравствено предавање;
2. разговор (индивидуални, планирани, допунски по потреби);
3. рад са малом групом (радионица);
4. организациони састанак;
5. семинари и саветовања;
6. мултимедијски приступ (учешће у едукативним телевизијским и радио емисијама, текстови у новинама и часописима, доступност информација на интернет сајтовима здравствених установа, коришћење социјалних мрежа за дисеминацију информација – facebook, twitter и друго).
3.3.3. Промена ставова и понашања
Циљ: Промена ставова и понашања које доприноси појави и ширењу заразних болести, подршка активном ставу и оспособљавању становништва за самозаштиту. 
Мере:
1. израда програма едукација едукатора за спровођење здравствено-васпитног рада;
2. мобилизација заједнице за развијање партнерских односа са државом у циљу ефикасније примене мера промоције здравља и превенције заразних болести које планира Влада;
3. стварање „критичне масе” за прихватање нових мера;
4. примена метода активне наставе (креативне радионице, играње туђе улоге);
5. рад у малој групи (редуковање штетних навика и ризичног понашања код група са повишеним ризиком и биолошки осетљивих групација); 
6. примена метода демонстрације могуће ситуације;
7. индивидуални рад у саветовалишту.
Иновација метода и израда модела здравственог васпитања и промоције здравља, као и израда и дистрибуција штампаних и аудиовизуелних здравствено васпитних средстава и рад на њиховој иновацији такође су део планираног програмског рада. 
3.4. У области епидемиологије и хигијене, у ванредним ситуацијама
Циљеви:
1. Рано препознавање и процена ризика од појаве заразних болести, односно, епидемија у ванредним ситуацијама;
2. Брзо реаговање и предузимање адекватних противепидемијских мера у ванредним ситуацијама.
Мере:
1. успостављање методологије и процедура за рано препознавање и процену ризика од појаве заразних болести, односно, епидемија у ванредним ситуацијама;
2. обука и оспособљавање за препознавање и процену ризика од епидемијске појаве заразних болести при изради процена угрожености и ризика од елементарних непогода и других несрећа, на свим нивоима;
3. дефинисање противепидемијских мера у оквиру акционих и оперативних планова за ванредне ситуације, односно, планова заштите и спасавања, на свим нивоима;
4. обука и оспособљавање локалних самоуправа за идентификовање алтернативних извора водоснабдевања и дефинисање алтернативних начина водоснабдевања у ванредним ситуацијама, нарочито за виталне објекте и установе и објекте и установе од већег хигијенско-епидемиолошког значаја (здравствене и образовне установе, прихватни центри, геријатријске установе итд.);
5. обука и оспособљавање локалних самоуправа за планирање и обезбеђивање алтернативних локација и начина уклањања свих врста отпадних материја, у ванредним ситуацијама;
6. обука и оспособљавање локалних самоуправа за планирање и пописивање објеката погодних за прихват и привремени колективни смештај угроженог становништва у ванредним ситуацијама, као и прихват и смештај миграната, уколико је то потребно;
7. израда стручно-методолошких упутстава и упутстава за становништво о начину спровођења ДДД мера у ванредним ситуацијама.
3.5. У области микробиологије
3.5.1. Лабораторијска дијагностика заразних болести
Циљ: побољшање осетљивости система лабораторијске дијагностике заразних болести унапређењем микробиолошких метода испитивања биолошких узорака у клиничким микробиолошким лабораторијама на свим нивоима здравствене заштите и у националним референтним лабораторијама. 
Мере: 
1. израда националних водича и стандардних оперативних процедура за микробиолошка испитивања биолошког материјала намењених клиничким лекарима и клиничким микробиолозима; 
2. обавезно и редовно спровођење спољне контроле квалитета (ЕQА) рада клиничких микробиолошких лабораторија;
3. омогућавање побољшања дијагностичких капацитета микробиолошких лабораторија у кадру, простору и опреми ревизијом правилника којим се уређује обављање здравствене делатности у здравственим установама и другим облицима здравствене службе;
4. унапређење доступности дијагностичких услуга на нивоу примарне здравствене заштите;
5. обезбеђивање континуираног коришћења савремених дијагностичких технологија у складу са нивоом здравствене заштите;
6. мобилисање постојећих капацитета за молекуларну типизацију за рано откривање епидемија заразних болести и подршку епидемиолошким истраживањима у оквиру надзора над заразним болестима. 
3.5.2. Резистенција на антимикробне агенсе узрочника заразних болести
Циљ: побољшање откривања и праћења резистенције на анитмикробне агенсе узрочника заразних болести од епидемиолошког значаја у болничкој и ванболничкој средини. 
Мере:
1. израда клиничких водича и стандардних оперативних процедура за испитивање осетљивости узрочника на антимикробне лекове и интерпретацију резултата. 
3.6. У области здравствене информатике
3.6.1. Информациони систем за праћење програма
Циљ: Примена информационог система за подршку реализације Програма здравствене заштите становништва од заразних болести у Републици Србији.
Мере:
1. Примена савременог, компјутеризованог, интегрисаног информационог система у функцији здравствене заштите становништва од заразних болести у Републици Србији у складу са законом и модерним методолошким принципима и информационим и комуникационим технологијама. Нови системи дизајнирани су и развијени тако да подржавају генерисање релевантних података на месту настанка (електронска здравствена документација) и омогуће њихово коришћење у свако време и на сваком месту где постоји потреба. Уз одговарајуће мере сигурности, сваки ауторизовани корисник требало би да је у могућности да, користи одговарајуће алате (рачунаре и компјутерске програме) и да увек има на располагању потребне податке. 
4. ОРГАНИЗАЦИЈА И УЧЕСНИЦИ У ПРОГРАМУ
Здравствену заштиту становништва од заразних болести која се остварује делатношћу здравствене службе, спроводе све законом утврђене здравствене установе и други облици здравствене делатности.
У обезбеђивању и спровођењу здравствене заштите од заразних болести, самостално и у складу са законом у овом програму учествују: општина, односно град, аутономна покрајина, организације здравственог осигурања, институције, установе, медији, појединци и породице, односно друштво у целини, стварањем услова за здрав живот и прихватањем одговорности за сопствено здравље.
Здравствене установе основане за заштиту од заразних болести на територији Републике имају посебне задатке које планирају и спроводе путем годишњих планова рада, и о достигнутим циљевима извештавају најмање једном годишње и на крају Програма завршним евалуирањем.
Задаци здравствене службе:
4.1. Јединица локалне самоуправе:
1. учесници су сви домови здравља и одговарајућа болничка одељења ако су организована у седишту општине за све кориснике из првог контакта, односно лица за која се сумња да су оболела од заразних болести.
Задаци су:
1. пријављивање сумње и случаја заразне болести на прописаном обрасцу и достављање надлежном заводу, односно институту за јавно здравље;
2. прикупљање адекватних узорака биолошког материјала за лабораторијско испитивање, микробиолошко испитивање у болничким лабораторијама или слање материјала надлежним и референтним лабораторијама;
3. израда захтева и предлога финансијске подршке за одређене мере и неопходне услове за спровођење истих у јединици локалне самоуправе;
4. спровођење активности предвиђених Програмом;
5. периодично и годишње извештавање о раду по Програму.
4.2. Територијално више јединица локалне самоуправе:
1. учесници су заводи, односно институти за јавно здравље са својим службама епидемиологије, микробиологије, хигијене и хумане екологије, промоције здравља и медицинске информатике. 
Задаци су:
1. обрада и испитивање појединачних случајева заразних болести и истраживање епидемијског јављања заразних болести из јединице локалне самоуправе;
2. обрада и анализа података прикупљених из јединице локалне самоуправе и организовање допунског испитивања према епидемиолошким индикацијама; 
3. достављање пријаве и информације о појави сумње на одређена обољења, обољења, смртног исхода и епидемија заразних болести Заводу за јавно здравље основаном за територију Републике Србије и повратну информацију јединици локалне самоуправе;
4. јачање лабораторијских капацитета на територији више јединица локалне самоуправе; 
5. израда захтева и предлога финансијске подршке за одређене мере и неопходне услове за спровођењу истих на територији више јединица локалне самоуправе; 
6. спровођење активности предвиђених Програмом;
7. израда и достављање извештаја о спроведеним активностима у јединици локалне самоуправе и територијално више јединица локалне самоуправе, најмање једном годишње, у складу са програмским циљевима.
4.3. Територија аутономне покрајине:
1. учесници су Институт за јавно здравље Војводине и Заводи за јавно здравље на територији АП Војводине.
Задаци су:
1. обрада и анализа података из пријава заразних болести прикупљених са територије АП Војводине и организовање допунског испитивања према епидемиолошким индикацијама; 
2. достављање пријаве и информације о појави сумње на одређена обољења, смртног исхода и епидемија заразних болести које се региструју на територији покрајине, Заводу за јавно здравље основаном за територију Републике Србије и повратно извештавање надлежном заводу, односно институту за јавно здравље;
3. спровођење активности предвиђених Програмом;
4. координација и континуирано праћење активности учесника програма на територији више јединица локалне самоуправе;
5. пружање стручне помоћи и учествовање у решавању ситуација или појава од већег епидемиолошког значаја и епидемија ширих размера на територији АП Војводине;
6. континуирано информисање о трендовима кретања заразних болести код нас и у свету;
7. координација и надзор над спровођењем имунизације на територији АП Војводине;
8. јачање лабораторијских капацитета на територији више јединица локалне самоуправе и територији аутономне покрајине;
9. израда захтева и предлога финансијске подршке за одређене мере и неопходне услове за спровођењу истих на територији аутономне покрајине; 
10. израда и достављање извештаја о спроведеним активностима на територији више јединица локалне самоуправе и на територији аутономне покрајине, најмање једном годишње, у складу са програмским циљевима.
4.4. Територија Републике Србије:
1. учесници су Завод за јавно здравље основан за територију Републике Србије и друге установе које пружају здравствену делатност на терцијарном нивоу и струковне организације.
Задаци су:
1. израда предлога Програма елиминације, ерадикације и контроле заразних болести у сарадњи и координацији са надлежним заводима, односно институтима за јавно здравље и другим надлежним институцијама и установама;
2. израда захтева и предлога финансијске подршке за одређене мере и неопходне услове за спровођењу истих;
3. координација и континуирано праћење активности на територији више јединица локалне самоуправе;
4. припрема и достављање методолошких упутстава за спровођење Програма и методологије за праћење реализације;
5. пружање стручне помоћи и учествовање у решавању ситуација или појава од већег епидемиолошког значаја и епидемија ширих размера;
6. континуирано информисање о трендовима кретања заразних болести код нас и у свету;
7. координација и надзор над спровођењем имунизације;
8. сарадња са канцеларијом СЗО, Европским центром за контролу болести и другим међународним организацијама у оквиру реализације Програма;
9. међуресорно и међусекторско повезивање у спровођењу активности из овог Програма;
10. израда годишњег извештаја о реализацији Програма;
11. израда Евалуације на крају периода за који је Програм дефинисан, и достављање евалуације Министарству здравља, Републичкој стручној комисији за заразне болести, Републичкој стручној комисији за микробиологију, Републичкој стручној комисији за болничке инфекције, Републичком фонду за здравствено осигурање, Влади и повратно свим учесницима.
5. ПРАЋЕЊЕ И КОНТРОЛА ПРОГРАМА
Заводи односно институти за јавно здравље за територију за коју су основани континуирано прате реализацију мера из Програма у јединицама локалне самоуправе, са израдом годишње анализе о оствареним резултатима и циљевима. Годишњу извештај о реализацији Програма на територији за коју су надлежни заводи, односно институти за јавно здравље достављају Заводу за јавно здравље основаном за територију Републике Србије.
Завод за јавно здравље основан за територију Републике Србије континуирано прати реализацију Програма на територији Републике Србије у сарадњи са надлежним заводима, односно институтима за јавно здравље за територију за коју су основани. Анализу реализованих мера обавља Завод за јавно здравље основан за територију Републике Србије најмање једном годишње и доставља је Републичкој стручној комисији за заштиту становништва од заразних болести, Министарству здравља, Републичком фонду за здравствено осигурање и свим заводима, односно институтима за јавно здравље. Оцену резултата рада и остварених циљева спроводи Републичка комисија за заштиту становништва од заразних болести најмање једном годишње.
6. ФИНАНСИРАЊЕ
За спровођење ове Уредбе обезбеђена су средства Законом о буџету Републике Србије за 2016. годину (,,Службени гласник РС”, број 103/15), на Разделу 25 – Министарство здравља, на Програму 1802 – Превентивна здравствена заштита, Програмска активност 0001 „Јавно здравље у функцији Института за јавно здравље Републике Србије „Др Милан Јовановић Батут” у износу од 75.535.000 динара, Програмској активности 0002 „Јавно здравље у функцији института и завода за јавно здравље” у износу од 330.376.000 динара, Пројекту 4001 „Детекција вируса Западног Нила у популацијама комараца на територији Републике Србије” у износу од 1.000.000 динара и Пројекту 4002 „Детекција изазивача Лајмске болести и вирусног, крпељског енцефалитиса на популацији крпеља и територијална дистрибуција на територији Републике Србије” у износу од 1.000.000 динара. За наредне две фискалне године средства ће се одредити у оквиру лимита које одреди Министарство финансија за раздео 25 – Министарство здравља.