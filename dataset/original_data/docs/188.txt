На основу члана 33. ст. 2. и 3. Закона о Влади („Службени гласник РС”, бр. 55/05 и 71/05 – исправка),

Влада доноси
 
ОДЛУКУ
о образовању Међуресорске радне групе за спровођење Анекса Б Споразума о питањима сукцесије
„Службени гласник РС“, број 78 од 24. августа 2007.
 
 
1. Образује се Међуресорска радна група за спровођење Анекса Б Споразума о питањима сукцесије, који се односи на дипломатско-конзуларну имовину бивше државе СФРЈ.
 
2. Задатак Међуресорске радне групе за спровођење Анекса Б Споразума о питањима сукцесије (у даљем тексту: Међуресорска радна група) је да припрема предлоге Координационом телу Владе и Стручној групи Координационог тела Владе у вези са даљом поделом дипломатско-конзуларне имовине бивше државе СФРЈ, координира активности око предаје имовинскоправне документације, учествује у раду и припрема материјале за рад Мешовитог комитета за расподелу дипломатско-конзуларне имовине бивше државе СФРЈ, као и да обавља послове који се односе на преостала правна и техничка питања везана за примену Анекса Б Споразума о питањима сукцесије.
 
3. У Међуресорску радну групу се именују:
1) за председника:
– Мирко Стефановић, генерални секретар Министарства спољних послова;
2) за чланове:
– Милорад Бјелопетровић, помоћник министра финансија;
– Србољуб Панић, заменик директора Републичке дирекције за имовину Републике Србије;
– Радомир Живаљевић, директор Дирекције за имовинскоправне послове Министарства спољних послова;
– Мирјана Живковић, опуномоћени министар у Министарству спољних послова;
– Небојша Скорић, помоћник министра економије и регионалног развоја.
 
4. У раду Међуресорске радне групе могу учествовати стручњаци из различитих области ради давања стручних мишљења у вези са појединим питањима из оквира Анекса Б Споразума о питањима сукцесије.
 
5. Стручне и административно-техничке послове за потребе Међуресорске радне групе обављаће Министарство спољних послова.
 
6. Ова одлука ступа на снагу осмог дана од објављивања у „Службеном гласнику Републике Србије”.
 
05 број 02-5116/2007-1
У Београду, 23. августа 2007. године

Влада
Председник,

Војислав Коштуница, с.р.