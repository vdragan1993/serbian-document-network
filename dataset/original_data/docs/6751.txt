На основу члана 60. став 2. Закона о ефикасном коришћењу енергије („Службени гласник РС”, број 25/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
УРЕДБУ 
о утврђивању Програма финансирања активности и мера унапређења ефикасног коришћења енергије у 2016. години
"Службени гласник РС", број 13 од 19. фебруара 
				2016.
 
Члан 1.
Овом уредбом утврђује се Програм финансирања активности и мера унапређења ефикасног коришћења енергије у 2016. години, који је одштампан уз ову уредбу и чини њен саставни део.
Члан 2.
Активности и мере унапређења ефикасног коришћења енергије који ће се финансирати у 2016. години, као и износ средстава за обављање тих активности и мера утврђени су Програмом из члана 1. ове уредбе.
Члан 3.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-1562/2016
У Београду, 18. фебруара 2016. године
Влада
Председник,
Александар Вучић, с.р.
ПРОГРАМ ФИНАНСИРАЊА АКТИВНОСТИ И МЕРА УНАПРЕЂЕЊА ЕФИКАСНОГ КОРИШЋЕЊА ЕНЕРГИЈЕ У 2016. ГОДИНИ
I. УВОД
Стратегијом развоја енергетике Републике Србије до 2025. године са пројекцијама до 2030. године („Службени гласник РС”, број 101/15), енергетска ефикасност и веће коришћење обновљивих извора енергије сврстани су међу приоритете. 
Унапређење енергетске ефикасности како у секторима производње тако и у секторима потрошње енергије препознато је као један од кључних елемената енергетске политике Републике Србије, с обзиром да доприноси сигурности снабдевања енергијом, смањењу потрошње енергије у приватном и комерцијалном сектору, повећању конкурентности индустрије и повећању стандарда грађана, односно доприноси смањењу увозне зависности и смањењу негативних ефеката сектора енергетике на животну средину, а нарочито емисије гасова који стварају ефекат стаклене баште.
Законодавно-правни оквир за уређивање ефикасног коришћења енергије у Републици Србији успостављен је усвајањем Закона о ефикасном коришћењу енергије („Службени гласник РС”, број 25/13 – у даљем тексту: Закон), Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14), Правилника о енергетској ефикасности зграда („Службени гласник РС”, број 61/11) и Правилника о условима, садржини и начину издавања сертификата о енергетским својствима зграда („Службени гласник РС”, број 69/12).
На основу обавеза Републике Србије које проистичу из Уговора оснивању Енергетске заједнице, Одлуке Министарског савета Енергетске заједнице број 2009/05/MC-Enc од 18. децембра 2009. године којом је Република Србија прихватила обавезу примене Директиве 2006/32/EC о енергетској ефикасности у секторима потрошње енергије, као и Закона, донет је Закључак о усвајању Другог aкционог плана за енергетску ефикасност Републике Србије за период од 2013. до 2015. године („Службени гласник РС”, број 98/13 – у даљем тексту: Акциони план). Акционим планом предвиђа се низ мера за унапређење енергетске ефикасности у секторима домаћинства, јавног и комерцијалног сектора, индустрије и транспорта. Средњи индикативни циљ Акционог плана утврђен је на нивоу од 3,5% домаће потрошње финалне енергије у 2008. години (0,2952 Мtoe). 
Законом о ефикасном коришћењу енергије предвиђено је оснивање Буџетског фонда за унапређење енергетске ефикасности Републике Србије (у даљем тексту: Буџетски фонд) који ће представљати ефикасан начин за прикупљање и пласирање средстава у сврху финансирања или суфинансирања пројеката, програма и активности које за циљ имају ефикасније коришћење енергије, и то за:
1) примену техничких мера у циљу ефикасног коришћења енергије у секторима производње, преноса, дистрибуције и потрошње енергије;
2) подстицање развоја система енергетског менаџмента за субјекте који нису обвезници тог система;
3) промовисање и спровођење енергетских прегледа објеката, производних процеса и услуга;
4) изградњу система за комбиновану производњу топлотне и електричне енергије ако су испуњени захтеви у погледу енергетске ефикасности постројења, прописани у складу са законом којим се уређује област енергетике, а инвеститор топлотну и електричну енергију користи искључиво за сопствене потребе;
5) подстицање развоја енергетских услуга на тржишту Републике Србије;
6) подстицање употребе обновљивих извора енергије за производњу електричне и топлотне енергије за сопствене потребе;
7) друге намене у складу са законом.
Одлуком о отварању Буџетског фонда за унапређење енергетске ефикасности Републике Србије („Службени гласник РС”, број 92/13) отворен је Буџетски фонд за унапређење енергетске ефикасности Републике Србије (у даљем тексту: Буџетски фонд), као евиденциони рачун у оквиру главне књиге трезора, и то у оквиру раздела министарства надлежног за послове енергетике.
Пројектним документом за пројекат „Уклањање препрека за промовисање и подршку систему енергетског менаџмента у општинама у Републици Србији” потписаним 22. октобра 2015. године од стране Владе Републике Србије и Програма Уједињених нација за развој (у даљем тексту: Споразум са UNDP) предвиђено је, између осталог, финансирање пројеката унапређења енергетске ефикасности зграда у јавном сектору у најмање десет јединица локалне самоуправе у Републици Србији.
Коришћење средстава из Буџетског фонда вршиће се у складу са годишњим програмом финансирања активности и мера унапређења ефикасног коришћења енергије.
Овим програмом одређују се циљеви програма, мере унапређења енергетске ефикасности које ће бити финансиране, начин финансирања и носиоци програма. 
II. ЦИЉЕВИ ПРОГРАМА ФИНАНСИРАЊА АКТИВНОСТИ И МЕРА УНАПРЕЂЕЊА ЕФИКАСНОГ КОРИШЋЕЊА ЕНЕРГИЈЕ У 2016. ГОДИНИ 
Основни циљ Програма финансирања активности и мера унапређења ефикасног коришћења енергије у 2016. години (у даљем тексту: Програм) је финансијска подршка мерама и механизмима унапређења енергетске ефикасности предвиђених Законом, Акционим планом, другим стратешким документима из области енергетике, Споразумом са UNDP, као и другим прописима којима се уређује област енергетске ефикасности. 
Програмом треба да буду постигнути следећи посебни циљеви:
1) остваривање уштеде енергије и њено рационално коришћење применом проверених савремених технологија и производа чије је коришћење економски оправдано;
2) коришћење обновљивих извора енергије за сопствене потребе;
3) упосленост привредних субјеката;
4) заштита животне средине кроз смањене емисије гасова који стварају ефекат стаклене баште (ГХГ гасови);
5) повећање јавне свести о значају енергетске ефикасности.
III. НОСИОЦИ ПРОГРАМА
Носиоци Програма су:
1) Република Србија;
2) јединице локалне самоуправе, привредна друштва, односно друга правна лица чији је оснивач јединица локалне самоуправе, аутономна покрајина, односно Република Србија.
IV. МЕРЕ УНАПРЕЂЕЊА ЕНЕРГЕТСКЕ ЕФИКАСНОСТИ 
Мере унапређења енергетске ефикасности које се нарочито финансирају или суфинансирају у складу са овим програмом су следеће:
1) унапређење енергетске ефикасности у зградама (нпр. енергетска санација постојећег и постављање новог омотача, замена спољних прозора и врата, замена или уградња нове енергетски ефикасније опреме у системе за грејање и/или хлађење, замена/модернизација система унутрашњег осветљења, увођење система за аутоматско управљање енергијом, и др.); 
2) повезивање нових потрошача на постојећи систем даљинског грејања;
3) повезивање потрошача, који користе електричну енергију за грејање или неефикасне котлове/пећи на угаљ за грејање, на постојећу гасну дистрибутивну мрежу;
4) инсталација топлотних пумпи мањег капацитета са високим коефицијентом учинка (COP); 
5) инсталација котлова на биомасу;
6) инсталација соларних колектора за грејање потрошне топле воде;
7) промовисање коришћења енергетски ефикасних уређаја у домаћинствима; 
8) модернизација система јавног осветљења у градовима и општинама;
9) унапређење енергетске ефикасности у сектору индустрије; 
10) подизање свести о значају енергетске ефикасности (нпр. реализација информативних кампања, едукација на свим нивоима, организовање радионица и конференција, израда алата за комуникацију);
11) израда студија, софтверских решења, анализа, односно пројектне документације.
Мере из става 1. ове главе ће се финансирати или суфинансирати средствима Буџетског фонда, и донацијама уколико буду обезбеђене. 
V. ФИНАНСИРАЊЕ МЕРА УНАПРЕЂЕЊА ЕНЕРГЕТСКЕ ЕФИКАСНОСТИ СРЕДСТВИМА БУЏЕТСКОГ ФОНДА
У јавном сектору средства ће се користити нарочито за примену следећих мера енергетске ефикасности:
1) побољшање, односно замену спољних прозора и врата;
2) постављање или побољшање постојеће термичке изолације зидова, крова, таваница изнад отворених пролаза, зидова и подова на тлу, као и осталих зидова према негрејаном простору (термички омотач зграде);
3) замену или уградњу ефикасних система за климатизацију; 
4) унапређење, односно модернизацију система унутрашњег осветљења у објектима;
5) замену система или дела система грејања ефикаснијим системом (нпр. замена котла ефикаснијим, уградња пумпи са променљивим бројем обртаја, уградња уређаја за аутоматску регулацију рада система грејања, итд.); 
6) опремање грејне инсталације са термостатским вентилима и по потреби уређајима за мерење предате количине топлоте објекту, односно делу објекта; 
7) инсталацију котлова на биомасу;
8) инсталацију соларних колектора за грејање потрошне топле воде; 
9) инсталацију топлотних пумпи мањег капацитета са високим коефицијентом учинка (COP)
10) модернизацију система јавног осветљења у градовима и општинама;
11) уградњу уређаја и примену специфичних IT алата за даљинску контролу и аутоматску регулацију рада енергетских система у објектима;
12) друге мере за унапређење енергетске ефикасности.
Мере из става 1. ове главе ће се финансирати или суфинансирати средствима Буџетског фонда.
VI. НАЧИН ФИНАНСИРАЊА
За реализацију овог програма и преузетих обавеза на основу Уредбе о утврђивању Програма финансирања активности и мера унапређења ефикасног коришћења енергије у 2015. години („Службени гласник РС”, број 75/15) користе се средства Буџетског фонда која су обезбеђена на основу Закона о буџету Републике Србије за 2016. годину („Службени гласник РС”, број 103/15) од буџетских средстава у износу од 160.000.000 динара и средства донација у укупном износу до 500.000 USD, која ће се у складу са Споразумом са UNDP, користити у року од наредних пет година. Средства за финансирање пројеката унапређења енергетске ефикасности могу се определити као бесповратна средства.
Корисници средстава су јединице локалне самоуправе. Финансирање пројеката врши се у складу са прописом којим се уређују ближи услови за расподелу и коришћење средстава Буџетског фонда, начин расподеле тих средстава, као и начин праћења наменског коришћења средстава и уговорених права и обавеза и Споразумом са UNDP.