На основу члана 4. став 2. Уредбе о средствима за подстицање програма или недостајућег дела средстава за финансирање програма од јавног интереса која реализују удружења („Службени гласник РС”, број 8/12),
Министар просвете и науке доноси
 
ПРАВИЛНИК
о ближим мерилима и допунским критеријумима за избор програма студентских удружења за доделу дотација из буџета Републике Србије

"Службени гласник РС", број 18 од 9. марта 
	2012.
 
Члан 1.
Овим правилником уређују се ближа мерила и допунски критеријуми за избор програма, односно делова програма студентских удружења – академска културно-уметничка друштва, здравствено-потпорна удружења, савези студената, студентске уније, студентске радио и телевизије, студентски издавачки центри, универзитетски спортски савези и спортска друштва (у даљем тексту: студентска удружења), за доделу дотација из буџета Републике Србије.
Члан 2.
Ближа мерила за избор програма, односно делова програма студентских удружења (у даљем тексту: програм) за доделу дотација из буџета Републике Србије јесу:
1) према референцама програма од општег интереса за студенте – област у којој се реализује програм, дужина трајања програма, број лица која се укључује у програм, могућност развијања програма и његова одрживост:
(1) област информисања студената;
(2) остваривање културно-уметничких, односно културно-образовно-забавних и спортско-рекреативних активности студената;
(3) организовање одмора и опоравка студената;
(4) програми који се односе на масовне акције са што већим обухватом студентске популације (обележавање јубилеја и значајних датума за студенте и др.);
(5) дугорочност програма, односно програми који се могу продужавати (одрживост програмa);
(6) програми са креативним и оригиналним садржајем којим се подстиче стваралаштво код студената; 
	
2) према циљевима који се постижу реализацијом програма – обим задовољавања јавног интереса, степен унапређења стања у области у којој се програм спроводи:
(1) праћење и унапређење студентског стандарда;
(2) заштита и унапређење права и интереса студената;
(3) допринос сарадњи са установама образовања, науке, културе и уметности;
(4) допринос афирмацији установа образовања, науке, културе и уметности;
(5) допринос развоју регионалне сарадње студената у области образовања, науке, културе и уметности (тематска сарадња); 
	
(6) развој личних и професионалних вештина, као вид неформалног образовања;
(7) очување културне и уметничке баштине; 
(8) подстицање културног, уметничког и научног стваралаштва студената;
(9) допринос популаризацији и промоцији здравог живота, бављење спортом и рекреацијом (коришћење слободног времена); 
	
(10) солидарност и помоћ најугроженијим социјалним категоријама студената;
3) према суфинансирању програма из других извора – сопствених прихода, буџета територијалне аутономије или локалне самоуправе, фондова Европске уније, поклона, донација, легата, кредита и друго, у случају недостајућег дела средстава за финансирање програма:
(1) обезбеђен део средстава за реализацију програма из сопствених прихода;
(2) остварена подршка територијалне аутономије или локалне самоуправе у остваривању програма;
(3) остварена подршка из других извора (поклон, донација и др.), у складу са законом;
4) према законитости и ефикасности коришћења средстава и одрживости ранијих програма – да ли су раније коришћена средства буџета Републике Србије и ако јесу, да ли су испуњене уговорне обавезе:
(1) да је подносилац програма испунио све своје уговорне обавезе из досадашњих програма према учесницима и Министарству просвете и науке;
(2) наставак вишегодишњих програма који су постигли значајне резултате, односно који су остварили циљеве у претходним годинама за које су добијали дотације из буџета Републике Србије. 
	
Члан 3.
Допунски критеријум за избор програма студентских удружења за доделу дотација из буџета Републике Србије јесу програми које реализују традиционална студентска удружења, која постоје дужи временски период.
Члан 4.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-55/2012-05
У Београду, 1. марта 2012. године
Министар,
проф. др 
	Жарко Обрадовић, с.р.