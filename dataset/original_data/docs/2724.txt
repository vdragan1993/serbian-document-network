На основу члана 14. став 1. тачка 1) Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),
Извршни одбор Народне банке Србије доноси
ОДЛУКУ
о утврђивању Програма монетарне политике Народне банке Србије у 2017. години
"Службени гласник РС", број 98 од 8. децембра 
				2016.
   
1. Утврђује се Програм монетарне политике Народне банке Србије у 2017. години, који је саставни део ове одлуке.
2. Ова одлука објављује се у „Службеном гласнику Републике Србије” и ступа на снагу 1. јануара 2017. године.
ИО НБС број 86
У Београду, 8. децембра 2016. године
Председавајућа 
Извршног одбора Народне банке Србије
гувернер
Народне банке Србије,
др Јоргованка Табаковић, с.р.
ПРОГРАММОНЕТАРНЕ ПОЛИТИКЕ НАРОДНЕ БАНКЕ СРБИЈЕ У 2017. ГОДИНИ
1. У складу са Законом о Народној банци Србије, основни циљ монетарне политике је постизање и одржавање стабилности цена, чиме се доприноси очувању стабилности финансијског система и одрживом економском расту. 
2. Монетарна политика Народне банке Србије у 2017. години засниваће се на Меморандуму Народне банке Србије о циљању (таргетирању) инфлације као монетарној стратегији1 и Меморандуму Народне банке Србије о циљаним стопама инфлације до 2018. године2.
3. Циљ монетарне политике Народне банке Србије изражен је нумерички – као годишња процентуална промена индекса потрошачких цена, и у 2017. години износи 3,0% ± 1,5 п.п. Снижење циља са 4,0% на 3,0% потврђује одлучност Народне банке Србије и Владе РС да инфлација у средњем року остане ниска, стабилна и предвидива. На овај начин се доприноси даљем унапређују пословне и инвестиционе климе, паду дугорочних динарских каматних стопа, као и већој употреби динара у финансијским трансакцијама, а тиме и смањењу трошкова и валутног ризика привреде, становништва и државе. 
4. Народна банка Србије настојаће да циљ утврђен за инфлацију оствари помоћу основног инструмента монетарне политике – каматне стопе која се примењује у спровођењу главних операција на отвореном тржишту. И у 2017. години Народна банка Србије ће доследно и предвидиво мењати ниво те стопе, пажљиво пратећи тенденције у домаћем и међународном окружењу, и то како на међународном финансијском тржишту тако и на тржишту примарних производа. Поред основног, Народна банка Србије користиће и друге инструменте монетарне политике како би подржала трансмисију каматне стопе на реални сектор. 
5. Народна банка Србије наставиће да води монетарну политику у режиму руковођено пливајућег девизног курса. Интервенције на девизном тржишту спроводиће ради смањења прекомерних краткорочних осцилација девизног курса, очувања финансијске и ценовне стабилности и одржавања адекватног нивоа девизних резерви.
6. Народна банка Србије, не доводећи у питање остварење основног циља, инструментима макропруденцијалне политике превентивно ће деловати на очување и јачање стабилности финансијског система као целине. Избор специфичног макропруденцијалног инструмента део је ширег процеса идентификације и мерења системског ризика који ће наставити да се унапређује. 
7. Одлуке монетарне политике, као и активности које спроводи Народна банка Србије из области микропруденцијалне и макропруденцијалне политике, одмераваће се на начин који обезбеђује одржавањe ниске и стабилне инфлације, очувањe финансијске стабилности, као и подршку спровођењу економске политике Владе РС. 
8. Спровођење Стратегије за решавање питања проблематичних кредита допринеће даљем паду учешћа проблематичних кредита у укупним кредитима банака у 2017. години, што би требало да доведе до раста кредитне активности, јачања кредитног канала и ефикасније трансмисије мера монетарне политике на реални сектор. 
9. Успешно спровођење фискалне консолидације и структурних реформи, као и остварена координација мера монетарне и фискалне политике утицали су на смањење спољне неравнотеже и повећали отпорност домаће привреде на потенцијално негативне утицаје из међународног окружења. Народна банка Србије очекује да ће позитивни ефекти фискалне консолидације и структурних реформи у 2017. години, као и успешна сарадња са Међународним монетарним фондом, наставити да доприносе отпорности домаће економије на екстерне шокове, а тиме и макроекономској и ценовној стабилности. Имајући у виду очекиване ефекте досадашњег ублажавања монетарне политике на кретање инфлације и уважавајући неизвесност на глобалном тржишту капитала, Народна банка Србије ће током 2017. године задржати досадашњи степен флексибилности у коришћењу инструмената монетарне политике. 
10. Раст употребе динара у домаћем финансијском систему остаће један од стратешких циљева Народне банке Србије. У окружењу ниске и стабилне инфлације и релативно стабилног девизног курса, Народна банка Србије наставиће да спроводи стратегију динаризације како би се смањила осетљивост привреде и становништва на промене курса динара, а уједно и повећала ефикасност монетарне политике. 
11. Делујући транспарентно и одговорно према јавности, ради усидравања инфлационих очекивања у границама циља, Народна банка Србије комуницираће с јавношћу на следеће начине: а) саопштењима за јавност, б) конференцијама за штампу, в) извештајем о инфлацији, г) извештајем о стабилности финансијског система и д) другим публикацијама. 
––––––––––––––
1 Меморандум Народне банке Србије о циљању (таргетирању) инфлације као монетарној стратегији усвојен је на седници Монетарног одбора Народне банке Србије 22. децембра 2008. године.
2 Меморандум Народне банке Србије о циљаним стопама инфлације до 2018. године усвојен је на седници Извршног одбора Народне банке Србије 13. августа 2015. године, а његове измене на седници одржаној 10. новембра 2016. године.