На основу члана 8. став 1. тачка 1), члана 23. став 1. и члана 52. став 2. Закона о електронским комуникацијама („Службени гласник РС”, бр. 44/10, 60/13 – УС и 62/14) и члана 16. тачка 4) Статута Регулаторне агенције за електронске комуникације и поштанске услуге („Службени гласник РС”, број 125/14), 
Управни одбор Регулаторне агенције за електронске комуникације и поштанске услуге је, без сазивања седнице, писаним путем, употребом електронске поште 21. јула 2015. године, донео
 
ПРАВИЛНИК 
о начину прикупљања и објављивања података о врсти, расположивости и географској локацији капацитета електронске комуникационе мреже 
"Службени гласник РС", број 66 од 27. јула 
				2015.
 
Уводне одредбе
Члан 1.
Овим правилником ближе се прописује начин прикупљања и објављивања података о врсти, расположивости и географској локацији капацитета електронске комуникационе мреже, који могу бити предмет захтева за заједничко коришћење и приступ. 
Одредбе овог правилника се односе на операторе јавних електронских комуникационих мрежа (у даљем тексту: оператор). 
Врсте електронске комуникационе мреже
Члан 2.
Врсте електронске комуникационе мреже за које се прикупљају и објављују подаци су кабловска канализација електронске комуникационе мреже са пратећом електронском комуникационом опремом и припадајућим средствима (у даљем тексту: кабловска канализација електронске комуникационе мреже) и антенски стубови електронске комуникационе мреже са пратећом електронском комуникационом опремом и припадајућим средствима (у даљем тексту: антенски стубови електронске комуникационе мреже).
Кабловска канализација електронске комуникационе мреже
Члан 3.
Подаци о кабловској канализацији електронске комуникационе мреже су садржани у Обрасцу ЕКМИ1, који се налази у Прилогу 1 Правилника, који је одштампан уз овај правилник и чини његов саставни део.
Подаци из става 1. овог члана садрже податке из катастра водова који се води у Републичком геодетском заводу (у даљем тексту: Завод) и податке које достављају оператори.
Антенски стубови електронске комуникационе мреже
Члан 4.
Подаци о антенским стубовима електронске комуникационе мреже су садржани у Обрасцу ЕКМИ2, који се налази у Прилогу 2 Правилника, који је одштампан уз овај правилник и чини његов саставни део.
Податке из става 1. овог члана достављају оператори. 
База података o капацитетима који могу бити предмет заједничког коришћења и приступа
Члан 5.
Подаци о електронској комуникационој мрежи који се односе на кабловску канализацију и антенске стубове електронске комуникационе мреже, уносе се и обједињују у Базу података o капацитетима који могу бити предмет заједничког коришћења и приступа (у даљем тексту: База података).
Регулаторна агенција за електронске комуникације и поштанске услуге (у даљем тексту: Агенција) је одговорна за успостављање, одржавање и финансирање Базе података из става 1. овог члана.
Агенција утврђује начин достављања података (приступ, интерфејсе и протоколе) између оператора и Агенције.
Подлогу за просторно приказивање података у Бази података чине одговарајуће геодетске подлоге Завода.
Прикупљање података од оператора
Члан 6. 
Оператор је дужан да податаке о врсти, расположивости и географској локацији капацитета електронске комуникационе мреже које поседује, а за које намерава да буду предмет захтева за заједничко коришћење и приступ, достави Агенцији у року од шест месеци, од дана успостављања Базе података. У случају изградње нове инфраструктуре, која може бити предмет захтева за заједничко коришћење и приступ, оператор је дужан да податке достави у року од 15 дана од дана почетка њеног коришћења.
Податке из става 1. овог члана који се налазе у одговарајућим обрасцима, датим у Прилогу 1, односно Прилогу 2 овог правилника, оператор доставља електронским путем, као попуњене обрасце ЕКМИ1, који се налазе у Прилогу 1. или у форми ГИС мапа и као попуњене обрасце ЕКМИ2, који се налазе у Прилогу 2. 
Оператор је дужан да податке о променама насталим на кабловској канализацији или антенском стубу ажурира најмање једном у три месеца.
Приступ и преглед Базе података
Члан 7. 
Агенција омогућава оператору да приступи подацима у сврху уноса промена које се односе на његову инфраструктуру.
Преглед Базе података је доступан свим заинтересованим операторима према условима које прописује Агенција. 
Успостављање Базе података
Члан 8.
Агенција ће успоставити Базу података и регулисати приступ истој у року од 12 месеци од дана ступања на снагу овог правилника.
Прелазне и завршне одредбе
Члан 9.
Овај правилник ступа на снагу осмог дана од дана објављивања у „Службеном гласнику Републике Србије“.
 
Број 1-01-3400-2/15 
У Београду 21. јула 2015. године
Председник Управног одбора,
проф. др Јован Радуновић, с.р.
 
Прилози
Прилог 1 -
				Подаци о кабловској 
				канализацији електронских комуникационих мрежа (Образац ЕКМИ1)
Прилог 2 -
				Подаци о антенском 
				стубу (Образац ЕКМИ2)