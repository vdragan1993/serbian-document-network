На основу члана 186. став 9. Закона о пореском поступку
и пореској администрацији („Службени гласник РС”, бр. 80/2002, 84/2002 и
23/2003),
Министар финансија и економије доноси
 

	 
ПРАВИЛНИК
о облику и садржини
пријаве за евиденцију укупне имовине у земљи и иностранству

“Службени гласник РС”, број 53 од
20. маја 2003.

 

 
Члан 1.
Овим правилником уређују се облик и садржина пријаве за
евиденцију укупне имовине (у даљем тексту: пријава) пореског обвезника – физичког
лица и предузетника (у даљем тексту: подносилац пријаве) у земљи и иностранству.
Имовина у земљи је и имовина подносиоца пријаве у Републици
Црној Гори.
 
Члан 2.
Подносилац пријаве обавезно подноси пријаву ако је вредност
његове укупне имовине у земљи и иностранству, без имовине повезаних лица, већа од
20.000.000 динара.
Подносилац пријаве може поднети пријаву и ако је вредност
његове укупне имовине већа од 10.000.000 динара, али не прелази 20.000.000 динара,
у складу са Законом о пореском поступку и пореској администрацији – „Службени гласник
РС”, бр. 80/2002, 84/2002 и 23/2003 (у даљем тексту: Закон).
 
Члан 3.
Укупна имовина и њена вредност пријављује се са стањем на
дан 1. јануара 2003. године.
Појединачну тржишну вредност имовине наведне у пријави исказује
подносилац пријаве, ако овим правилником за поједине врсте имовине није друкчије
прописано.
 
Члан 4.
Пријава се подноси лично или препорученом поштом Министарству
финансија и економије – Пореска управа – Централа у Београду.
Пријава се подноси најкасније до 30. јуна 2003. године,
у складу са законом.
 
Члан 5.
Пријава се подноси на Обрасцу ПУИ – Пријава за евиденцију
укупне имовине са прилозима 1–14, који је одштампан уз овај правилник и чини његов
саставни део.
Уз пријаву се прилаже сва расположива документација на основу
које подносилац пријаве доказује своја права на имовини у земљи и иностранству
(извод из земљишне књиге, односно катастра непокретности или поседовни лист из катастра
земљишта, уговор о куповини непокретности – за ванкњижно власништво, грађевинска
дозвола за изградњу стамбеног, стамбено-пословног или пословног простора, уговор
или други доказ о изградњи објекта, одлука суда или другог надлежног органа о праву
својине на имовини, оставинско решење, доказ о куповини опреме, пловног објекта,
ваздухоплова, пољопривредне и грађевинске механизације, система за наводњавање,
копија саобраћајне дозволе за моторно возило, потврда банке, копија штедне књижице,
потврда о књиговодственој вредности акција и удела, доказ о куповини уметничког
предмета и др.), као и документација на основу које је исказана тржишна вредност
имовине.
 
Члан 6.
У пријаву се уносе и подаци о имовини повезаних лица независно
од вредности њихове укупне имовине.
Лица повезана са подносиоцем пријаве, у смислу овог правилника,
јесу чланови његове породице, и то брачни друг, родитељи, деца, усвојеник и усвојилац.
Имовину повезаних лица и њену вредност, подносилац пријаве
исказује у одговарајућим прилозима уз пријаву, за свако повезано лице.
 
Члан 7.
Подносилац пријаве обавезно попуњава образац из члана
5. овог правилника и одговарајуће прилоге, у зависности од врсте имовине коју поседује,
при чему се код уношења података у одговарајући прилог уз пријаву, у складу са чланом
3. став 1. овог правилника, за поједине врсте имовине, поступа на следећи начин:
1) код уношења података о акцијама и уделима у правном лицу
– уноси се њихова књиговодствена, односно друга евидентирана вредност (извод из
регистрационог суда и др.);
2) код уношења података за штедни улог и готов новац – уноси
се њихов номинални износ.
 
Члан 8.
Имовину која се уноси у одговарајући прилог уз образац из
члана 5. овог правилника чине:
1) непокретности – земљиште (пољопривредно, грађевинско,
шуме и шумско земљиште, ливаде и пашњаци), вишегодишњи засади (воћњаци, виногради
и др.), зграде (пословне, стамбене, стамбено-пословне, за одмор и рекреацију, економске
и др.), посебни делови зграде (станови, пословне просторије, гараже и гаражна места),
спортски терени, базени и други грађевински објекти;
2) опрема за обављање самосталне делатности у својини подносиоца
пријаве независно од тога да ли је подносилац пријаве користи за обављање сопствене
регистроване делатности или не;
3) уметнички предмети – покретна културна добра (уметничко-историјска
дела, архивска грађа, филмска грађа и старе и ретке књиге) која су као таква утврђена
од стране надлежне установе за заштиту културних добара;
4) друга имовинска права, и то:
(1) стварно право на непокретности (право плодоуживања,
употребе, право временског коришћења – тајм-шеринг, право дугорочног закупа, право
коришћења грађевинског зељмишта);
(2) ауторско право на писаном, драмском, драмско-музичком,
музичком и филмском делу и делу ликовне уметности, рачунарском програму и друга
сродна права;
(3) право на патент, жиг, модел, узорак, ознаку географског
порекла;
(4) лиценца;
5) предмети од драгоцених метала и драгог камења, ергеле,
тркачки коњи, нумизматичке и друге збирке.
 
Члан 9.
Овај
правилник ступа на снагу наредног дана од дана објављивања у „Службеном гласнику
Републике Србије”.
 
Број 110-00-117/2003-01
У Београду, 19. маја 2003.
године
Министар,

Божидар Ђелић, с.р