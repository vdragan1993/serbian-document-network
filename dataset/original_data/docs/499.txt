На
основу члана 8. Закона о избору председника Републике („Службени гласник РС”, број
111/07), а сходно члану 34. став 1. тачка 1. Закона о избору народних посланика
(„Службени гласник РС”, бр. 35/00 и 18/04),
Републичка
изборна комисија, на седници одржаној 9. јануара 2008. године, донела је
 
 
ОДЛУКУ
о начину примене члана
30. став 2. Закона о избору народних посланика у поступку спровођења избора за председника
Републике
„Службени гласник РС“, број 3 од 11. јануара 2008.
 
 
1.
У поступку спровођења избора за председника Републике, радна тела Републичке изборне
комисије старају се о спровођењу забране прописане Законом о избору народних посланика,
према којој чланови и заменици чланова бирачких одбора не могу бити лица која су
међусобно сродници по правој линији без обзира на степен сродства, у побочној закључно
са трећим степеном сродства, а у тазбинском сродству закључно са другим степеном
сродства, као ни брачни другови и лица која су у међусобном односу усвојиоца и усвојеника,
односно стараоца и штићеника.
 
2.
У случају постојања односа из којег проистиче забрана, лице које не може бити у
саставу бирачког одбора одређује се применом следећих мерила: 
–
ако однос из којег проистиче забрана постоји између члана у сталном саставу и члана
у проширеном саставу, у саставу бирачког одбора не може бити члан у проширеном саставу,
–
ако однос из којег проистиче забрана постоји између члана у сталном саставу и заменика
члана у проширеном саставу, у саставу бирачког одбора не може бити заменик члана
у проширеном саставу,
–
ако однос из којег проистиче забрана постоји између заменика члана у сталном саставу
и заменика члана у проширеном саставу, у саставу бирачког одбора не може бити заменик
члана у проширеном саставу,
–
ако однос из којег проистиче забрана постоји између заменика члана у сталном саставу
и члана у проширеном саставу, у саставу бирачког одбора не може бити члан у проширеном
саставу,
–
ако однос из којег проистиче забрана постоји између члана и заменика члана у проширеном
саставу, у саставу бирачког одбора не може бити заменик члана у проширеном саставу,
–
ако однос из којег проистиче забрана постоји између члана у проширеном саставу и
члана у проширеном саставу, у саставу бирачког одбора не може бити члан проширеног
састава који је касније предложен у проширени састав бирачког одбора,
–
ако однос из којег проистиче забрана постоји између заменика члана у проширеном
саставу и заменика члана у проширеном саставу, у саставу бирачког одбора не може
бити заменик члана проширеног састава који је касније предложен у проширени састав
бирачког одбора.
 
3.
Радно тело о постојању односа из којег проистиче забрана обавештава Републичку изборну
комисију, односно Координатора Републичке изборне комисије и оног предлагача кандидата
који је у проширени састав предложио лице које, према наведеним мерилима, не може
бити у проширеном саставу бирачког одбора. Као тренутак предлагања проширеног састава
бирачког одбора узима се тренутак када је у Републичку изборну комисију примљен
предлог представника предлагача кандидата за проширени састав за бирачко место на
коме се појавио однос из којег проистиче забрана, о чему се радна тела обавештавају
у Републичкој изборној комисији. 
 
4.
Предлагачи кандидата могу да Координатору Републичке изборне комисије предложе замену
за лице које не може да буде у саставу бирачког одбора све до 20. јануара 2008.
године у 8,00 часова.
 
5.
Приликом именовања проширеног састава бирачких одбора и после тога, све до 20. јануара
2008. у 8,00 часова, Републичка изборна комисија, односно Координатор Републичке
изборне комисије, дужни су да по службеној дужности изоставе из састава бирачког
одбора лице које према наведеним мерилима не може бити у саставу бирачког одбора.
 
6.
Ову одлуку објавити у „Службеном гласнику Републике Србије”.
  
02 број 013-49/08 
У Београду, 9. јануара 2008. године
Републичка изборна комисија
Председница,
Соња Бркић, с.р.