На основу члана 50. став 3. Закона о жичарама за транспорт лица („Службени гласник РС”, број 38/15), 
Министар грађевинарства, саобраћаја и инфраструктуре доноси
ПРАВИЛНИК 
о садржини, начину и поступку спровођења јавног конкурса за јавно-приватно партнерство и концесије у подручју жичара 
"Службени гласник РС", број 12 од 22. фебруара 
				2017.
 
Члан 1. 
Овим правилником прописује се садржина, начин и поступак спровођења јавног конкурса за јавно-приватно партнерство и концесије у подручју жичара.
Члан 2.
Концесија у подручју жичара може се давати за обављање услуге јавног превоза лица, односно за грађење жичара, у поступку и на начин прописан Законом о јавно-приватном партнерству и концесијама („Службени гласник РС”, бр. 88/11, 15/16 и 104/16, у даљем тексту: Закон).
Ако реализација пројекта јавно-приватног партнерства у подручју жичара подразумева давање концесије из члана 10. став 1. Закона, поступак избора приватног партнера спроводи се у складу са одредбама Закона. 
Ако концесија у подручју жичара има претежно обележја концесије за јавне радове, односно јавне услуге у складу са чланом 10. ст. 1. и 2. Закона на поступак одабира концесионара/приватног партнера примењују се поступци јавне набавке, одређени законом којим се уређују јавне набавке. 
Члан 3.
Поступак доделе јавног уговора за јавно-приватно партнерство са или без елемената концесије у подручју жичара, покреће се објављивањем јавног позива на српском језику и на страном језику који се уобичајено користи у међународној трговини, у складу са одредбама члана 22. Закона.
Члан 4.
По одобравању предлога пројекта јавно-приватног партнерства без елемената концесије у подручју жичара од стране органа за одобравање из члана 26. Закона, јавно тело отпочиње поступак јавне набавке за одабир приватног партнера, у складу са законом којим се уређују јавне набавке. 
Члан 5.
По доношењу концесионог акта од стране органа из члана 29. Закона, поступак давања концесије за комерцијално коришћење жичара започиње даном објављивања јавног позива у „Службеном гласнику Републике Србије”.
Јавни позив из става 1. овог члана садржи податке одређене Законом, као и друге податке у складу са посебним законом, и то:
1) контакт податке даваоца концесије;
2) предмет концесије, укључујући природу и обим концесионе делатности, место обављања концесионе делатности и рок трајања концесије;
3) рок за предају понуда, адресу на коју се достављају понуде, језик и писмо на којем понуде морају бити сачињене;
4) личне, стручне, техничке и финансијске услове које морају да задовоље понуђачи, као и исправе којима се доказује њихово испуњење;
5) критеријуме за избор најповољније понуде;
6) датум достављања обавештења о исходу поступка;
7) назив и адресу тела надлежног за решавање по захтевима за заштиту права, као и податке о роковима за њихово подношење;
8) о врсти поступка на основу кога се спроводи давање концесије (са или без претквалификације);
9) капацитет жичаре која се даје у концесију;
10) обим превоза жичаре која се даје у концесију;
11) дужина жичаре која се даје у концесију;
12) надморска висина на којој се жичара која се даје у концесију налази. 
Члан 6.
Поступак давања концесије за комерцијално коришћење жичара окончава се доношењем коначне одлуке о избору најповољније понуде или доношењем коначне одлуке о поништају поступка давања концесије, у складу са Законом.
Члан 7.
Давалац концесије за комерцијално коришћење жичара заснива избор најповољније понуде и доноси одлуку о избору најповољније понуде за коју ће понудити потписивање јавног уговора о концесији, у складу са Законом.
Члан 8. 
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00206/2016-04
У Београду, 14. фебруара 2017. године
Министар,
проф. др Зорана З. Михајловић, с.р.