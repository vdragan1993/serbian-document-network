На основу члана 122. став 2. тачка 4) Закона о државном
премеру и катастру и уписима права на непокретностима („Службени гласник РС”,
бр. 83/92, 53/93, 67/93, 48/94, 12/96, 15/96, 34/2001 и 25/2002),

Министар урбанизма и грађевина доноси

 

 

ПРАВИЛНИК


о начину и условима за стицање овлашћења за пројектовање и извођење геодетских 
радова у инжењерско-техничким областима

„Службени гласник
РС“, број 59
од
19. септембра 2002.

 

 

I. УВОДНЕ ОДРЕДБЕ

 

Члан 1.

Овим правилником уређују се начин и услови за стицање
овлашћења за израду геодетско-техничке документације и извођење геодетских
радова у инжењерско-техничким областима, као и за обављање других стручних
послова за које је као услов прописано овлашћење за обављање тих послова, у
складу са Законом о државном премеру и катастру и уписима права на
непокретностима („Службени гласник РС”, бр. 83/92, 53/93, 67/93, 48/94, 12/96,
15/96, 34/2001 и 25/2002).

 

Члан 2.

Овлашћење за пројектовање и извођење из члана 1. овог
правилника стиче се стручним испитом који се полаже по програму прописаним овим
правилником и састоји се из општег и посебног дела.

Општи део стручног испита обухвата проверу познавања
основа уставног уређења, радних односа и општег управног поступка.

Посебни део стручног испита полаже се према посебно
утврђеном програму за одређен степен школске спреме и инжењерско--техничку
област и састоји се из писменог и усменог дела.

 

Члан 3.

Лице које је положило стручни испит предвиђен за нижи
степен школске спреме, а накнадно заврши виши степен школске спреме, полаже само
посебни део стручног испита предвиђен за тај степен школске спреме.

Лице које је положило стручни испит према другим
прописима из геодетске струке, полаже само посебни део испита према одредбама
овог правилника.

 

Члан 4.

Стручни испит, према одредбама овог правилника, полажу
лица са високом, вишом и средњом школском спремом геодетске струке, као и лица
са високом школском спремом рударске струке – смер рударска мерења.

Право на полагање стручног испита лица из става 1. овог
члана стичу са најмање две године радног искуства на одговарајућим геодетским
пословима у једној од инжењерско-техничких области. 

 

Члан 5.

Стручни испит се полаже пред Комисијом за полагање
стручног испита (у даљем тексту: Комисија) коју решењем образује министар
надлежан за послове грађевинарства и урбанизма (у даљем тексту: министар).

Комисија има председника и четири члана, по једног за
сваку инжењерско-техничку област, који се именују на две године, уз могућност
поновног именовања, из реда истакнутих стручњака специјализованих за геодетске
радове у одговарајућим инжењерско-техничким областима.

На предлог председника Комисије за поједине делове
испита могу се ангажовати испитивачи изван састава Комисије, за које министар
доноси посебно решење. 

 

Члан 6.

Административно-стручне и техничке послове везане за
полагање стручног испита обавља одговарајућа струковна организација коју одреди
министар.

Уговором који закључује министарство надлежно за
послове грађевинарства и урбанизма (у даљем тексту: Министарство) и
организација из става 1. овог члана, ближе се уређују питања услова и начина
организовања и висина трошкова полагања стручног испита.

 

Члан 7.

Трошкове полагања стручног испита, као и трошкове
полагања поправног испита, сноси лице које полаже испит (у даљем тексту:
кандидат) или предузеће, односно друго правно лице у коме је кандидат запослен.

 

II. ПРИЈАВЉИВАЊЕ
СТРУЧНОГ ИСПИТА

 

Члан 8.

Писмену пријаву за полагање стручног испита кандидат
подноси организацији из члана 6. став 1. овог правилника.

Пријава из става 1. овог члана садржи:

1) име и презиме кандидата и име родитеља;

2) датум и место рођења кандидата;

3) школску спрему, односно смер, који је кандидат
завршио;

4) назив предузећа у коме је кандидат запослен, године
радног искуства и врсту послова које обавља;

5) врсту испита за коју се кандидат пријављује, и у ком
испитном року жели да полаже;

6) инжењерско-техничку област за коју пријављује
стручни испит и предлог теме за стручни рад.

Уз пријаву кандидат прилаже:

1) извод из матичне књиге рођених;

2) оверен препис дипломе или сведочанство о завршеној
школи;

3) потврду предузећа о врсти геодетских послова на
којима је кандидат радио и потврду о радном искуству.

 

Члан 9.

Кандидата који је поднео пријаву и приложио прописане
доказе, Комисија обавештава о испуњености услова за полагање стручног испита и
одређује тему и рок за достављање писменог рада који не сме бити дужи од шест
месеци.

Тему за писмени рад може предложити кандидат или
предузеће у коме је кандидат запослен.

Из оправданих разлога, а на писмени захтев кандидата,
рок за достављање писменог рада може се продужити, с тим што се писмени рад
мора доставити најкасније 15 дана пре заказаног полагања стручног испита.

 

III. ПОЛАГАЊЕ
СТРУЧНОГ ИСПИТА

 

Члан 10.

Писмени рад, по правилу, оцењује испитивач који је
одредио, односно прихватио тему.

Кандидат може приступити полагању усменог дела испита
под условом да је писмени рад позитивно оцењен.

Кандидат може приступити полагању општег дела стручног
испита под условом да је положио посебни део стручног испита.

 

Члан 11.

Успех кандидата на стручном испиту утврђује Комисија. 


Успех кандидата оцењује се оценом „положио”, односно
„није положио”.

 

Члан 12.

Кандидат који је положио посебан део стручног испита, а
није положио општи део стручног испита, може полагати поправни испит из општег дела
стручног испита у року који не може бити краћи од три месеца од дана када је
испит полагао.

Кандидат који није положио посебан део стручног испита,
приликом следећег пријављивања стручног испита пријављује нову тему стручног
рада. 

 

Члан 13.

Ако кандидат не приступи полагању стручног испита, или
пре полагања испита изјави да одустаје од испита, сматраће се да није полагао
испит.

 

Члан 14.

Ако кандидат одустане од започетог полагања стручног
испита, сматраће се да испит није положио.

Започето полагање стручног испита може се одложити, ако
је кандидат због болести, или других оправданих разлога био спречен да настави
полагање испита.

Захтев за одлагање стручног испита кандидат подноси
Комисији.

 

Члан 15.

У току полагања стручног испита води се записник који
садржи: име и презиме кандидата, степен стручне спреме, назив предузећа или
другог правног лица у коме је кандидат запослен, састав Комисије, име и презиме
испитивача, датум и место полагања стручног испита, тему писменог рада,
постављена питања, оцену из сваког дела стручног испита и коначан успех
кандидата, закључак о одлагању стручног испита, односно упућивање на поправни
испит.

Записник о полагању стручног испита потписује
председник Комисије, чланови и испитивач.

 

IV. УВЕРЕЊЕ О
ПОЛОЖЕНОМ СТРУЧНОМ ИСПИТУ

 

Члан 16.

На основу записника о полагању стручног испита
кандидату се издаје уверење о положеном стручном испиту.

Уверење садржи:

1) заглавље;

2) пропис на основу кога се издаје уверење;

3) име, презиме и место рођења кандидата;

4) инжењерско-техничку област за коју је кандидат
положио стручни испит;

5) регистарски број евиденције;

6) датум издавања уверења;

7) потпис председника Комисије и овлашћеног лица
Министарства.

Уверење се оверава печатом Министарства.

Уверење о положеном стручном испиту јесте овлашћење за
пројектовање и извођење геодетских радова у одговарајућој инжењерско-техничкој
области.

 

V. САДРЖАЈ СТРУЧНОГ
ИСПИТА

 

Члан 17.

Општи део стручног испита обухвата следеће:

1) Уставно уређење: основи уставног уређења Савезне
Републике Југославије и Републике Србије, карактер савезне државе и Републике
Србије, слободе права и дужности човека и грађанина и социјално уређење,
надлежности Савезне Републике Југославије и Републике Србије, органи Савезне
Републике Југославије и Републике Србије, уставност и законитост, територијална
организација Републике Србије.

2) Радни односи: заснивање радног односа, распоређивање
запослених, права запослених за чијим је радом престала потреба, радно време,
одмори и одсуства, зараде и накнаде, заштита запослених, одговорност
запослених, престанак радног односа, заштита права запослених, пословодни орган
предузећа, организовани прекид рада (штрајк).

3) Управни поступак: начела, стварна и месна
надлежност, странке, покретање управног поступка, доказивање, достављање, рокови,
решења, жалба и поступак по жалби, појам коначног, извршног и правоснажног
решења, извршење решења, трошкови управног поступка.

Правни извори:

1) Устав Савезне Републике Југославије („Службени лист
СРЈ”, бр. 1/92, 34/92 и 29/2000);

2) Устав Републике Србије („Службени гласник РС”, број
1/90);

3) Закон о раду („Службени гласник РС”, бр. 70/2001 и
73/2001);

4) Закон о општем управном поступку („Службени лист
СРЈ”, број 33/97);

5) Закон о предузећима („Службени лист СРЈ”, бр. 29/96,
33/96, 29/97, 59/98, 74/99 и 9/2001).

 

Члан 18.

Посебни део стручног испита обухвата:

1) писмени део испита (израда писменог стручног рада,
односно пројекта);

2) усмени део испита (одбрана стручног рада из
одговарајуће инжењерско-техничке области, провера познавања закона и других
прописа, као и стандарда и норматива који се односе на геодетске радове у
одговарајућој инжењерско-техничкој области, као и закона и других прописа из те
области).

 

Члан 19.

Писмени рад кандидат ради под надзором испитивача из
чије области је тема писменог рада.

У зависности од школске спреме, писмени рад обухвата:

1) за високу стручну спрему (дипломирани инжењер) –
израду геодетске пројектне документације за извођење геодетских радова
приликом: изградње и испитивања стабилности сложених и техничко-технолошки
специфичних објеката, сложених реконструкције објеката у области енергетике и
саобраћаја, изградње сложених индустријских постројења, уређаја и инсталација
за објекте из области хидротехнике, пољопривреде и енергетике, реализације
урбанистичких планова, реализације планова нивелације, реализације рудничких
објеката, монтаже машинске опреме индустријских објеката и изградње бродова;

2) за вишу стручну спрему (инжењер) – израду геодетске
пројектне документације за извођење геодетских радова приликом изградње и
испитивања стабилности мање сложених објеката високоградње, нискоградње,
хидроградње и других мање сложених објеката, или разраду главних пројеката
геодетске документације за реализацију: урбанистичких планова, планова
нивелација, водовода и канализације, мање сложених постројења у
електропривреди, машинству и осталим инжењерско-техничким областима; 

3) за средњу стручну спрему (геодетски техничар) –
разраду геодетске техничке документације за реализацију једноставних пројеката
из области грађевинарства, урбанизма, пољопривреде, машинства, рударства и
других области.

 

Члан 20.

Општи правни извори из којих се проверава познавање
закона и других прописа на усменом делу испита за све врсте
инжењерско-техничких радова обухватају: 

1) Закон о државном премеру и катастру и уписима права
на непокретностима („Службени гласник РС”, бр. 83/92, 53/93, 67/93, 48/94,
12/96, 15/96, 34/2001 и 25/2002);

2) Закон о изградњи објеката („Службени гласник РС”,
бр. 44/95, 24/96, 16/97 и 43/2001);

3) Закон о експропријацији („Службени гласник РС”, бр.
53/95 и 23/2001);

4) Закон о стандардизацији („Службени лист СРЈ”, бр.
30/96, 59/98 и 70/2001);

5) Закон о информационом систему Републике Србије
(„Службени гласник РС”, број 12/96);

6) Закон о заштити на раду („Службени гласник РС”, бр.
42/91, 53/93, 67/93, 48/94 и 42/98);

7) Закон о заштити животне средине („Службени гласник
РС”, бр. 66/91, 83/92, 53/93, 67/93, 48/94 и 53/95);

8) Закон о Просторном плану Републике Србије („Службени
гласник РС”, број 13/96);

9) Правилник о садржини и начину вршења стручног
надзора у току изградње објеката („Службени гласник РС”, број 58/97);

10) Правилник о садржини и начину вршења техничке
контроле главних пројеката („Службени гласник РС”, број 13/98);

11) Правилник о заштити на раду при извођењу
грађевинских радова („Службени гласник РС”, број 53/97);

12) Правилник о садржини и начину вршења техничког
прегледа објекта и издавању употребне дозволе („Службени гласник РС”, број
58/97);

13) Правилник о садржини и начину вођења књиге
инспекције и дневника геодетских радова („Службени гласник РС”, број 58/97);

14) Правилник о садржини и начину осматрања тла и
објекта у току грађења и употребе („Службени гласник РС”, број 13/98);

15) Правилник о геодетским радовима за посебне потребе
(„Службени гласник РС”, број 46/99);

16) Правилник о катастру водова („Службени гласник РС”,
број 46/99);

17) Правилник за основне геодетске радове („Службени
гласник РС”, број 46/99).

 

Члан 21.

Посебни правни извори из којих се проверава познавање
закона и других прописа на усменом делу испита за геодетске радове у области
грађевинарства и архитектуре су: 

1) Закон о путевима („Службени гласник РС”, бр. 46/91,
52/91, 53/93, 67/93, 48/94, и 42/98);

2) Закон о ваздухопловним пристаништима („Службени
гласник РС”, број 28/75);

3) Закон о планирању и уређењу простора и насеља
(„Службени гласник РС”, бр. 44/95, 23/96, 16/97 и 46/98);

4) Закон о грађевинском земљишту („Службени гласник
РС”, бр. 44/95, 16/97 и 23/2001);

5) Правилник о начину издавања урбанистичке дозволе,
урбанистичке сагласности и обрасцу урбанистичке дозволе („Службени гласник РС”,
број 24/97);

6) Правилник о обрасцу за попис објеката изграђених без
грађевинске дозволе, односно објеката који се користе без употребне дозволе
(„Службени гласник РС”, број 36/97);

7) Правилник о садржини и начину доношења програма
уређивања градског грађевинског земљишта („Службени гласник СРС”, број 10/86);

8) Правилник о садржини и изради просторног плана
(„Службени гласник РС”, број 1/99);

9) Правилник о садржини и изради урбанистичког плана
(„Службени гласник РС”, број 33/99);

10) други прописи, нормативи и стандарди из области
грађевинарства и архитектуре.

 

Члан 22.

Посебни правни извори из којих се проверава познавање
закона и других прописа на усменом делу испита за геодетске радове у области
машинства и бродоградње су: 

1) Правилник о техничким мерама и условима за монтажу
челичних конструкција („Службени лист СФРЈ”, број 29/70);

2) други прописи, нормативи и стандарди из области из
које кандидат полаже стручни испит.

 

Члан 23.

Посебни правни извори из којих се проверава познавање
закона и других прописа на усменом делу испита за геодетске радове у области
рударства и енергетике су:

1) Закон о електропривреди („Службени гласник РС”, бр.
45/91, 53/93, 67/93, 48/94 и 69/94);

2) Закон о рударству („Службени гласник РС”, број
44/95);

3) Правилник о мерама заштите при руковању експлозивним
средствима и минирању у рударству („Службени лист СФРЈ”, бр. 9/67 и 35/72);

4) Правилник о начину вршења рударских мерења
(„Службени гласник РС”, број 40/97);

5) Правилник о садржини дугорочног програма
експлоатације лежишта минералних сировина и годишњих планова извођења рударских
радова („Службени гласник РС”, број 27/97);

6) Правилник о садржини рударских пројеката („Службени
гласник РС”, број 27/97);

7) Правилник о условима и начину вршења техничког
прегледа рударских објеката („Службени гласник РС”, број 40/97);

8) Правилник о техничком осматрању високих брана
(„Службени лист СФРЈ”, број 7/66);

9) други прописи, нормативи и стандарди из области рударства
и енергетике.

 

Члан 24.

Посебни правни извори из којих се проверава познавање
закона и других прописа на усменом делу испита за геодетске радове у области
пољопривреде и шумарства су: 

1) Закон о пољопривредном земљишту („Службени гласник
РС”, бр. 49/92, 53/93, 67/93, 48/94, 46/95, 54/96 и 14/2000);

2) Закон о водама („Службени гласник РС”, бр. 46/91,
53/93, 67/93, 48/94 и 54/96);

3) Закон о шумама („Службени гласник РС”, бр. 46/91,
83/92, 54/93, 60/93, 63/93, 67/93, 48/94 и 54/96);

4) Правилник о посебним мерама заштите на раду у
шумарству („Службени гласник СРС”, број 33/88);

5) други прописи, нормативи и стандарди из области
пољопривреде и шумарства.

 

Члан 25.

Овај
правилник ступа на снагу осмог дана од дана објављивања у „Службеном гласнику
Републике Србије”.

  

Број 110-00-00042/2002-01

У Београду, 9. септембра
2002. године

Министар,

проф. др 
Драгослав
Шумарац, с.р.