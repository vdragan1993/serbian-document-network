На основу члана 18. став 1. тачка 3, а у вези с чланом 58. став 5, Закона о Народној банци Србије („Службени гласник РС”, бр. 72/2003, 55/2004 и 44/2010), 
Гувернер Народне банке Србије доноси
 
 
ОДЛУКУ
о условима под којима се могу репродуковати новчанице и ковани новац

				"Службени гласник РС", број 18 од 16. марта 2011.
 
 
1. Овом одлуком уређују се услови под којима се могу репродуковати новчанице и ковани новац које Народна банка Србије издаје у складу са Законом о Народној банци Србије.
Под новчаницама и кованим новцем из ставa 1. ове тачке подразумевају се новчанице и ковани новац који су у оптицају, или су повучени из оптицаја а рок замене им није истекао.
 
2. Репродукција новчанице или кованог новца или дела новчанице, односно кованог новца подразумева њихову електронску слику или слику израђену на подлози, при чему се ствара општи утисак да је у питању новчаница, односно ковани новац из тачке 1. ове одлуке.
 
3. Новчанице и ковани новац могу се репродуковати ако је очигледно да није реч о новчаницама или кованом новцу из тачке 1. ове одлуке, а нарочито у следећим случајевима:
– кад је репродуковано само лице или само наличје новчанице, односно кованог новца а при том су димензије репродукције веће од 125%, односно мање од 75% димензија новчанице, односно кованог новца;
– кад је репродуковано и лице и наличје новчанице, односно кованог новца а при том су димензије репродукције веће од 200% или мање од 50% димензија новчанице, односно кованог новца;
– кад је репродукција израђена у црно-белој техници, независно од димензија новчанице, односно кованог новца;
– кад је у питању електронска репродукција чија резолуција није већа од 72 тачке по инчу (dpi).
 
4. Не смеју се репродуковати новчанице или ковани новац ако општи изглед или поједини делови те репродукције вређају углед Републике Србије или Народне банке Србије.
 
5. Народна банка Србије може, на захтев заинтересованих лица, дати сагласност за репродуковање новчанице или кованог новца и када та репродукција не испуњава услове из тачке 3. ове одлуке – ако процени да таква репродукција неће изазвати погрешно уверење да је реч о новчаници, односно кованом новцу из тачке 1. те одлуке. 
За добијање сагласности из става 1. ове тачке подноси се захтев – на обрасцу који је као Прилог 1 дат уз ову одлуку и њен је саставни део, уз који се подноси један примерак репродукције новчанице или кованог новца за које се тражи ова сагласност, с тим што, Народна банка Србије, ако процени да је потребно, може захтевати да се поднесе и више ових примерака. Примерак/примерци репродукције из овог става остају у Народној банци Србије.
О захтеву из става 2. ове тачке Народна банка Србије одлучује решењем, које је коначно. 
О поднетим захтевима и донетим решењима из ове тачке Народна банка Србије води евиденцију.
 
6. Примерак/примерци репродукције новчанице или кованог новца за које није добијена сагласност за репродукцију неће се сматрати фалсификатом.
 
7. Даном ступања на снагу ове одлуке престаје да важи Одлука о условима под којима се могу репродуковати новчанице и ковани новац („Службени гласник РС”, број 24/2007).
 
8. Ова одлука ступа на снагу осмог дана од дана објављивања у „Службеном гласнику РС”.
 
 
О. број 5
У Београду, 15. марта 2011. године
Гувернер 
Народне банке Србије,
др Дејан Шошкић, с.р.