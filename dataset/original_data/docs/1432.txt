На основу чл. 45. и 45а Закона о судијама („Службени гласник РС”, бр. 116/08, 58/09, 104/09, 101/10, 8/12, 121/12, 124/12, 101/13, 117/14, 40/15, 63/15, 106/15 и 63/16), 
Високи савет судства, на седници одржаној 15. новембра 2016. године, донео је
ПРАВИЛНИК
о критеријумима и мерилима за оцену стручности, оспособљености и достојности кандидата за судију који се први пут бира 
"Службени гласник РС", број 94 од 24. новембра 
				2016.
ОПШТЕ ОДРЕДБЕ
Предмет Правилника
Члан 1.
Овим правилником утврђују се критеријуми и мерила за оцену стручности, оспособљености и достојности кандидата за судију који се први пут бира, програм и начин полагања испита на коме се оцењује стручност и оспособљеност кандидата за судију, органи надлежни за организацију и спровођење испита, начин бодовања и оцењивања кандидата, поступак утврђивања коначне листе кандидата, као и друга питања од значаја за предлагање кандидата за судију који се први пут бира. 
Сврха Правилника
Члан 2.
Сврха правилника је успостављање објективних критеријума и мерила за оцену стручности и оспособљености кандидата који се примењују у поступку предлагања кандидата за судију који се први пут бира. 
Критеријуми и мерила
Члан 3.
Стручност подразумева поседовање теоријског и практичног знања потребног за обављање судијске функције.
Оспособљеност подразумева вештине које омогућавају ефикасну примену специфичних правничких знања у решавању судских предмета.
Мерило за оцену стручности и оспособљености кандидата за судију који се први пут бира је оцена остварена на испиту. 
Достојност подразумева моралне особине које судија треба да поседује и понашање у складу са тим особинама. 
Достојност кандидата се претпоставља.
Забрана дискриминације
Члан 4. 
У поступку предлагања кандидата за судију који се први пут бира, забрањена је дискриминација по било ком основу, води се рачуна о националном саставу становништва, одговарајућој заступљености припадника националних мањина и познавању стручне правне терминологије на језику националне мањине који је у службеној употреби у суду. 
УТВРЂИВАЊЕ ИСПУЊЕНОСТИ КРИТЕРИЈУМА СТРУЧНОСТ И ОСПОСОБЉЕНОСТ КАНДИДАТА ЗА СУДИЈУ КОЈИ СЕ ПРВИ ПУТ БИРА
Отпочињање поступка
Члан 5.
Високи савет судства (у даљем тексту: Савет) оглашава избор судија у „Службеном гласнику Републике Србије” и у дневном листу „Политика”, ради попуне упражњених судијских места у судовима у Републици Србији. 
Комисија Високог савета судства
Члан 6. 
Савет доноси одлуку о образовању једне или више комисија коју чине три члана из реда судија – изборних чланова Савета.
Комисија из става 1. овог члана:
– врши проверу поднетих пријава и утврђује њихову дозвољеност, потпуност и благовременост;
– обавља разговор са кандидатима и 
– сачињава претходну листу кандидата коју доставља Савету. 
Недозвољене, непотпуне и неблаговремене пријаве комисија из става 1. овог члана одбацује закључком, против којег се може изјавити приговор Савету у року од три дана од дана достављања закључка. 
О приговору одлучује Савет у року од три дана од дана достављања приговора. 
Органи надлежни за спровођење испита на коме се оцењује стручност и оспособљеност кандидата за судију који се први пут бира
Члан 7.
Органи надлежни за спровођење испита на коме се оцењује стручност и оспособљеност кандидата за судију који се први пут бира су Испитна комисија и Комисија за приговор. 
Чланове Испитне комисије и Комисије за приговор именује Савет, за сваки оглашен избор за попуну упражњених судијских места.
Испитна комисија
Члан 8.
Испитну комисију чине два члана из реда судија – изборних чланова Савета и један судија на сталној судијској функцији, врсте и степена суда за који је оглашен избор судија.
Испитна комисија одређује време и место одржавања испита и о томе обавештава кандидата најмање десет дана пре дана одржавања испита. 
Обавештење о датуму и месту одржавања испита доставља се кандидату на адресу која је означена у пријави.
Обавештење о датуму и месту одржавања испита, са именима кандидата који се позивају на испит, објављује се на интернет страници Савета. 
Од дана објављивања огласа до дана полагања испита мора да протекне најмање 30 дана.
Комисија за приговор
Члан 9. 
Комисију за приговор чине три члана из реда судија – изборних чланова Савета.
Комисија из става 1. овог члана одлучује о приговору кандидата на одлуке Испитне комисије. 
Испит на коме се оцењује стручност и оспособљеност кандидата за судију који се први пут бира, начин полагања, бодовање и оцењивање 
Члан 10. 
Испит на коме се оцењује стручност и оспособљеност кандидата за судију који се први пут бира се састоји од писаног теста – питања. 
Писани тест – питања
Члан 11. 
Писани тест – питања саставља Испитна комисија из јединствене базе питања коју води и која се објављује на интернет страници Савета. 
Јединствена база питања из става 1. овог члана садржи до 200 питања из сваке области из које се полаже писани тест – питања.
Писани тест – питања садржи 50 питања, и то за:
– основни и прекршајни суд и Прекршајни апелациони суд: 21 питање из области кривичног права, 21 питање из области грађанског права, 5 питања из прекршајног права и 3 питања из области заштите људских права и слобода предвиђених Европском конвенцијом о људским правима и основним слободама; 
– виши суд: 22 питања из области кривичног права, 23 питања из области грађанског права и 5 питања из области заштите људских права и слобода предвиђених Европском конвенцијом о људским правима и основним слободама;
– апелациони суд: 20 питања из области кривичног права, 24 питања из области грађанског права и 6 питања из области заштите људских права и слобода предвиђених Европском конвенцијом о људским правима и основним слободама;
– Управни суд: 45 питања из области управног права и 5 питања из области заштите људских права и слобода предвиђених Европском конвенцијом о људским правима и основним слободама;
– привредни и Привредни апелациони суд: 45 питања из области привредног права и 5 питања из области заштите људских права и слобода предвиђених Европском конвенцијом о људским правима и основним слободама;
– Врховни касациони суд: 12 питања из области кривичног права, 13 питања из области грађанског права, 10 питања из области управног права, 10 питања из области привредног права и 5 питања из области заштите људских права и слобода предвиђених Европском конвенцијом о људским правима и основним слободама.
Члан 12.
На писаном тесту – питања кандидат може да оствари највише педесет (50) бодова.
Испитна комисија сваки тачан одговор на писаном тесту – питања бодује са једним (1) бодом, а сваки нетачан одговор или питање на које кандидат није дао одговор бодује са нула (0) бодова. 
Успех на писаном тесту – питања изражава се оценама од један (1) до пет (5).
Бодовање на писаном тесту – питања врши се на следећи начин: 
– од 45 до 50 бодова оцена 5
– од 39 до 44 бодова оцена 4
– од 33 до 38 бода оцена 3
– од 26 до 32 бодова оцена 2
– до 25 бодова оцена 1
Испитна комисија води записник о оствареном броју бодова на писаном тесту – питања и оцени за сваког кандидата, на обрасцу који је саставни део овог правилника (Образац број ВСС-1).
Начин полагања писаног теста – питања
Члан 13. 
Пре почетка писаног теста – питања члан Испитне комисије или лице – запослени у Административној канцеларији Високог савета судства које Испитна комисија овласти, проверава идентитет кандидата који је приступио испиту увидом у идентификациони документ (личну карту или пасош).
Приликом уласка кандидата у просторију за полагање писаног теста – питања, кандидат добија идентификациони образац са његовим личним подацима. Образац је отворен и после провере кандидат лично затвара образац. 
Пре почетка писаног теста – питања кандидат добија графитну оловку, гумицу и хемијску оловку. 
По завршетку писаног теста – питања кандидат предаје заједно писани тест – питања и затворен идентификациони образац.
Члан Испитне комисије за спровођење испита или лице – запослени у Административној канцеларији Високог савета судства које Испитна комисија овласти спаја идентификациони образац и тест, лепи шифру на перфорирани део идентификационог обрасца, исту шифру лепи на образац и потом исту шифру лепи на тест. Потом, члан Испитне комисије или лице – запослени у Административној канцеларији Високог савета судства које Испитна комисија овласти одсеца перфорирани део обрасца на коме се налази шифра и предаје кандидату. 
Члан 14.
Полагање писаног теста – питања врши се заокруживањем само једног од више понуђених одговора. 
Само одговор заокружен хемијском оловком се рачуна. 
Рачуна се да кандидат није одговорио на питање ако је одговор на тесту – питања заокружен графитном оловком, ако ниједан одговор није заокружен хемијском оловком или је више одговора заокружено хемијском оловком.
Трајање писаног теста – питања
Члан 15.
Време за израду писаног теста – питања износи 180 минута.
На писаном тесту – питања кандидат не може да користи литературу.
Правила понашања на писаном тесту – питања
Члан 16.
Кандидат је дужан да члану Испитне комисије или лицу – запосленом у Административној канцеларији Високог савета судства које Испитна комисија овласти преда писани тест – питања најкасније истеком времена за његову израду.
У просторији у којој се одржава писани тест – питања на видном месту мора бити истакнут сат којим се мери време трајања испита. 
Кандидат је дужан да после предаје писаног теста – питања напусти просторију у којој се одржава испит.
За време писаног теста – питања кандидатима није дозвољена међусобна комуникација, употреба средстава комуникација или електронских уређаја.
Чланови Испитне комисије дужни су да буду у просторији у којој кандидати полажу испит. 
Уколико се кандидат не придржава наведених правила, члан Испитне комисије или лице – запослени у Административној канцеларији Високог савета судства које Испитна комисија овласти може удаљити кандидата из просторије и о томе Испитна комисија саставља писану забелешку. Забелешка садржи податке о кандидату и врсту повреде дисциплине.
Права лица са посебним потребама
Члан 17.
Савет може на захтев лица са посебним потребама одобрити додатна помагала лицу које то захтева, ако је њихово коришћење неопходно да би се кандидату равноправно омогућило учешће на испиту (нпр. превод на Брајево писмо или употреба знакова или на други начин).
Захтев за коришћење додатних помагала мора бити достављен уз пријаву на оглас, уз приложену веродостојну медицинску документацију.
Одлука о захтеву доставља се кандидату уз позив за испит. 
Против одлуке из става 3. овог члана није дозвољена жалба. 
ПОСТУПАК УТВРЂИВАЊА ЗАВРШНЕ ОЦЕНЕ НА ИСПИТУ, РАЗГОВОР СА КАНДИДАТИМА И УТВРЂИВАЊЕ ПРЕТХОДНЕ ЛИСТЕ КАНДИДАТА
Члан 18.
Испитна комисија утврђује прелиминарну листу са навођењем оцене са писаног теста – питања, према азбучном реду презимена кандидата, која се објављује на интернет страници Савета, са означавањем датума и времена објављивања, на обрасцу који је саставни део правилника (Образац број ВСС-2).
Члан 19.
Кандидат има право увида у свој испитни материјал и право да истакне приговор Комисији за приговор, у року од три дана од објављивања резултата кандидата на интернет страници Савета.
Комисија за приговор одлучује у року од три дана од пријема приговора. 
Члан 20.
Након истека рока за приговор и одлучивања о истакнутим приговорима од стране Комисије за приговор, Испитна комисија утврђује коначну листу са навођењем оцене са писаног теста – питања, према азбучном реду презимена кандидата, која се објављује на интернет страници Савета, са означавањем датума и времена објављивања, на обрасцу који је саставни део правилника (Образац број ВСС-3).
Испитна комисија оцене кандидата из става 1. овог члана доставља Комисији Високог савета судства.
Важење оцене
Члан 21.
Оцена кандидата са писаног теста – питања за одређену врсту и степен суда важи неограничено. 
Савет води евиденцију о кандидатима који су положили писани тест – питања, према врсти и степену суда. 
Кандидат има право да поново полаже писани тест – питања за одређену врсту и степен суда, с тим што се у том случају кандидату узима у обзир оцена остварена на последњем писаном тесту – питања. 
Члан 22.
Мерило за стручност и оспособљеност кандидата који се први пут бира на судијску функцију у основном или прекршајном суду и који је завршио почетну обуку на Правосудној академији је завршна оцена на почетној обуци на Правосудној академији.
Кандидату који је завршио почетну обуку на Правосудној академији и који је полагао испит за проверу испуњености критеријума стручност и оспособљеност који организује Савет, у обзир се узима оцена добијена на испиту. 
Разговор са кандидатима
Члан 23.
Комисија Високог савета судства саставља листу кандидата за разговор, према азбучном реду презимена кандидата из чл. 20. и 22. овог правилника, на обрасцу који представља саставни део овог правилника (Образац број ВСС-4).
Комисија Високог савета судства одређује време и место одржавања разговора са кандидатима и о томе обавештава кандидате најмање десет дана пре дана одржавања разговора. 
Обавештење о датуму и месту одржавања разговора доставља се кандидату на адресу која је означена у пријави. 
Обавештење о датуму и месту одржавања разговора, са именима кандидата који се позивају на разговор, објављује се на интернет страници Савета.
Комисија Високог савета судства, пре разговора са кандидатима, утврђује питања која се постављају свим кандидатима, по истом редоследу. 
Питања се односе на мотивисаност кандидата за рад у судству, досадашњи рад и врсту послова које је кандидат обављао након положеног правосудног испита, комуникативност и способност представљања и познавање Етичког кодекса за судије. 
Сваки члан Комисије Високог савета судства оцењује одговоре кандидата на питања која су му постављена оценом од 1 до 5.
Оцена кандидата на разговору добија се тако што се израчунава просечна вредност оцена коју је дао сваки члан Комисије Високог савета судства. 
Комисија Високог савета судства води записник о обављеном разговору, у који се уноси оцена остварена на разговору.
Јавност
Члан 24. 
Разговору са кандидатима могу да присуствују заинтересована лица, до броја расположивих места, а према редоследу пријављивања Комисији Високог савета судства. 
Усмени разговор се тонски снима.
Претходна листа кандидата
Члан 25.
Комисија Високог савета судства саставља претходну листу кандидата, према азбучном реду презимена кандидата, која садржи:
– презиме и име кандидата;
– оцену са писаног теста – питања на коме се оцењује стручност и оспособљеност кандидата за судију који се први пут бира односно за кандидата који је завршио почетну обуку на Правосудној академији завршну оцену на почетној обуци на Правосудној академији и 
– оцену са разговора. 
Комисија Високог савета судства претходну листу кандидата из става 1. овог члана доставља Савету, на обрасцу који је саставни део овог правилника (Образац број ВСС-5), ради утврђивања предлога кандидата за Народну скупштину за судију који се први пут бира.
На интернет страници Савета објављује се претходна листа кандидата из става 1. овог члана, са означавањем датума и времена објављивања. 
Члан 26.
Савет, приликом утврђивања предлога кандидата за Народну скупштину за судију који се први пут бира прибавља мишљење од органа и организација у којима је кандидат радио у правној струци, а за кандидате који долазе из судова обавезно прибавља мишљење седнице свих судија суда из кога кандидат потиче, као и мишљење седнице свих судија непосредно вишег суда.
Савет, приликом утврђивања предлога кандидата за Народну скупштину за судију који се први пут бира, посебно цени:
– врсту послова које је кандидат обављао након положеног правосудног испита;
– просечну оцену на студијама;
– дужину студирања;
– академско звање;
– објављене научне и стручне радове из области правних наука, као аутор или коаутор. 
Савет за кандидате који долазе из реда судијских помоћника обавезно прибавља оцену рада. 
ПРЕЛАЗНЕ И ЗАВРШНЕ ОДРЕДБЕ
Члан 27.
У поступцима за избор који су оглашени пре ступања на снагу овог правилника, критеријуми и мерила за оцену стручности, оспособљености и достојности утврђују се према Одлуци о утврђивању критеријума и мерила за оцену стручности, оспособљености и достојности за избор судија и председника судова („Службени гласник РС”, број 49/09).
Члан 28.
Даном ступања на снагу овог правилника престаје да важи Одлука о утврђивању критеријума и мерила за оцену стручности, оспособљености и достојности за избор судија и председника судова („Службени гласник РС”, број 49/09), у делу под I.
Члан 29.
Овај правилник ступа на снагу осмог дана од дана објављивања у „Службеном гласнику Републике Србије”. 
Број 110-00-14/2016-01 
У Београду, 15. новембра 2016. године
Председник Високог савета судства,
Драгомир Милојевић, с.р.
 
Прилози
 
Образац број ВСС-1 - 				Записник о броју 
				бодова и оцени на писаном тесту - питања 
Образац број ВСС-2 -
				Листа кандидата са 
				прелиминарном оценом
Образац број ВСС-3 -
				Коначна листа 
				кандидата
Образац број ВСС-4 -
				Листа кандидата за 
				разговор
Образац број ВСС-5 -
				Претходна листа 
				кандидата