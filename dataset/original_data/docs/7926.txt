На
основу члана 7. став 4. Закона о здравственој заштити („Службени гласник РС“,
бр. 17/92, 50/92 и 52/93),
Влада
Републике Србије донела је
 
 
УРЕДБУ

о 
превентивној стоматолошкој здравственој заштити становништва
„Службени гласник
РС”, број 24 од 26. марта 1994.
 
 
Члан 1.
Овом
уредбом утврђују се групације становништва које се обухватају превентивном
стоматолошком здравственом заштитом и програм превентивне стоматолошке
здравствене заштите.
 
Члан 2.
Превентивном
стоматолошком здравственом заштитом обухватају се труднице, одојчад, деца од
3–5 година и предшколска деца, школска деца и омладина, а у зависности од
превентабилности болести и одрасло становништво.
 
Члан 3.
Превентивна
стоматолошка здравствена заштита становништва спроводи се по програму којим су
утврђени: општи циљеви који треба да се остваре до 2000-те године, специфични
циљеви и мере у области примарне и секундарне превенције, методологија извођења
и организација спровођења програма.
Програм
из става 1. овог члана одштампан је уз ову уредбу и њен је саставни део.
 
Члан 4.
Средства
за спровођење превентивне стоматолошке здравствене заштите из чл. 2. и 3. ове
уредбе обезбеђују се у складу са законом.
 
Члан 5.
Ова
уредба ступа на снагу осмог дана од дана објављивања у „Службеном гласнику
Републике Србије"
 
05
број 06-968/110
У
Београду, 14. марта 1994. године

Влада
Републике Србије
Потпредседник,

Србољуб
Васовић, с. р.
 
 
ПРОГРАМ ПРЕВЕНТИВНЕ
СТОМАТОЛОШКЕ ЗДРАВСТВЕНЕ ЗАШТИТЕ
 
1. ОПШТИ ЦИЉЕВИ КОЈИ
ТРЕБА ДА СЕ ОСТВАРЕ ДО 2000-ТЕ ГОДИНЕ
 
У
складу са Програмом Светске здравствене организације „Здравље за све до 2000-те
године", овим програмом до 2000-те године утврђују се следећи циљеви:
1.
смањити број деце са циркуларним каријесом на мање од 4%
2.
70% деце у 3. години са свим здравим зубима
3.
50% деце у 6. год. са свим здравим млечним зубима
4.
70% деце у 7. год. са свим здравим сталним зубима
5.
код деце у 12. год. КИП*) мањи од 4,0 санирана стална зуба
6.
60% деце у 15. година има CPITN**)=0 у најмање 3 секстанта
7.
50% омладине у 18. год, да има CPITN=0 у најмање 3 сектанта
8.
30% радно-активног становништва (35–44 год.) CPITN=0 у најмање 3 секстанта
9.
смањити број безубих становника 35–44 год. за четвртину
10.
смањити број безубих становника старијих од 65 год. за 10%.

________________________

*) КИП – просечан број каријесних зуба

**) CPITN – индекс за утврђивање обољења
пародонцијума
 
II. СПЕЦИФИЧНИ
ЦИЉЕВИ И МЕРЕ У ОБЛАСТИ ПРИМАРНЕ И СЕКУНДАРНЕ ПРЕВЕНЦИЈЕ БОЛЕСТИ
 
Стратегија
превентивне стоматолошке заштите подразумева истовремено предузимање комплекса
мера међу којима су најбитније:
а)
здравствено васпитање и унапређење здравствене културе становника,
б)
примена специфичних мера превенције,
1. ПРИМАРНА
ПРЕВЕНЦИЈА
1.1. Опште мере
Труднице
Циљ:
орално здравље мајке (и детета).
Садржај:
мотивисање труднице за очување сопственог и оралног здравља детета.
Програмом
се предвиђа до 2000-те године обухват 95% регистрованих трудница. У првој
години реализације Програма (1994. год.), као договорени минимум обухватити 65%
регистрованих трудница, од чега код 50% завршити систематску санацију до протетског
збрињавања.
Програм
се спроводи у саветовалишту за труднице и стоматолошкој амбуланти, а спроводи
га стоматолог, стоматолошка сестра, гинеколог и медицинска сестра. Садржај је
дефинисан Стручно-методолошким упутством за обуку пацијента редовном и
правилном одржавању оралне хигијене. Налаз стоматолога улаже се у здравствени
картон труднице.
Одојчад
Циљ:
смањење учесталости циркуларног каријеса.
Садржај:
обука родитеља у обезбеђивању здравог начина исхране, одржавању правилне оралне
хигијене, флуор профилакси и превенцији лоших навика.
Програмом
се предвиђа до 2000-те год. обухват 95% одојчади, односно родитеља. У првој
години реализације Програма, као договорени минимум обухватити 75% деце у првој
години живота. Рад се одвија у саветовалишту за здраву децу (рад са
родитељима). Терапеут је дужан да дијагностикује степен ризика за појаву
каријеса, посебно за појаву циркуларног каријеса и да нађено стање убележи у
стоматолошки и педијатријски картон. Програм се остварује у Саветовалишту за
здраву децу.
Мала и предшколска
деца
Циљ:
рано стицање навика за очување укупног, а посебно оралног здравља.
Садржај:
обука родитеља и деце о здравој исхрани, хигијени уста и зуба, флуор профилакси
и кориговање лоших навика.
Програмом
се предвиђа до 2000-те год. обухват превентивним радом 95% деце од 2–6 година
од којих 80% потпуно санирано или са здравим зубима. У првој години реализације
Програма као договорни минимум обухватити 75% деце, с тим да се код 40%
постигне потпуна санација, односно да се сачувају здрави зуби. Превентивни
програм односи се на децу у колективу и изван колектива.
Код
деце на упису у I разред основне школе обезбедити обухват од 95% и преглед по
Стручно-методолошком упутству, уз дијагностификовање ризика за каријес,
заливање фисура и санацију првих сталних молара, што је услов за издавање
лекарског уверења за упис у школу.
Програм
се спроводи у Саветовалишту за здраву децу и стоматолошкој амбуланти.
Школска деца и
омладина
Циљ:
утврђивање стечених позитивних и кориговање негативних навика за очување
здравља.
Садржај:
усавршавање правилне технике прања зуба, корекција исхране, кориговање лоших
навика, флуор профилакса и рано откривање и лечење постојећих обољења.
Програмом
се предвиђа до 2000-те год. обухват систематским превентивним радом 95% школске
деце (7–14 год.) од којих 80% са здравим или санираним зубима. У популацији
школске омладине (15–18 год.) обухват превентивним радом је 80%, од којих
систематским прегледима и санацијом обухватити прве разреде средњих школа. У
завршним разредима основних школа и првом разреду средње школе до 2000. год.
развити и почети са применом дијагностике ризика за појаву парадонтопатија, као
основ превентивног рада у овом узрасту.
У
првој години спровођења Програма обављају се систематски прегледи ученика I
(уколико преглед није извршен пред упис у школу), V и VIII разреда основне
школе са обухватом од 95%, од чега 80% са здравим или санираним зубима.
За
општине које су већ достигле виши ниво превентивне стоматолошке заштите од
наведеног, спроводити контролне прегледе и санацију осталих разреда, у складу
са могућностима и степеном развоја службе.
У
циљу откривања ортодонтских аномалија спроводити skrining преглед у II и V
разреду основне школе и према потреби упућивати ортодонту.
Одрасли
Циљ:
мотивисање за очување постојећег нивоа оралног здравља и рехабилитацију органа
за жвакање.
Садржај:
подизање нивоа оралне хигијене, указивање на значај органа за жвакање за укупно
здравље, санација постојећих обољења, смањење броја извађених зуба, рана
рехабилитација и значај редовне контроле.
Програмом
се предвиђа до 2000-те године да 90% пацијената који долазе на редовну санацију
или стоматолошку рехабилитацију (изузев ургентних стања), буду обухваћени
индивидуалним програмом здравственог васпитања. У првој години спровођења програма
обезбедити обухват од 30% пацијената који посете стоматолошку амбуланту.
Код
радника на радним местима са високим ризиком за појаву стоматолошких обољења
(хемијска испарења, тешки метали, прехрамбена индустрија и др.) обезбедити
спровођење систематске стоматолошке превенције и здравствено-васпитног рада.
Програм
обухвата превенцију и рану дијагностику и терапију оралног карцинома (према
Протоколу).
1.2. Специфичне мере
превенције
а) Орална хигијена
Подразумева
мере којима ће пацијенти бити потпуно обучени за редовну и правилну оралну
хигијену и самоконтролу оралног здравља.
Спроводе
се према Стручно-методолошком упутству за обуку пацијената редовном и правилном
одржавању хигијене.
б) Системска примена
флуорида
Флуорисање
воде за пиће или флуорисање кухињске соли је обавеза друштвене заједнице,
регулисана Законом. Стоматолошка служба је обавезна да за територију коју
обезбеђује стручно подржава и контролише спровођење ових активности.
У
случају да се ове мере не спроводе, стоматолошка служба је обавезна да врши
дистрибуцију таблета флуора у складу са Протоколом о примени флоорида у
стоматологији.
в) Локална примена
флуорида
Представља
једну од најзначајнијих мера Програма превенције каријеса и обавезују
стоматолошку службу за њено стриктно спровођење.
Спроводи
се према Протоколу о примени флуорида у стоматологији.
г) Заливање фисура
Спроводи
се у узрасту од 6 и 7 година пред полазак у школу и у првом разреду), на првим
сталним моларима, у складу са Стручно-методолошким упутством за заливање
фисура.
 
2. СЕКУНДАРНА
ПРЕВЕНЦИЈА
Мере
секундарне превенције обухватају рано откривање и систематску санацију обољења
уста и зуба код предшколске деце, школске деце и омладине, трудница,
хендикепираних особа и радника који раде под посебним условима рада (рад са киселинама,
тешким металима и сл.).
Оперативним
годишњим плановима ближе ће се утврдити садржај и мере секундарне превенције,
са тенденцијом да се благовремено и у задовољавајућем обиму санира нађено
стање.
 
III. МЕТОДОЛОГИЈА
ИЗВОЂЕЊА ПРОГРАМА
 
Програм
ће се реализовати уз примену комбинованих метода: епидемиолошког и
социјално-медицинског приступа у решавању масовних појава које се јављају као
интеракција узрочних фактора, фактора средине (овде посебно значајне социјалне
средине) и особина оболелих (ризичних група становништва), коришћења метода
скрининга и других техника, примену едукативних и здравствено-васпитних метода,
очигледних средстава, метода животне демонстрације, клиничких испитивања и мера
санације.
1.
Здравствено-васпитни рад
У
програмском здравствено-васпитном раду, на основу снимљеног стања и уочених
водећих проблема оралног здравља, примењиваће се бројне здравствено-васпитне
методе и средства (информативни и едукативни интервју, рад у малој групи,
предавања, демонстрације, ширење информација преко масовних медија, летака,
агитки, стручне литературе, филма и др.) са циљем да се становништво мотивише
на самозаштиту, да адекватном исхраном и применом препарата флуора и личном
хигијеном допринесе спречавању настанка обољења уста и зуба и да благовремено и
на организован начин користи услуге стоматолошке службе.
Садржај
здравствено-васпитног рада у датој средини зависи од водећих здравствених
проблема и познатих фактора ризика као што су: учесталост и тежина обољења,
одсуство навика за редовно одржавање оралне хигијене, грешке у исхрани и начину
узимања оброка, пушење и др.
Да
би се постигли одговарајући циљеви (промена понашања штетних по здравље,
усвајање нових знања, навика и позитивних ставова о сопственом здрављу, и сл.)
примењиваће се бројне комуникационе технологије, методе и технике у оквиру
индивидуалног и групног облика рада, уз коришћење различитих очигледних
здравствено-васпитних средстава.
2. Откривање ризика,
обољења и санација
Сваки
контакт корисника са здравственим радницима користиће се за утврђивање ризика
и/или почетних патолошких промена које се могу успешно санирати.
Посебно
ће се у том циљу примењивати систематски преглед група под ризиком, циљани
прегледи у форми скрининга и контрола постигнутих ефеката.
 
IV. ОРГАНИЗАЦИЈА
СПРОВОЂЕЊА ПРОГРАМА
 
1. Учесници у
спровођењу Програма
У
обезбеђивању и спровођењу мера превентивне стоматолошке здравствене заштите
утврђених законом и овим програмом, учествују: грађанин као појединац и
породица; предузеће; образовна и друга установа; хуманитарна, верска, спортска
и друга организација; заједница и удружење; организација здравственог
осигурања; локална заједница, општина, град, аутономна покрајина и Република.
Програм
се реализује преко краткорочних и оперативних планова учесника у Програму на
нивоу општине и округа, а пре свега: здравствених установа и других облика
обављања здравствене делатности, установа за колективни боравак деце
предшколског узраста, школа, друштвено-хуманитарних организација и заједница, и
друго.
Краткорочни
планови се доносе за период 3–5 година, а оперативни за период од једне године
и базирају се на стању здравља становништва локалне заједнице и на властитој
кадровској основи. Програмом се специфицирају дужности појединих учесника и
стручних тимова, утврђује динамика реализације појединих мера, начин
извештавања и оцене постигнутих ефеката.
За
спровођење и праћење програма у округу односно на територији града Београда
одговоран је Стручни одбор, састављен од општинских руководиоца Програма.
У
спровођењу Програма превентивне стоматолошке здравствене заштите посебне
задатке има Стоматолошки факултет у Београду, који ће као референтна
здравствена установа, преко Завода за стоматолошку здравствену заштиту,
обављати следеће послове:
1)
Сарадњу са Заводом за заштиту здравља Србије и регионалним заводима за заштиту
здравља на усаглашавању са другим програмима здравствене заштите, на припреми
оперативних планова и евалуацији спровођења Програма;
2)
Управљање и координацију спровођења Програма у целини, преко стручних одбора
односно руководиоца Програма које именује, на предлог Републичке стручне
комисије за стоматолошку здравствену заштиту;
3)
Израду модела оперативних планова за поједине учеснике у реализацији Програма;
4)
Припрему, публиковање и доставу учесницима у реализацији Програма одговарајућих
методских упутстава и протокола о стручном раду и пружање непосредне стручне
помоћи;
5)
Едукацију кадрова;
6)
Контролу доношења и спровођења оперативних планова учесника Програма и, у
складу са оствареним резултатима, утврђивање предлога институцијама осигурања о
додели или ускраћивању планираних финансијских средстава;
7)
Израду периодичних и годишњих извештаја и анализа о реализацији Програма и
доставу Министарству за здравље, Заводу за заштиту здравља Србије и Републичком
заводу за здравствено осигурање.
2. Динамика
спровођења Програма
Динамика
спровођења програма зависи од достигнутог нивоа развоја службе у појединим
општинама и постојећег стања оралног здравља становника те општине.
У
свим општинама обавезно је стартовати са минимумом програмских задатака, а у
даљем развоју и реализацији Програма предвидети поступно повећање његовог
обима.
Минимум
којим се започиње су три „нулте генерације" – труднице, први разред
основне школе (односно шестогодишњаци са заливањем фисура) и пети разред. Сваке
следеће године се даље прате ове генерације и укључују нове. До 2000-те године
се на овакав начин превентивним програмом може обухватити целокупна популација
до 14 година.
3. Кадрови – стручни
тимови
Програм
подразумева организовано и професионално спровођење превентивних мера на
територији једне општине, односно округа или Републике у целини.
За
обезбеђење спровођења Програма, ангажују се стручни тимови које сачињавају
општи стоматолози и стоматолози свих специјалистичких дисциплина, педијатри,
гинеколози, специјалисти социјалне медицине, лекари опште медицине,
поливалентне патронажне сестре, средњи стоматолошки и медицински кадар и др.
У
оквиру прописаних кадровских услова за обављање здравствене делатности у
области здравственог васпитања, здравствене заштите предшколске деце,
здравствене заштите школске деце и омладине, здравствене заштите жена и
стоматолошке здравствене заштите, утврђених за дом здравља, за спровођење овог
Програма дому здравља, односно општини потребно је, као минимум обезбедити следеће:
Стручне тимове
а)
за предшколску децу 1 стоматолог или специјалиста за дечју и превентивну
стоматологију 0,1 педијатар, 1,5 стом. сестра, 0,2 мед. сестра на 1.500 деце;
б)
за школску децу 1 стоматолог или специјалиста за дечју и прев. стом. 1,5 стом.
сестра на 1.500 школске деце;
в)
за труднице: 1 стоматолог или специјалиста опште стом. или болести уста и зуба,
0,2 гинеколога, 1,5 стом. сестра и 0,3 мед. сестра на 1.000 регистрованих
трудница;
г)
за одрасле: 1 стоматолог или спец. опште стом. или болести уста и зуба и 1,2
стом. сестра на 20.000 становника.
Учешће
осталих кадрова у спровођењу Програма детерминисано је стручним садржајима
њиховог рада, а утврђује се оперативним плановима учесника Програма.
4. Извештавање
О
спровођењу овог програма сви учесници састављају годишње извештаје које
достављају Заводу за стоматолошку здравствену заштиту преко завода за
здравствену заштиту.
Образац
извештаја и методологију за његово састављање утврдиће Завод за заштиту здравља
Србије и Завод за стоматолошку здравствену заштиту.
Извештаји
су основ за праћење и анализирање спровођења програма на општинском, окружном и
републичком нивоу.
5. Евалуација
У
току спровођења Програма и на крају врши се оцењивање резултата у односу на:
а)
дефинисане циљеве,
б)
предузете активности, и
в)
утрошене ресурсе,
и
даје одговор на питања:
а)
до ког су степена остварени постављени циљеви,
б)
како су ти резултати остварени (да ли би они били већи да су примењене друге
методе и технологије), и
в)
какав је однос између постигнутих ефеката, спроведених активности и утрошених
ресурса.
За
успешно спровођење евалуације неопходно је да се епидемиолошким и клиничким
испитивањем утврди стање оралног здравља становништва одређеног подручја на
почетку реализације Програма.