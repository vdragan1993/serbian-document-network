На основу члана 8. става 3. Закона о спречавању насиља и недоличног понашања на спортским приредбама („Службени гласник РС”, бр. 67/03, 101/05 – др. закон, 90/07, 72/09 – др. закон и 111/09), 
Министар унутрашњих послова доноси
 
 
ПРАВИЛНИК
о програму и начину спровођења обуке за обављање послова редарa на спортској приредби
"Службени 
				гласник РС", број 28 од 26. априла 2011.
 
 
Члан 1.
Овим правилником прописују се програм и начин спровођења обуке за обављање послова редара на спортској приредби.
Члан 2.
Обуку спроводи Министарствo унутрашњих послова (у даљем тексту: Министарство) у једном од центара за обуку (у даљем тексту: центар). 
Обука из става 1. овог члана, спроводи се у учионици и спортској дворани или сали за наставу физичког образовања, односно полигону за спровођење обуке у практичном поступању и вештинама самоодбране.
 
Члан 3.
Обуку полазника могу вршити предавачи који имају стручну спрему односно звање:
1) дипломирани правник, дипломирани криминалиста и криминалиста са пет година радног искуства, или друго лице са високом стручном спремом које има најмање пет године радног искуства на полицијским пословима – за наставну целину Законске основе и Мере за спречавање насиља и недоличног понашања на спортским приредбама;
2) високу стручну спрему педагошко-психолошког смера – за наставну целину Етика и основе комуникације; 
3) високу стручну спрему медицинског смера – за наставну целину Прва помоћ;
4) високу стручну спрему техничког смера, са најмање три године радног искуства на пословима из области Заштита од пожара – за наставну целину Заштита од пожара;
5) високу стручну спрему, звање професор физичке културе, смер борилачки спортови, или вишу стручну спрему, звање виши спортски тренер, смер борилачки спортови – за наставну целину Употребу средстава принуде – физичке снаге.
 
Члан 4.
Пријаву за обуку подноси организатор спортске приредбе, правно лице или предузетник који обављају послове физичког обезбеђења.
Пријава се подноси полицијској управи надлежној по месту седишта подносиоца.
Министарство евидентира кандидате који су прошли обуку, издата уверења, одржану наставу, односно предаваче који изводе наставу, распоред часова, списак полазника, дневник рада.
Трошкови обуке подразумевају трошкове смештаја, исхране, предавача и трошкове средстава за извођење наставе (литература, свеске, прибор и сл.), трошкове израде уверења.
Предавачи имају право на накнаду у висини коју посебним актом утврђује министар унутрашњих послова.
 
Члан 5.
Основна и додатна обука полазника (у даљем тексту: обука) спроводи се по Програму обуке лица која обављају послове редара на спортској приредби (у даљем тексту: Програм), који је одштампан уз овај правилник и чини његов саставни део (Прилог 1.).
Основна обука реализује се кроз теоретску и практичну наставу и траје најмање 70 наставних часова. 
Додатна обука траје највише 35 наставних часова. 
 
Члан 6.
Провера знања кандидата врши се у току обуке, писменим и усменим испитивањем и практичном провером кандидата.
Практичном провером утврђује се физичка припремљеност и оспособљеност за примену физичке снаге односно вештина самоодбране из стручне области Употреба средстава принуде – примена физичке снаге – самоодбрана.
 
Члан 7.
Полазнику који успешно заврши обуку у складу са Програмом из овог правилника центар ће издати Уверење о обучености за обављање послова редара на спортским приредбама (у даљем тексту: Уверење), које је одштампано уз овај правилник и чини његов саставни део (Прилог 2).
Послове редара могу обављати само лица која имају Уверење.
Лица из става 2. овог члана похађају, по Програму из овог правилника, додатну обуку из члана 5. став 3. овог правилника:
1) ако дође до промене прописа којима су регулисани послови редара на спортској приредби – из оне стручно-теоријске области у којој је дошло до промене прописа и у трајању које је предвиђено за савладавање те области;
2) ако су у поступку надзора уочени пропусти у обављању послова редарске службе – из одговарајуће области у којој је дошло до пропуста и у трајању које је предвиђено за савладавање те области; 
3) по истеку рока од 5 година од дана издавања Уверења – по Програму из овог правилника и у трајању од 35 наставних часова.
 
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
 
 
Број 01-3603/10-9
У Београду, 18. априла 2011. године
Министар,
унутрашњих послова,
Ивица Дачић, с.р.
 
 
 
Прилог 1.
 
ПРОГРАМ ОБУКЕ ЛИЦА КОЈА ОБАВЉАЈУ ПОСЛОВЕ РЕДАР НА СПОРТСКИМ ПРИРЕДБАМА
САДРЖАЈ ПОЈЕДИНИХ СТРУЧНИХ ОБЛАСТИ
СТРУЧНО-ТЕОРИЈСКА ОБУКА
I. ЗАКОНСКЕ ОСНОВЕ 
1. Основи безбедности и заштите
Уводно предавање – појам и предмет изучавања
– носиоци послова безбедности (државни органи; недржавни и приватни сектор; место, улога, међусобни односи и сарадња; најчешћи облици угрожавања, послови безбедности);
– сврха и значај обуке за успешно вршење послова редара;
– основни појмови безбедности и заштите;
– основни облици угрожавања безбедности лица и објеката;
– место и улогу државних и недржавних институција и организација које се баве пословима безбедности и који су њихови основни задаци;
– сарадња између државних и недржавних органа и институција безбедности;
– ко су овлашћена службена лица;
– овлашћења полиције.
2. Законик о кривичном поступку 
– лишење слободе и пријављивање кривичног дела и учиниоца.
3. Кривични законик 
– опште одредбе о кривичном делу (кривично дело, извршење кривичног дела нечињењем, нужна одбрана, крајна нужда, умишљај, нехат, покушај, саизвршилаштво, подстрекавање, помагање; 
– мере безбедности (одузимање предмета);
– значење израза (значење израза у овом Законику);
– кривична дела против живота и тела (убиство, тешко убиство, убиство на мах, нехатно лишење живота, тешка телесна повреда, лака телесна повреда, учествовање у тучи, угрожавање опасним оруђем при тучи и свађи, излагање опасности, непружање помоћи);
– кривична дела против слобода и права човека и грађана (повреда равноправности, противправно лишење слободе, принуда, изнуђивањe исказа, злостављање и мучење, угрожавање сигурности, противзаконито претресање, неовлашћено фотографисање, неовлашћено прикупљање личних података, спречавање јавног скупа);
– кривична дела против части и угледа (увреда, клевета, повреда угледа Србије, повреда угледа због расне, верске, националне или друге припадности, повреда угледа стране државе или међународне организације);
– кривична дела против имовине (крађа, тешка крађа, разбојничка крађа, разбојништво, утаја, превара, ситна крађа, утаја и превара, одузимање туђе ствари, уништење и оштећење туђе ствари, прикривање);
– кривична дела против здравља људи (неовлашћена производња и стављање у промет опојних дрога, неовлашћено држање опојних дрога, омогућавање уживања опојних дрога);
– кривична дела против опште сигурности људи и имовине (изазивање опште опасности, не отклањање опасности, недозвољено поступање са експлозивним и запаљивим материјалом); 
– кривична дела против уставног уређења и безбедности Републике Србије (изазивање националне, расне и верске мржње и нетрпељивости); 
– кривична дела против државних органа (спречавање службеног лица у вршењу службене радње, напад на службено лице у вршењу службене дужности, учествовање у групи која спречи службено лице у вршењу службене радње, неучествовање у отклањању опште опасности); 
– кривична дела против правосуђа (непријављивање припремања кривичног дела, непријављивање кривичног дела и учиниоца, помоћ учиниоцу после извршеног кривичног дела, лажно пријављивање, давање лажног исказа);
– кривична дела против јавног реда и мира (изазивање панике и нереда, насилничко понашање на спортској приредби или јавном скупу, забрана присуствовања одређеним спортским приредбама, учествовање у групи која изврши кривично дело); 
– кривична дела против човечности и других добара заштићених међународним правом (расна и друга дискриминација).
4. Закон о прекршајима 
– појам и нормирање прекршаја;
– време, место и начин извршења прекршаја;
– докази у прекршајном поступку;
– одговорност за прекршаје;
– санкције за прекршаје;
– редовни и скраћени прекршајни поступак; 
– застарелост;
– начела прекршајног поступка,
– прекршајна пријава;
– задржавање лица у прекршајном поступку;
– правна средства у прекршајном поступку.
5. Закон о спречавању насиља и недоличног понашања на спортским приредбама
– основе познавања Закона;
– прекршаји;
– обавезе организатора и улога полиције. 
6. Закон о јавном реду и миру
– основе познавања Закона;
– прекршаји и кривично дело.
7. Закон о окупљању грађана
– основе познавања Закона;
– обавезе организатора и улога полиције.
8. Закон о оружју и муницији 
– правни аспекти и општи принципи држања, ношења и употребе ватреног оружја;
– појам и врсте оружја, експлозивних и пиротехничких средстава;
– места где се најчешће могу наћи;
– ризици по безбедност на месту где је пријављено да је пронађено односно где се сумња да је постављена експлозивна направа;
– поступање редара на месту сумње да је постављена експлозивна направа.
9. Закон о безбедности саобраћаја
– заустављање возила.
ПРАКТИЧНА ОБУКА
II. МЕРЕ ЗА СПРЕЧАВАЊЕ НАСИЉА И НЕДОЛИЧНОГ ПОНАШАЊА НА СПОРТСКИМ ПРИРЕДБАМА 
– начин вршења послова обезбеђења објеката;
– специфичности поступања у објекту или подручју рада у посебним ситуацијама.
1. Мере, дужности и овлашћење редара
– превентивне мере;
– мере које се предузимају на спортским приредбама;
– мере које се предузимају на спортским приредбама повећаног ризика;
– мере које предузимају надлежни државни органи;
– обезбеђење јавних скупова – спортских приредби;
– основне мере опрезности;
– вештина коришћења средства везе и остале опреме и уређаја службе обезбеђења.
1.1. Издавање упозорења и наређења 
1.1.1. Практични начин поступања и спровођења: 
– забранe приступa објекту на коме се одржава спортска приредба лицима која су под утицајем алкохола или других опојних средстава, или се из њиховог понашања може закључити да су склони насилном или недоличном понашању;
– одвајaња гостујућих навијача усмеравањем на посебне улазе и излазе из спортског објекта и посебан део гледалишта који је за њих одређен; 
– обезбеђивање да гледалац седи на тачно одређеном месту;
– онемогућавања уласка гледалаца на спортски терен односно у службене просторије и службене пролазе спортског објекта и спречавања њиховог преласка из једног дела гледалишта намењен навијачима једног клуба у други;
– онемогућавања уношења или продаје алкохолних пића у спортском објекту;
– онемогућавања уношења у спортски објекат предмета који се могу употребити у насилничким поступањима (пиротехничка средства, мотке, флаше и сл.), односно којима се може ометати ток спортске приредбе (огледала, ласерски показивачи, звучни уређаји веће снаге, транспаренти или обележја којима се подстиче расна, верска, национална или друга нетрпељивост и мржња, односно чији је садржај увредљив или непристојан и сл.);
– онемогућавања уношења у спортски објекат и истицање навијачких симбола који су већих димензија и могу ометати рад службених лица, осим застава, шалова, капа и дресова са обележјима клуба;
– упозоравања, односно удаљавања гледаоца који својим понашањем или пропуштањем одређене радње може да изазове насиље на спортској приредби, угрози безбедност учесника спортске приредбе или омета њен ток;
– не дозволи приступ спортском објекту, лицу коме је изречена мера безбедности, односно заштитна мера забране присуствовања одређеним спортским приредбама;
– спречавање покушаја принудног уласка – изласка из објекта или затицања извршиоца на лицу места кривичног дела или прекршаја;
– спречавање гледалаца у покушају или чину сваког другог противправног понашања.
1.2. Преглед 
1.2.1. Методика спровођења прегледа:
– процедуре прегледа лица;
– преглед лица у стојећем ставу, у клечећем и у лежећем положају;
– лица која улази или се налази у спортском објекту уноси или има транспаренте, заставе, симболе и сл. који садрже расистичке или друге поруке које изазивају и подстичу расну, националну, верску или другу неравноправност, мржњу и нетрпељивост, односно чији је садржај увредљив или непристојан; 
– лица која улази или се налази у спортском објекту уноси или има алкохолних пића, дроге, пиротехничка средства, оружја или предмета погодних за наношење повреда или за стварање нереда и насиља; 
– преглед лица приликом задржавања; 
– преглед превозних средстава, пртљага и лица;
– сачињавање извештаја о поступању. 
1.3. Употреба физичке снаге у нужној одбрани
– правни основ и општи принципи употребе физичке снаге;
– општа и посебна физичка припрема редара, основи самоодбране и програми обуке;
– селективна употреба физичке снаге.
1.3.1. Начин употребе:
– када одбија напад усмерен према себи, према гледаоцима, према такмичарима и другим лицима;
– када одбија напад на уништење или оштећење делова спортског објекта и његове опреме; 
– појам и дефиниција нужне одбране. 
1.3.2. Отпор:
– активан отпор; 
– пасиван отпор; 
– поступање код активног и код пасивног отпора. 
1.3.3. Начела у поступању:
– разумевање и примена принципа која су битна за закониту примену овлашћења редара (нужност, поступност, пропорционалности);
– мере опрезности;
– сачињавање писменог извештаја који садржи све податке од значаја за оцену оправданости и правилности употребе физичке снаге. 
III. ЕТИКА И ОСНОВЕ КОМУНИКАЦИЈЕ 
– етичка правила (култура безбедносног понашања; правила о ношењу униформе, опреме и службене одеће; систем личних вредности; етичка правила; последице непридржавања етичких правила;);
– радноправни и интерни прописи организатора које редари треба да познају и примењују;
– комуникација – основни појмови;
– основе вербалне и не вербалне комуникације;
– социјална перцепција (опажање особа, грешке у опажању, тестови);
– индикатори конфликта у комуникацији и начин решавања;
– тактичка комуникација.
IV. ПРВА ПОМОЋ 
– основи прве помоћи (сврха и значај прве помоћи, приступ повређеном или оболелом и поступак првог прегледа);
– мере реанимација (вештачко дисање, оживљавање – спољашња масажа срца);
– крварење и прва помоћ (спољашња крварења и методи заустављања, третирање рана, искрвављење и знаци шока); 
– телесне повреде – указивање прве помоћи (механичке повреде – озледе и ране, асфиктичне повреде – угушења, хемијске повреде – тровање и отрови);
– повреде костију, зглобова и кичме (имобилизација одређених костију зглобова и кичме);
– транспорт повређених и оболелих (начин померања и транспорт повређених);
– хитни медицински случајеви (срчани и мождани удар, епилептички и астматички напад).
V. ЗАШТИТА ОД ПОЖАРА 
– превентивне мере заштите од пожара;
– средства за гашење пожара;
– основи процеса горења;
– опрема за гашење пожара;
– појам и класификација пожара;
– гашење пожара, спасавање и евакуација.
VI. УПОТРЕБА СРЕДСТАВА ПРИНУДЕ – ПРИМЕНА ФИЗИЧКЕ СНАГЕ – САМООДБРАНА 
1. Основни елементи вештина одбране и напада
– технике падова, бацања, удараца, блокова и полуга;
– одбране од хватова, обухвата, удараца, гушења, напада ножем и претње ватреним оружјем.
2. Вођење лица
– вођење лица које не пружа отпор;
– вођење лица које пружа отпор.