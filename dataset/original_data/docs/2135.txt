На основу члана 75. ст. 2. и 3. Закона о буџетском систему („Службени гласник РС”, бр. 54/09, 73/10 и 101/10), 
	
Министар финансија доноси
 
ПРАВИЛНИК
о садржају и начину финансијског извештавања о планираним и оствареним приходима и примањима и планираним и извршеним расходима и издацима јединица локалне самоуправе

"Службени гласник РС", број 79 од 25. октобра 
	2011.
 
I. ОСНОВНЕ ОДРЕДБЕ
Члан 1.
Овим правилником уређује се садржај и начин финансијског извештавања јединица локалне самоуправе о планираним и оствареним приходима и примањима, планираним и извршеним расходима и издацима буџета јединица локалне самоуправе, неизмиреним доспелим обавезама (доцње), висини буџетског суфицита, односно дефицита, планираним и извршеним расходима за плате, броју запослених код корисника буџетских средстава јединица локалне самоуправе, као и о нивоу задужености. 
	
Подаци из става 1. овог члана односе се на све директне и индиректне кориснике буџетских средстава јединица локалне самоуправе.
Члан 2. 
Подаци из члана 1. овог правилника исказују се на следећим обрасцима:
– Образац 1 – Приходи и примања буџета општине (града) – (у даљем тексту: Образац 1);
– Образац 2 – Расходи и издаци буџета општине (града) по економској и функционалној класификацији (у даљем тексту: Образац 2);
– Образац 2а – Трансфери за основно и средње образовање – аналитика према врсти расхода и издатака (у даљем тексту: Образац 2а);
– Образац 3 – Обрачун суфицита/дефицита са рачуном финансирања (у даљем тексту: Образац 3);
– Образац 4 – Плате и број запослених код корисника буџетских средстава јединице локалне самоуправе (у даљем тексту: Образац 4);
– Образац 5 – Ниво задужености општине (града) – (у даљем тексту: Образац 5).
Обрасци из става 1. овог члана одштампани су уз овај правилник и чине његов саставни део. 
	
Члан 3.
У Образац 1 уносе се подаци из одлуке о буџету општине (града) о планираним приходима и примањима буџета општине (града) за буџетску годину, односно за период јануар – март или јануар – јун из одлуке о привременом финансирању, уколико није донета одлука о буџету, као и промене годишњег буџета настале по основу измена и допуна буџета у току буџетске године (ребаланс) и подаци о оствареним приходима и примањима.
Члан 4.
У Образац 2 уносе се подаци из одлуке о буџету општине (града) о планираним расходима и издацима буџета општине (града) за буџетску годину, односно из одлуке о привременом финансирању, уколико није донета одлука о буџету, као и промене годишњег буџета настале по основу измена и допуна буџета у току буџетске године (ребаланс), по основу промене апропријација и по основу коришћења текуће буџетске резерве, подаци о извршеним расходима и издацима, као и подаци о неизмиреним доспелим обавезама (доцње). 
	
Подаци се уносе према економској и функционалној класификацији.
На обрасцу из става 1. овог члана потребно је исказати неизмирене доспеле обавезе (доцње) код којих је протекло 60 или више дана од рока доспећа.
У Образац 2а уносе се подаци о планираним, односно извршеним расходима и издацима за основно и средње образовање по појединим врстама трошкова (аналитички подаци) који су у Обрасцу 2 исказани на позицији 18 синтетички конто 4631 – Текући трансфери осталим нивоима власти и позицији 19 синтетички конто 4632 – Капитални трансфери осталим нивоима власти, у колони 7 (Основно образовање) и колони 8 (Средње образовање).
Члан 5.
У Образац 3, у складу са одлуком о буџету општине (града), односно у складу са одлуком о привременом финансирању, уносе се подаци о буџетском суфициту, односно дефициту, укупном фискалном суфициту, односно дефициту и рачуну финансирања.
Члан 6.
У Образац 4, у складу са одлуком о буџету општине (града), односно у складу са одлуком о привременом финансирању, уносе се подаци о средствима планираним за исплату плата, подаци о извршеним расходима за плате код корисника буџетских средстава јединице локалне самоуправе, као и подаци о броју запослених код корисника буџетских средстава јединице локалне самоуправе.
Члан 7.
У Образац 5 уносе се подаци о задужености општине (града).
Члан 8.
Приликом уношења података у обрасце, треба имати у виду следеће:
Заглавље образаца се обавезно попуњава (врста извештаја, ознака трезора, назив општине, односно града, период за који се достављају подаци, извор финансирања).
У поље: „Врста извештаја” уноси се:
– број „1” – за исказивање података из одлуке о буџету за буџетску годину;
– број „2” – за исказивање података из одлуке о привременом финансирању;
– број „3” – за исказивање података о годишњем буџету из одлуке о изменама и допунама одлуке о буџету (ребаланс); 
	
– број „4” – за исказивање података о годишњем буџету, који у себи садржи збирно све промене годишњег буџета, заједно са накнадним променама апропријација и коришћењем текуће буџетске резерве („Текући буџет”);
– број „5” – за исказивање података о оствареним приходима и примањима, односно извршеним расходима и издацима;
– број „6” – за исказивање података о неизмиреним доспелим обавезама (доцње).
Подаци о планираним, односно оствареним приходима и примањима, као и подаци о планираним, односно извршеним расходима и издацима исказују се посебно по изворима прихода, и то за извор:
– 01 – Приходи из буџета;
– 04 – Сопствени приходи буџетских корисника;
– 05 до 08 – Донације;
– 09 до 12 – Примања од продаје нефинансијске и финансијске имовине и задуживања;
– 13 до 15 – Нераспоређени вишак прихода и неутрошена средства из ранијих година. 
	
Градови који у свом саставу имају општине, на свим прописаним обрасцима достављају консолидоване податке који у себи укључују буџет града и буџете градских општина.
У Образац 4 подаци се уносе према групама, односно категоријама корисника буџетских средстава наведеним под 1 до 7 у колони 1, на следећи начин:
1) у колоне 2, 3, 4, 5 и 6 уноси се број изабраних и постављених лица, запослених на неодређено и одређено време, као и укупан број запослених код корисника буџетских средстава у месецу за који се достављају подаци, при чему у овај број не улазе запослени на одређено време у циљу замене одсутног запосленог (због боловања и др.);
2) у колонe 7, 8 и 9 уносе се подаци о маси средстава за плате у години за коју се достављају подаци код корисника буџетских средстава планираних одлуком о буџету, односно ребалансом буџета; у случају да је надлежни извршни орган јединице локалне самоуправе донео одлуку о привременом финансирању, потребно је у напоменама навести да се планирани износи односе на три, односно шест месеци; 
	
3) у колонe 10, 11 и 12 уносе се износи извршених расхода за плате, код корисника буџетских средстава у периоду за који се достављају подаци.
Када се попуњавају подаци о планираним, односно извршеним расходима за плате из извора 01 – Приходи из буџета, у кол. 2 до 6 уносе се подаци о броју запослених чије се плате у потпуности или делимично финансирају из тог извора, док се за остале изворе финансирања уноси број запослених чије се плате у целини финансирају само из тих осталих извора.
У случајевима када јединица локалне самоуправе повећа број запослених у односу на претходни извештајни период, потребно је доставити писмено образложење разлога за повећање броја запослених, потписано од стране начелника градске, односно општинске управе. 
	
II. ДИНАМИКА ПОПУЊАВАЊА И ДОСТАВЉАЊА ОБРАЗАЦА
Једнократно извештавање
Члан 9.
Податке о планираним приходима и примањима, планираним расходима и издацима, обрачун суфицита/дефицита са рачуном финансирања и податке о платама и броју запослених, на основу усвојене одлуке о буџету за буџетску годину, јединице локалне самоуправе попуњавају и достављају надлежној организационој јединици Управе за трезор до 15. јануара године за коју је донет буџет, односно у случају доношења одлуке о привременом финансирању за период јануар – март или јануар – јун, у року од 15 дана по истеку месеца у коме је усвојена одлука о привременом финансирању.
Подаци о буџетском суфициту, односно дефициту, укупном фискалном дефициту и рачуну финансирања исказују се и након усвајања ребаланса у року од 15 дана по истеку месеца у коме је усвојен ребаланс буџета.
Месечно извештавање
Члан 10.
Месечно се исказују подаци о планираним приходима и примањима (Образац 1), планираним расходима и издацима (Образац 2 и Образац 2а), који у себи садрже промене настале по основу измена и допуна буџета у току буџетске године (ребаланс), по основу промене апропријација и по основу коришћења текуће буџетске резерве, као и подаци о планираним и извршеним расходима за плате и броју запослених код корисника буџетских средстава јединице локалне самоуправе (Образац 4). 
	
У случају усвајања одлуке о изменама и допунама одлуке о буџету (ребаланс) у последњем месецу извештајног периода, подаци на прописаним обрасцима 1, 2, 2а и 4 исказују се на основу усвојене одлуке без евентуалних измена по основу промене апропријација и по основу коришћења текуће буџетске резерве настале након усвајања ребаланса па до краја извештајног периода. У поље: „Врста извештаја” уноси се број „3”, који означава да се ради о подацима из ребаланса. При томе се за наведени извештајни период не попуњава посебно извештај „4” – Текући буџет.
Члан 11.
Месечно се исказују подаци о оствареним приходима и примањима, односно извршеним расходима и издацима, тако што се у случају месечног исказивања података у Обрасцу 1 попуњава само колона 4 – Приходи из буџета, док се код исказивања података о извршеним расходима и издацима на Обрасцу 2 попуњавају све колоне, с тим што се у заглављу табеле, у поље „Извор”, уносу број „1”.
Месечно се исказују и подаци о нивоу задужености општине (града).
Подаци о оствареним приходима и примањима, односно извршеним расходима и издацима, подаци о планираним и извршеним расходима за плате, као и подаци о нивоу задужености, исказују се кумулативно за извештајни период (јануар, јануар – фебруар, јануар – март, .... јануар – децембар).
Члан 12.
Подаци из чл. 10. и 11. овог правилника достављају се на прописаним обрасцима до 15. у месецу за претходни период.
Квартално извештавање
Члан 13.
Подаци о оствареним приходима и примањима и извршеним расходима и издацима за све изворе прихода исказују се квартално.
За разлику од месечног извештавања, у Обрасцу 1, поред колоне 4 у којој се исказују приходи из буџета (извор 01), исказују се и подаци у кол. 5 до 7, односно приходи и примања из осталих извора финансирања. 
	
Извршени расходи и издаци исказују се посебно за сваки извор, односно групу прихода, како је то дефинисано у члану 8. овог правилника, с тим што се у заглављу, у пољу „Извор”, уношењем одговарајуће шифре (01, 04, 05 до 08, 09 до 12 или 13 до 15) дефинише о ком се извору прихода ради.
Члан 14.
Квартално се исказују подаци о неизмиреним доспелим обавезама. Подаци се исказују на Обрасцу 2 и Обрасцу 2а, у кумулативним износима и само за извор 01 – Приходи из буџета.
У поље „Врста извештаја” потребно је унети број „5”, како би се дефинисало о којим подацима се ради. 
	
Члан 15.
Подаци из чл. 13. и 14. овог правилника достављају се на прописаним обрасцима до 20. у месецу за претходни период.
Члан 16.
У електронском облику обрасци се могу преузети са сајта Министарства финансија – Управа за трезор.
Попуњени обрасци достављају се у папирној форми и електронским путем Министарству финансија – Управи за трезор – надлежној организационој јединици. 
	
III. ПРЕЛАЗНЕ И ЗАВРШНЕ ОДРЕДБЕ
Члан 17.
Образац 3 за 2011. годину доставиће се приликом првог извештавања у тој години по ступању на снагу овог правилника, попуњен на основу важеће одлуке о буџету са подацима о планираном суфициту/дефициту за 2011. годину.
Члан 18.
Даном ступања на снагу овог правилника престаје да важи Правилник о садржају и начину финансијског извештавања о планираним и оствареним примањима и издацима јединица локалне самоуправе („Службени гласник РС”, број 10/04).
Члан 19. 
Овај правилник ступа на снагу наредног дана од дана објављивања у „Службеном гласнику Републике Србије”, а примењује се од 1. новембра 2011. године.
 
Број 110-00-374/2011-06 
	
У Београду, 21. октобра 2011. године 
	
Министар,
др 
	Мирко Цветковић, с.р.
 
 

	ПРИЛОЗИ
 

Образац 1 - 
Приходи и примања буџета општине (града)

Образац 2 - 
Расходи и издаци буџета општине (града) по економској 
	и функционалној класификацији

Образац 2а - 
Трансфери за основно и средње образовање - аналитика 
	према врсти расхода и издатака

Образац 3 - 
Обрачун суфицита/дефицита са рачуном финансирања

	Образац 4 - 
Плате и број запослених код корисника буџетских 
	средстава јединице локалне самоуправе

	Образац 5 - 
Ниво задужености општине (града)