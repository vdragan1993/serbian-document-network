Редакцијски пречишћен текст

 
 
На основу члана 4а став 3. Закона о платама у државним органима и јавним службама („Службени гласник РС”, бр. 34/01, 62/06 – др. закон, 116/08 – др. закон и 92/11),
Влада доноси

				 

	 
УРЕДБУ
о корективном коефицијенту, највишем процентуалном увећању основне плате, критеријумима и мерилима за део плате који се остварује по основу радног учинка, као и начину обрачуна плате запослених у здравственим установама

"Службени гласник РС", бр. 100 од 29. 
				децембра 2011, 63 од 29. јуна 2012, 101 од 23. октобра 
				2012, 46 од 24. маја 2013.

				 

	 
I. УВОДНЕ ОДРЕДБЕ

				 
Предмет уређивања

				 
Члан 1.
Овом уредбом утврђују се корективни коефицијент, највише процентуално увећање основне плате, критеријуми и мерила за део плате који се остварује по основу радног учинка, као и начин обрачуна плате запослених у здравственим установама чији је оснивач Република Србија, односно аутономна покрајина, односно јединица локалне самоуправе (у даљем тексту: плата).

				 
Значење израза употребљених у овој уредби 

				 
Члан 2.
Изрази употребљени у овој уредби имају следеће значење:
1) Изабрани лекар је доктор медицине или доктор медицине специјалиста за област опште медицине, односно специјалиста медицине рада; доктор медицине специјалиста педијатрије; доктор медицине специјалиста гинекологије и доктор стоматологије или доктор стоматологије специјалиста дечје и превентивне стоматологије, а изузетно и доктор медицине друге специјалности под условима прописаним законом којим се уређује здравствена заштита;
2) Област рада изабраног лекара је област здравствене заштите у којој лекар обавља послове изабраног лекара и то у области опште медицине, педијатрије, гинекологије и стоматологије;
3) Регистрација је број опредељених осигураних лица појединачног изабраног лекара на основу потписаних изјава о избору изабраног лекара коригован на основу корективних фактора у складу са овом уредбом, на последњи дан посматраног периода;
4) Корективни старосни фактор за регистрацију је прерачуната вредност која служи за кориговање, односно умањење или увећање регистрације код изабраних лекара у области опште медицине, педијатрије и стоматологије, у зависности од ангажовања изабраног лекара по просечном осигураном лицу из одређене старосне групе осигураних лица (у даљем тексту: корективни фактор за регистрацију);
5) Кориговани број осигураних лица добија се тако што се број осигураних лица који су дали изјаву о избору појединачног изабраног лекара, у свакој од старосних група, помножи одговарајућим старосним фактором;
6) Корективни старосни фактор за рецепте које прописује изабрани лекар у области опште медицине и педијатрије је вредност коју чини количник збира малопродајних цена свих издатих лекова који се прописују и издају на терет средстава обавезног здравственог осигурања за осигурана лица из одређене старосне групе и броја осигураних лица којима је издат прописани лек, подељен са 1000 (у даљем тексту: корективни фактор за рецепте);
7) Ефикасност је број посета осигураних лица у посматраном периоду за сваког појединачног изабраног лекара;
8) Рационалност је просечна малопродајна вредност прописаних лекова који се издају на терет средстава обавезног здравственог осигурања по прегледаном осигураном лицу коригован корективним фактором за рецепте у складу са овом уредбом; 
9) Посматрани период је временски период из кога се узимају, односно упоређују подаци који служе као критеријуми у складу са овом уредбом о изјавама осигураних лица, пруженим услугама, издатим лековима на терет обавезног осигурања, које објављује Републички фонд за здравствено осигурање (у даљем тексту: Републички фонд) у складу са овом уредбом;

10) Превентива представља број превентивних посета 
				укључујући и скрининг који се рачуна као две посете, у 
				посматраном периоду за сваког појединачног изабраног лекара;*
11) Мерило је оцена којом се вреднују појединачни критеријуми прописани овом уредбом, у опсегу од 0 до 10, зависно од остварених резултата, с тим да оцена 5 одговара оној вредности која је једнака просеку за сваки од појединачних критеријума; 
12) Укупна оцена је збир свих оцена по појединачним критеријумима у складу са овом уредбом, сразмерно њиховом учешћу у укупној оцени, на основу које се одређује сразмерни део плате по основу радног учинка;
13) Лекар почетник је лекар који почиње да ради као изабрани лекар у одређеној области рада.
Корективни фактори из става 1. тач. 4. и 6. овог члана дати су у Прилогу који је одштампан уз ову уредбу и чини њен саставни део.
 

				*Службени гласник РС, број 101/2012

				 

	 
II. УТВРЂИВАЊЕ ПЛАТА

				 
Елементи за утврђивање плата

				 
Члан 3.
Плата се утврђује на основу основице за обрачун плате, коефицијента, дела плате по основу радног учинка, додатка на плату, обавеза које запослени плаћа по основу пореза и доприноса за обавезно социјално осигурање из плате, у складу са законом.
Основица за обрачун плате, коефицијент, деo плате по основу радног учинка, додатак на плату, обавезe које запослени плаћа по основу пореза и доприноса за обавезно социјално осигурање из плате, у складу са законом, утврђене су прописима којима се уређују плате у јавним службама, односно коефицијентима за обрачун и исплату плата запослених у јавним службама, као и овом уредбом.

				 
Основна плата

				 
Члан 4.
Основна плата одређује се множењем коефицијента, основице за обрачун плате и корективног коефицијента.

				Корективни коефицијент из става 1. овог члана износи 0,9612.*
Основицу за обрачун додатка на плату чини основна плата увећана за радни учинак, у складу са законом којим се уређују плате у јавним службама.

				Брисан је ранији став 4. (види члан 1. Уредбе - 46/2013-8)
 

				*Службени гласник РС, број 46/2013

				 
Део плате по основу радног учинка

				 
Члан 5.
Део плате по основу радног учинка одређује се процентуалним увећањем основне плате, 
				сразмерно укупној оцени.*

				Процентуално увећање основне плате износи највише 8,08%.*
 

				*Службени гласник РС, број 46/2013

				 

Члан 5а*
Основна плата обрачуната у складу 
				са чланом 4. Уредбе не може бити нижа од плате која се 
				обрачунава применом основице за обрачун плате који су утврђени 
				актом Владе за обрачун и исплату плате за месец септембар 2012. 
				године и коефицијента.*

				 

				*Службени гласник РС, број 101/2012

				 

	 
III. КРИТЕРИЈУМИ И МЕРИЛА ЗА ДЕО ПЛАТЕ КОЈИ СЕ ОСТВАРУЈЕ ПО ОСНОВУ РАДНОГ УЧИНКА ЗА ИЗАБРАНОГ ЛЕКАРА

				 
Критеријуми

				 
Члан 6.
Критеријуми за део плате који се остварује по основу радног учинка из члана 5. ове уредбе, за здравствене раднике који на примарном нивоу здравствене заштите обављају послове изабраног лекара су: 
1) регистрација – што чини 40% укупне оцене;
2) квалитет здравствене заштите – што чини 60% укупне оцене.

				 
Квалитет

				 
Члан 7.
Под квалитетом здравствене заштите подразумевају се:
1) превентива – што учествује са 30% у укупној оцени, осим за изабране специјалисте дечје и превентивне стоматологије што учествује са 40% у укупној оцени;
2) рационалност – што учествује са 20% у укупној оцени, осим за изабране специјалисте дечје и превентивне стоматологије што учествује са 0% у укупној оцени;
3) ефикасност – што учествује са 10% у укупној оцени, осим за изабране специјалисте дечје и превентивне стоматологије што учествује са 20% у укупној оцени.

				 
Мерила

				 

Члан 8.*
Регистрација, превентива и 
				ефикасност се оцењују у односу на просечну вредност за 
				појединачну установу у одговарајућој области рада.*
Рационалност се оцењује у односу 
				на просечну вредност у Републици Србији у одговарајућој области 
				рада.*
 
*Службени гласник РС, број 101/2012

	 

				 
Оцена за регистрацију

				 
Члан 9.
Изабрани лекар за постигнут резултат мањи од половине просечне вредности за регистрацију добија оцену 0 за регистрацију.
Изабрани лекар за постигнут резултат једнак 1,5 просечној вредности за регистрацију и већи добија оцену 10 за регистрацију. 
Изабрани лекар за постигнут резултат између 0,5 и 1,5 просечне вредности за регистрацију добија оцену која расте од 0 до 10 сразмерно постигнутом резултату.

				 
Оцена за превентиву

				 
Члан 10.
Изабрани лекар за остварен резултат мањи од половине просечне вредности за превентиву добија оцену 0. 
Изабрани лекар за остварен резултат 1,5 просечне вредности за превентиву и већи добија оцену 10.
Изабрани лекар за остварен резултат између 0,5 и 1,5 просечне вредности за превентиву добија оцену која линеарно расте од 0 до 10 сразмерно оствареном резултату.

				 
Оцена за рационалност

				 

Члан 11.*
Изабрани лекар за остварени 
				резултат мањи од 0,4 просечне вредности за рационалност добија 
				оцену која линеарно расте од 0 до 10 сразмерно оствареном 
				резултату.*
Изабрани лекар за остварен 
				резултат између 0,4 и 0,55 просечне вредности за рационалност 
				добија оцену 10.*
Изабрани лекар за остварен 
				резултат између 0,55 и 1,45 просечне вредности добија оцену која 
				линеарно опада од 10 до 0 сразмерно оствареном резултату.*
Изабрани лекар за остварен 
				резултат већи од 1,45 просечне вредности за рационалност добија 
				оцену 0.*
 
*Службени гласник РС, број 101/2012

	 
Оцена за ефикасност

				 
Члан 12.
Изабрани лекар за остварен резултат мањи од половине просечне вредности за ефикасност добија оцену нула. 
Изабрани лекар за остварен резултат између 0,5 и 1,5 просечне вредности за ефикасност добија оцену која линеарно расте од 0 до 10 у сразмерно оствареном резултату.
Изабрани лекар за остварен резултат између 1,5 и 2 просечне вредности за ефикасност добија оцену 10. 
Изабрани лекар за остварен резултат између 2 и 3 просечне вредности за ефикасност добија оцену која линеарно опада од 10 до 0 сразмерно оствареном резултату.
Изабрани лекар за остварене резултате веће од 3 просечне вредности за ефикасност добија оцену 0.

				 
Ограничења

				 
Члан 13.
Изабрани лекар чији су резултати у одређеној области рада мањи од 0,5 републичког просека не може имати оцену већу од 5.
Изабрани лекар чији су резултати у одређеној области рада већи од 1,5 републичког просека не може имати оцену мању од 5.
Ако запослени у здравственој установи обавља послове изабраног лекара у одређеној области рада, у радном времену које је краће од пуног радног времена, односно од радног времена које се сматра пуним радним временом, односно непуним радним временом, у складу са законом, део плате по основу радног учинка обрачунава се у складу са овом уредбом, према сразмерном делу плате запосленог према времену проведеном у обављању послова изабраног лекара.

Изабрани лекар чије су оцене на основу сваког 
				критеријума 0, има коначну оцену 0.*
 

				*Службени гласник РС, број 101/2012

				 
Изузеци

				 
Члан 14.

				Изузетно од члана 6. ове уредбе, лекару на специјализацији, 
				лекару у кућној нези, лекару специјалисти одговарајуће гране 
				медицине, односно стоматологије, а који не обављају послове 
				изабраног лекара, лекару повратнику са одсуства дужег од шест 
				месеци, лекару почетнику, лекару приправнику, лекару који је 
				засновао радни однос на новом радном месту, проценат увећања 
				основне плате по основу радног учинка не може бити мањи од 
				просека радног учинка лекара у здравственој установи.*
Лекару на специјализацији проценат увећања основне плате на основу радног учинка обрачунава се у складу са ставом 1. овог члана и исплаћује се за време трајања специјализације лекара.
Изузетно од члана 6. ове уредбе, лекару у хитној помоћи проценат увећања основне плате по основу радног учинка обрачунава се у висини коју представља увећана основна плата за остварени резултат рада лекара за који се добија оцена 5, у складу са овом уредбом.
Лекару повратнику са одсуства дужег од шест месеци, лекару почетнику, лекару који је засновао радни однос у другој здравственој установи, проценат увећања основне плате обрачунат у складу са ставом 1. овог члана исплаћује се у периоду од годину дана од дана повратка лекара са одсуства, односно од дана када је почео да ради, односно када је засновао радни однос у другој здравственој установи. 
Лекару који део радног времена ради на пословима хитне помоћи, односно кућног лечења, проценат увећања основне плате по основу радног учинка на тим пословима обрачунава се и исплаћује процентуално времену проведеном на пословима хитне помоћи, односно кућног лечења, у складу са ставом 1. ове уредбе.
 

				*Службени гласник РС, број 46/2013

				 
Укупна оцена

				 
Члан 15.
Укупна оцена је збир оцена по критеријумима из чл. 6–14. ове уредбе, сразмерно њиховом учешћу у укупној оцени, с тим што се маса средстава усклађује са износом средстава која су уговорена са Републичким фондом, у складу са финансијским планом здравствене установе. 

				 

	 
IV. КРИТЕРИЈУМИ И МЕРИЛА ЗА ДЕО ПЛАТЕ КОЈИ СЕ ОСТВАРУЈЕ ПО ОСНОВУ РАДНОГ УЧИНКА ЗА ТИМ ИЗАБРАНОГ ЛЕКАРА, ОДНОСНО ЗА ДРУГЕ ЗАПОСЛЕНЕ У ЗДРАВСТВЕНОЈ УСТАНОВИ

				 
Здравствене установе на примарном нивоу здравствене заштите у којима послове обављају изабрани лекари

				 
Члан 16.
За медицинску сестру – техничара која је у тиму са изабраним лекаром, проценат увећања основне плате по основу радног учинка обрачунава се у истом проценту као и за изабраног лекара.

				За период у коме је изабрани лекар одсутан због привремене 
				спречености за рад, за медицинску сестру-техничара који је у 
				тиму са тим лекаром, за тај период се проценат увећања основне 
				плате по основу радног учинка обрачунава на нивоу просека радног 
				учинка у здравственој установи.*
За друге запослене у здравственој установи која обавља делатност на примарном нивоу здравствене заштите у којој послове обављају изабрани лекари, део плате по основу радног учинка обрачунава се у висини која представља просечно увећање основне плате по основу радног учинка по запосленом у тој здравственој установи.
 

				*Службени гласник РС, број 46/2013

				 
Здравствене установе на примарном нивоу здравствене заштите у којима се не обављају послови изабраног лекара

				 
Члан 17.
Део плате по основу радног учинка за запослене у здравственим установама који обављају здравствену делатност на примарном нивоу здравствене заштите и у којима послове не обавља изабрани лекар, обрачунава се на основу обима извршеног рада запосленог, односно тима запослених који учествују у обављању одређених послова, односно по организационој јединици или делу здравствене установе, односно здравствене установе у целини, као и квалитета обављеног рада, у складу са утврђеним стандардима.
Ако је планирани обим рада који утврђује послодавац извршен, односно ако је квалитет рада у складу са стандардима струке, као и са стандардима за обављање здравствене делатности, оцена запосленог не може бити мања од 5.

				 
Здравствене установе на секундарном и терцијарном нивоу здравствене заштите 

				 
Члан 18.
Део плате по основу радног учинка за запослене у установи која обавља делатност на секундарном и терцијарном нивоу здравствене заштите, обрачунава се на основу обима извршеног рада запосленог, односно тима запослених који учествују у обављању одређених послова, односно по организационој јединици или делу здравствене установе, односно здравствене установе у целини, као и квалитета обављеног рада, у складу са утврђеним стандардима.
Ако је планирани обим рада који утврђује послодавац извршен, односно ако је квалитет рада у складу са стандардима струке, као и са стандардима за обављање здравствене делатности, оцена запосленог не може бити мања од 5.

				 
Обрачун радног учинка за директора здравствене установе

	 

Члан 19.*
Директору здравствене установе 
				проценат увећања основне плате по основу радног учинка 
				обрачунава се на нивоу просека радног учинка лекара у 
				здравственој установи.*
Директору здравствене установе 
				који одређени проценат радног времена ради као изабрани лекар 
				део плате по основу радног учинка обрачунава се у складу са овом 
				уредбом, сразмерно времену проведеном у обављању послова 
				изабраног лекара.*
 
*Службени гласник РС, број 101/2012

				 

	 
V. ИЗВОР ПОДАТАКА ЗА ОБРАЧУН ДЕЛА ПЛАТЕ ПО ОСНОВУ РАДНОГ УЧИНКА

				 
Члан 20.
Извор података за обрачун дела плате по основу радног учинка у складу са овом уредбом су подаци којима располаже здравствена установа, електронска фактура за пружене здравствене услуге, као и подаци из информационог система Републичког фонда. 
Републички фонд на званичном сајту објављује податке који се односе на критеријуме за део плате који се остварује по основу радног учинка за изабраног лекара, у складу са овом уредбом, као и друге податке који се обрађују и објављују на основу електронских фактура за пружене здравствене услуге.
На званичном сајту Републичког фонда извори података за обрачун плате у складу са ставом 2. овог члана, објављују се квартално, а најкасније у року од 60 дана од истека претходног квартала.
За обрачун дела плате на основу радног учинка здравствена установа користи последње објављене податке на званичном сајту Републичког фонда. 
Здравствене установе и Републички фонд дужни су да усклађују изворе података за обрачун дела плате по основу радног учинка у складу са овом уредбом, с тим да се у случају неусклађености извора података за обрачун плате примењују подаци здравствене установе све до момента усклађивања података.
Извор података за део плате по основу радног учинка које Републички фонд не објављује на званичном сајту, су подаци здравствене установе, односно подаци из акта који доноси здравствена установа у складу са чл. 17. и 18. ове уредбе.

				 

	 
VI. КАЗНЕНЕ ОДРЕДБЕ

				 
Прекршаји

				 
Члан 21.
Новчаном казном од 500.000 до 1.000.000 динара казниће се за прекршај здравствена установа ако обрачуна плату супротно одредбама чл. 3–19. ове уредбе.
Новчаном казном од 500.000 до 1.000.000 динара казниће се за прекршај Републички фонд ако на званичном сајту не објави изворе података за обрачун и исплату плате у складу са овом уредбом (члан 20. ст. 2. и 3).
За прекршај из ст. 1. и 2. овог члана казниће се и одговорно лице у здравственој установи, односно Републичком фонду, новчаном казном од 30.000 до 50.000 динара.

	 

				 
VII. ЗАВРШНА ОДРЕДБА

				 
Члан 22.

				Ова уредба ступа на снагу осмог дана од дана објављивања у 
				„Службеном гласнику Републике Србије”, а примењује се на 
				обрачун и исплату плата почев од 1. октобра 2012. године.*
 

*Службени гласник РС, број 63/2012
 
 
05 број 110-10032/2011
У Београду, 29. децембра 2011. године
Влада
Први потпредседник Владе –
заменик председника Владе,
Ивица Дачић, с.р.

	 

	 
ПРИЛОГ 

	 
КОРЕКТИВНИ СТАРОСНИ ФАКТОР ЗА РЕГИСТРАЦИЈУ И РЕЦЕПТЕ ЗА ОБЛАСТ РАДА ИЗАБРАНОГ ЛЕКАРА У ОПШТОЈ МЕДИЦИНИ И ПЕДИЈАТРИЈИ

	 




ГРУПА


ОД (ГОДИНЕ)


ДО (ГОДИНЕ)


КОРЕКТИВНИ ФАКТОР ЗА РЕГИСТРАЦИЈУ


КОРЕКТИВНИ ФАКТОР ЗА РЕЦЕПТЕ




1





<1


3,00


0,68




2


≥1


<7


1,90


1,25




3


≥7


<19


0,88


1,88




4


≥19


<50


0,84


2,85




5


≥50


<65


1,40


4,97




6


≥65


<75


2,20


5,95




7


≥75





3,00


5,38





				 

	 
КОРЕКТИВНИ СТАРОСНИ ФАКТОР ЗА РЕГИСТРАЦИЈУ ЗА ОБЛАСТ РАДА ИЗАБРАНОГ ЛЕКАРА У СТОМАТОЛОГИЈИ

	 




ГРУПА


ОД (ГОДИНЕ)


ДО (ГОДИНЕ)


КОРЕКТИВНИ ФАКТОР ЗА РЕГИСТРАЦИЈУ (ЗА ОПШТУ И ПЕДИЈАТРИЈУ)




1





<15


1,20




2


≥ 15





1,00




 
 
 
 

ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" УРЕДБЕ
 
 
Уредба о изменама и допунама Уредбе о 
				корективном коефицијенту, највишем процентуалном увећању основне 
				плате, критеријумима и мерилима за део плате који се остварује 
				по основу радног учинка, као и начину обрачуна плате запослених 
				у здравственим установама: "Службени гласник РС", број 
				101/2012-8
 

Члан 9.
У року од 12 месеци од дана 
				ступања на снагу ове уредбе, за запослене у здравственим 
				установама из чл. 17. и 18. Уредбе, део плате по основу радног 
				учинка обрачунава се као да је запослени остварио оцену 5 по 
				основу обима и квалитета обављеног рада.
 

Члан 10.
Ова уредба ступа на снагу осмог 
				дана од дана објављивања у „Службеном гласнику Републике 
				Србије”, а примењује се на обрачун и исплату плате почев од 
				плате која се обрачунава за месец октобар 2012. године.
 
 
Уредба о изменама и допунама Уредбе о 
				корективном коефицијенту, највишем процентуалном увећању основне 
				плате, критеријумима и мерилима за део плате који се остварује 
				по основу радног учинка, као и начину обрачуна плате запослених 
				у здравственим установама: "Службени гласник РС", број 
				46/2013-8
 
Члан 5.
Ова уредба ступа на снагу наредног дана од дана 
				објављивања у „Службеном гласнику Републике Србије”, а примењује 
				се од обрачуна и исплате плата за мај 2013. године.