На основу члана 74. став 4. Закона о друштвеној бризи о деци („Службени гласник РС”, бр. 49/92, 29/93, 53/93, 53/93 – др. закон, 67/93, 67/93 – др. закон, 28/94, 47/94, 48/94 – др. закон, 25/96, 29/01, 16/02 – др. закон, 62/03 – др. закон, 101/05 – др. закон и 18/10 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 74/12 – исправка, 7/14 – УС и 44/14),
Влада доноси
 
УРЕДБУ
о утврђивању посебних износа који се плаћају за време трајања „Дечје недеље” у 2016. години
"Службени гласник РС", број 77 од 14. 
				септембра 2016.
 
Члан 1.
За време трајања „Дечје недеље” од 3. до 9. октобра 2016. године плаћа се посебан износ, и то на:






Динара




1. Сваку продату карту у међумесном и међународном превозу у железничком, водном, ваздушном и друмском саобраћају,


40,00




2. Сваку поштанску пошиљку у унутрашњем поштанском саобраћају, осим на пошиљке новина и часописа чији пријем, пренос и уручење обављају јавни поштански оператор и други поштански оператори, у складу са Законом о поштанским услугама („Службени гласник РС, бр. 18/05, 30/10 и 62/14),


10,00




3. Сваку продату улазницу за позориште, биоскоп, другу културну манифестацију и спортску приредбу за коју се наплаћују улазнице,


33,00




4. Сваку продату грамофонску плочу, музички компакт-диск и видео касету.


20,00




Члан 2.
Дистрибуцију пропагандног материјала и организацију наплате посебних износа из члана 1. ове уредбе обавља организација „Пријатељи деце Србије” у сарадњи са општинском управом – службом дечије заштите.
Члан 3.
Средства из члана 1. ове уредбе прикупљена у јединицама локалне самоуправе у време трајања „Дечје недеље” уплаћују се на рачун прописан за уплату јавних прихода буџета Републике Србије број 840-716211843-56 – Средства прикупљена за време „Дечје недеље” у складу са Правилником о условима и начину вођења рачуна за уплату јавних прихода и распоред средстава са тих рачуна („Службени гласник РС”, бр. 16/16 и 49/16).
Члан 4.
Средства из члана 1. ове уредбе користиће се за реализацију Програма активности за време трајања „Дечје недеље” у времену од 3. до 9. октобра 2016. године (у даљем тексту: Програм), и то:
1) 40% за активности на републичком нивоу у складу са Програмом и за штампање и дистрибуцију пропагандног материјала и налепница;
2) 60% за активности на нивоу јединице локалне самоуправе у складу са Програмом.
Члан 5.
Ова уредба ступа на снагу наредног дана од дана објављивања у „Службеном гласнику Републике Србије”.
05 број 110-7960/2016
У Београду, 13. септембра 2016. године
Влада
Председник,
Александар Вучић, с.р.