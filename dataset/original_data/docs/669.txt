На основу члана 25. став 3. Закона о заштити узбуњивача („Службени гласник РС”, брoj 128/14), 
	
Министар правде доноси
 
ПРАВИЛНИК
о Програму стицања посебних знања у вези са заштитом узбуњивача
"Службени гласник РС", број 
	4 од 16. јануара 2015.
 
Члан 1.
Овим правилником уређује се Програм стицања посебних знања у вези са заштитом узбуњивача.
Члан 2.
Програм стицања посебних знања у вези са заштитом узбуњивача (у даљем тексту: Програм) има за циљ да судије добију додатна теоријска и практична знања из области узбуњивања и заштите права узбуњивача и стекну вештине потребне за стручно и ефикасно суђење у поступцима у вези са заштитом узбуњивача, као и да добију и потребна стручна знања из других области која ће им помоћи да боље разумеју појам узбуњивања и штетне последице које трпи узбуњивач, односно лице које има право на заштиту као узбуњивач.
Члан 3.
Програм садржи три тематске целине, и то:
1) међународни и домаћи правни извори;
2) основни појмови прописани Законом о заштити узбуњивача (у даљем тексту: Закон) и врсте узбуњивања (унутрашње узбуњивање, спољашње узбуњивање, узбуњивање јавности);
3) заштита узбуњивача и накнада штете, однос Закона према према општим правилима парничог поступка, примена Закона у споровима из радних односа, као и казнене одредбе предвиђене Законом. 
	
Члан 4.
Обрађивањем тематске целине из члана 3. тачка 1) овог правилника постиже се упознавање са међународним стандардима и принципима који се односе на област узбуњивања.
У оквиру тематске целине из става 1. овог члана обрађују се међународни стандарди и принципи садржани у Конвенцији Уједињених нација против корупције, Грађанскоправној Конвенцији о корупцији и препорукама Групе држава за борбу против корупције Савета Европе (ГРЕКО) и другим међународним докуменатима који се односе на област узбуњивања, као и однос ових докумената према домаћим прописима који уређују област узбуњивања.
Члан 5.
Обрађивањем тематске целине из члана 3. тачка 2) овог правилника постиже се упознавање са ближим значењем основних појмова прописаних Законом, врстама узбуњивања и њиховим међусобним односом.
У оквиру тематске целине из става 1. овог члана реализују се следећи садржаји:
1) објашњење основних појмова прописаних Законом и појашњење које категорије лица могу имати право на заштиту у вези са узбуњивањем;
2) објашњење услова за остварење права на заштиту у складу са Законом, као и заштита података о личности узбуњивача;
3) врсте узбуњивања и њихов међусобни однос (унутрашње узбуњивање, спољашње узбуњивање, узбуњивање јавности), као и поступак узбуњивања, ако су у информацији којом се врши узбуњивањe садржани тајни подаци;
4) поступање у случају анонимне пријаве. 
Члан 6.
Обрађивањем тематске целине из члана 3. тачка 3) овог правилника постиже се упознавање са правилима о праву на судску заштиту у складу са Законом, утицају одредаба Закона на правила поступка у споровима из радних односа, праву узбуњивача на накнаду штете настале у вези са узбуњивањем, као и о условима за пружање привремене заштите у складу са Законом. 
	
У оквиру тематске целине из става 1. овог члана реализују се следећи садржаји:
1) објашњење прописане забране стављања узбуњивача, односно лица које ужива заштиту као узбуњивач у неповољнији положај због узбуњивања;
2) право на накнаду штете због узбуњивања;
3) упознавање са правилима поступка судске заштите узбуњивача (садржина тужбе, надлежност и састав суда, права узбуњивача у посебним поступцима);
4) објашњење посебних права узбуњивача у споровима из радних односа и примена посебних правила из Закона у споровима из радних односа;
5) посредовање у поступку за заштиту у вези са узбуњивањем;
6) пружање привремене заштите кроз одређивање привреме мере (надлежност и састав суда, услови за одређивање, садржина, трајање);
7) објашњење обавеза послодавца у вези са поступком узбуњивања, за чије су повреде предвиђени прекршаји.
Члан 7.
Тематске целине из Програма реализују се у току једног радног дана тако што су распоређене у пет часова у трајању до 60 минута.
Тематска целина из члана 3. тачка 1) овог правилника се обрађује један час, а тематске целине из члана 3. тач. 2) и 3) овог правилника обрађују се по два часа.
Након реализације тематских целина обавља се практична вежба кроз симулирани случај, ради примене стечених знања.
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-190/2014-05
У Београду, 15. јануарa 2015. године
Министар,
Никола Селаковић, 
	с.р.