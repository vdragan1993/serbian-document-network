Редакцијски пречишћен текст
 
 
На основу члана 46. став 1. тачка 1) подтачка (7) и став 2. тачка 3) истог члана, члана 67. став 2, а у вези са чланом 37. став 1. Закона о енергетици („Службени гласник РС”, бр. 57/11, 80/11 – исправка, 93/12 и 124/12),
Савет Агенције за енергетику Републике Србије, на 284. седници од 25. децембра 2014. године, донео је
 
MЕТОДОЛОГИЈУ
за одређивање цене приступа складишту природног гаса 
"Службени гласник РС", број 
	143 од 26. децембра 2014, 4 од 22. јануара 2016.
 
I. ПРЕДМЕТ МЕТОДОЛОГИЈЕ


Овом методологијом се одређује метод регулације цене приступа 
	складишту природног гаса, који је заснован на оправданим трошковима 
	пословања и одговарајућем приносу на средства уложена у ефикасно обављање 
	енергетске делатности, елементи за које се утврђују тарифе (у даљем тексту: 
	тарифни елементи) и начин израчунавања регулисаних цена, односно тарифа, 
	начин обрачуна услуге складиштења и управљања складиштем природног гаса, 
	дужина регулаторног периода као временског периода за који се израчунава 
	цена приступа систему за складиштење природног гаса, начин утврђивања 
	оправданости трошкова, као и начин, поступак и рокови за достављање 
	документације и врста документације коју оператор складишта природног гаса 
	доставља Агенцији за енергетику Републике Србије (у даљем тексту: 
	Агенција).*
*Службени гласник РС, број 4/2016
II. МЕТОДОЛОШКИ ПРИСТУП 
Методологија се 
	
заснива на методу* регулације „трошкови плус”, којом се оператору складишта одређује максимална висина прихода за регулаторни период, односно цена приступа складишту природног гаса којом се обезбеђује:
1) покривање оправданих трошкова пословања, 
	
и одговарајућег приноса на ефикасно уложена средства у обављање* делатности складиштења и управљања складиштем природног гаса којима се обезбеђује краткорочна и дугорочна сигурност снабдевања, односно одрживи развој система;


2) безбедност рада система;*
3)* подстицање економске и енергетске ефикасности;
4)* недискриминација, односно једнак положај за све кориснике складишта и
5)* спречавање међусобног субвенционисања између појединих делатности које обавља оператор складишта и између појединих корисника система.
*Службени гласник РС, број 4/2016
 
III. ПОЈМОВИ И ДЕФИНИЦИЈЕ
Појмови употребљени у овоj методологији имају следеће значење:
1) Гасни дан – временски период који траје 24 сата и чији почетак је у 8,00 часова;
2) Гасни месец – временски период који одговара календарском месецу чији је почетак први гасни дан у том месецу;
3) Инфо-правила – скуп енергетских и економских података систематизованих у табелама који се достављају Агенцији у циљу њеног редовног извештавања и приликом подношења одлуке о цени приступа складишту природног гаса на сагласност;
4) m3 – количина природног гаса која при притиску од 101325 Pa (1,01325 bar), температури од 288,15 К (15 
	◦C) и доњој топлотној вредности од 33.338,35 kЈ заузима запремину од једног кубног метра; 
	
5) Максимално одобрени приход – максималан износ прихода оператора складишта у регулаторном периоду којим се надокнађују сви оправдани трошкови који настају обављањем делатности складиштења и управљања складиштем природног гаса и одговарајући 
	
принос на ефикасно уложена средства*;
6) Регулаторни период – временски период у трајању од једне календарске године – у даљем тексту у формулама и објашњењима формула означен са т;
7) „Складишна година” – временски период који почиње 1. априла текуће године у 8,00, а завршава се 1. априла следеће календарске године у 8,00;
8) Стандардни пакет услуге складиштења – услуга складиштења која се састоји од капацитета утискивања, радне запремине природног гаса и капацитета истискивања, који су одређени тако да износе исти проценат у укупном капацитету утискивања, у укупној радној запремини природног гаса и у укупном капацитету истискивања складишта, које оператор складишта утврђује са циљем оптималног искоришћења складишта. Број стандардних пакета складиштења не може бити мањи од 100;
9) Тарифни елементи – обрачунске величине на које се распоређује максимално одобрени приход оператора складишта који је одређен за регулаторни период у складу са овом методологијом;
10) Капацитет истискивања – максимална количина природног гаса која се физички може истиснути из складишта у јединици времена, и изражава се у m3/дан;
11) Капацитет утискивања – максимална количина природног гаса која се физички може утиснути у складиште у јединици времена, и изражава се у m3/дан и
12) Радна запремина складишта – је максимална количина природног гаса која се може ускладиштити, и изражава се у m3.


Остали појмови употребљени у овој методологији имају исто значење 
	као у закону којим се уређује област енергетике.*
При израчунавању према формулама у овој методологији, све вредности које се изражавају у процентима се деле са 100.
*Службени гласник РС, број 4/2016
 
IV. ОДРЕЂИВАЊЕ МАКСИМАЛНО ОДОБРЕНОГ ПРИХОДА 
Максимално одобрени приход оператора складишта се обрачунава на основу оправданих трошкова пословања и одговарајућег 
	
приноса на ефикасно уложена средства* у обављању делатности складиштења и управљања складиштем природног гаса. 
	
Оправданост трошкова се оцењује према природи конкретног трошка сагледавањем његове сврсисходности, провером количина и цене којом је изазван конкретан трошак, упоредном анализом трошкова оператора складишта заснованом на подацима о трошковима у претходном периоду и трошковима других оператора складишта у земљи и окружењу (benchmarking).
*Службени гласник РС, број 4/2016
 
IV. 1. Заједнички оперативни трошкови, средства, трошкови амортизације и остали приходи 
	
Заједничким оперативним трошковима се сматрају оперативни трошкови настали ради омогућавања функционисања оператора складишта који поред делатности складиштења и управљања складиштем природног гаса обавља другу енергетску делатност чија је цена регулисана или који поред тих
енергетских делатности обавља и друге енергетске, односно друге делатности које се не сматрају енергетским делатностима, а који се не могу директно алоцирати на поједине делатности. 
	
Заједничким средствима се сматрају средства (нематеријална улагања осим goodwill-а, некретнине, постројења и опрема) која су неопходна за функционисање оператора складишта који, поред делатности складиштења и управљања складиштем природног гаса, обавља другу енергетску делатност чија је цена регулисана или који поред тих енергетских делатности обавља и друге енергетске, односно друге делатности које се не сматрају енергетским делатностима, а која се не могу директно алоцирати на поједине делатности.
Заједничким трошковима амортизације се сматрају трошкови амортизације заједничких средстава настали ради омогућавања функционисања оператора складишта који, поред делатности складиштења и управљања складиштем природног гаса, обавља другу енергетску
делатност чија је цена регулисана или који поред тих енергетских делатности обавља и друге енергетске, односно друге делатности које се не сматрају енергетских делатностима, а који се не могу директно алоцирати на поједине делатности.
Заједничким осталим приходима се сматрају остали приходи остварени ангажовањем заједничких ресурса оператора складишта који се не могу директно алоцирати на поједине делатности. 
	
Заједнички оперативни трошкови, средства, трошкови амортизације и остали приходи се распоређују на делатност складиштења и управљања складиштем природног гаса за коју се утврђује максимално одобрени приход и на друге енергетске, односно друге делатности које се не сматрају енергетским делатностима, на основу транспарентних правила (кључева) утврђених у складу са општим актом о рачуноводству и рачуноводственим политикама енергетског субјекта и објективним критеријумима.
IV. 2. Обрачун максимално одобреног прихода
Обрачун максимално одобреног прихода оператора складишта по основу обављања делатности складиштења и управљања складиштем природног гаса врши се применом следеће формуле:
МОПт = ОТт + Ат + ППЦКт * РСт – ОПт + КЕт

где су:
МОПт – максимално одобрени приход по основу обављања делатности складиштења и управљања складиштем природног гаса у периоду т (у динарима);
ОТт – оперативни трошкови у периоду т (у динарима);
Ат – трошкови амортизације у периоду т (у динарима);
ППЦКт – стопа приноса на регулисана средства у периоду т (у %);
РСт – регулисана средства у периоду т (у динарима);
ОПт – остали приходи у периоду т (у динарима);
КЕт – корекциони елемент у периоду т (у динарима).
IV. 2.1. Оперативни трошкови 
Оперативни трошкови представљају оправдане трошкове настале по основу обављања делатности складиштења и управљања складиштем природног гаса и чине их:
1. трошкови материјала; 
2. трошкови зарада, накнада зарада и остали лични расходи;
3. трошкови производних услуга; 
4. нематеријални трошкови и
5. део резервисања за накнаде и друге бенефиције запослених, а који се исплаћују у регулаторном периоду.
У овим оперативним трошковима садржани су и:
– оперативни трошкови средстава прибављених без накнаде 
– регулаторна накнада која чини део цене за приступ складишту и
– трошкови набавке природног гаса за сопствену потрошњу складишта.
Регулаторна накнада се утврђује на основу формуле:
РНт = 0,9% * (УОТт + Ат + ППЦКт * РСт)
где је:
РНт – регулаторна накнада у периоду т (у динарима);
УОТт – оперативни трошкови утврђени пре укључивања трошкова набавке природног гаса за сопствену потрошњу складишта и трошка регулаторне накнаде у периоду т (у динарима);
Ат – трошкови амортизације у периоду т (у динарима);
ППЦКт – стопа приноса на регулисана средства у периоду т (у %) и
РСт – регулисана средства у периоду т (у динарима).
Трошак набавке природног гаса за сопствену потрошњу складишта се утврђује на основу формуле:
ТГСт = ГСт * Цт
где су:
ТГСт – трошкови набавке природног гаса за сопствену потрошњу складишта у периоду т (у динарима);
ГСт – количина природног гаса неопходна за сопствену потрошњу складишта је збир количина природног гаса: за погон компресора током утискивања природног гаса, за предгревање природног гаса током истискивања природног гаса и за друге сопствене потребе оператора складишта у периоду т (у m3) и
Цт – оправдана пондерисана просечна набавна цена природног гаса за сопствену потрошњу складишта укључујући и све оправдане зависне трошкове набавке природног гаса у периоду т (у динарима/m3).
IV. 2.2. Трошкови амортизације 
Трошкови амортизације представљају оправдане трошкове амортизације средстава која су у функцији обављања делатности складиштења и управљања складиштем природног гаса, при чему се у трошкове амортизације укључују и трошкови амортизације средстава прибављених без накнаде.
Трошкови амортизације обухватају трошкове амортизације постојећих средстава на почетку регулаторног периода и трошкове амортизације средстава која ће бити активирана у регулаторном периоду. 
	
Трошкови амортизације постојећих и средстава која ће бити активирана у регулаторном периоду обрачунавају се пропорционалном методом у процењеном корисном веку трајања средстава.
Трошкови амортизације средстава која ће бити активирана у регулаторном периоду обрачунавају се на основицу коју чини 50% вредности активираних нематеријалних улагања, некретнина, постројења и опреме у припреми и аванса датих за набавку истих. 
	
Трошкови амортизације се рачунају према следећој формули:
Ат = АПСт + ААСт
где су:
Ат – трошкови амортизације у периоду т (у динарима);
АПСт – трошкови амортизације постојећих средстава у периоду т (у динарима) и
ААСт – трошкови амортизације средстава која ће бити активирана у периоду т (у динарима). 
	
IV. 2.3. Регулисана средства 
Регулисана средства представљају нето вредност нематеријалних улагања (осим goodwill-а), некретнина, постројења и опреме која су ангажована на обављању делатности складиштења и управљања складиштем природног гаса, изузимајући:
– нето вредност средстава прибављених без накнаде, као што су донације, учешће трећих лица у изградњи складишта природног гаса и слично и
– нето вредност нематеријалних улагања, некретнина, постројења и опреме у припреми и аванса датих за њихову набавку, која се не активирају у регулаторном периоду или која нису оправдана и/или ефикасна.
Оправданост и ефикасност инвестиција ради потребе развоја складишта природног гаса, у циљу задовољавања пораста потражње за природним гасом, као и повећања сигурности и квалитета испоруке, се утврђује на основу:
– техничко-технолошких, економских и других параметара и показатеља оправданости и ефикасности улагања и
– усклађености улагања са годишњим програмом, односно планом пословања и планом развоја складишта. 
	
Регулисана средства су основица за обрачун приноса на 
	
ефикасно уложена* средства који оператор складишта може да оствари у регулаторном периоду. 
	
Вредност регулисаних средстава обрачунава се као аритметичка средина вредности регулисаних средстава на почетку регулаторног периода и вредности регулисаних средстава на крају регулаторног периода према следећој формули:
РСт = (ПРСт + КРСт)/2
где су:
РСт – регулисана средства у периоду т (у динарима);
ПРСт – вредност регулисаних средстава на почетку периода т (у динарима) и
КРСт – вредност регулисаних средстава на крају периода т (у динарима).
Вредност регулисаних средстава на почетку регулаторног периода обрачунава се према следећој формули:
ПРСт = ПНВСт – ПСБНт – ПНСУПт
где су:
ПНВСт – нето вредност нематеријалних улагања (осим goodwill-а), некретнина постројења и опреме на почетку регулаторног периода (у динарима);
ПСБНт – нето вредност средстава прибављених без накнаде на почетку регулаторног периода (у динарима) и
ПНСУПт – нето вредност нематеријалних улагања (осим goodwill-а), некретнина, постројења и опреме у припреми и аванса датих за набавку истих на почетку регулаторног периода, а која неће бити активирана у регулаторном периоду или која нису оправдана и/или ефикасна (у динарима). 
	
Вредност регулисаних средстава на крају регулаторног периода обрачунава се према следећој формули:
КРСт = ПРСт – АРСт + ΔСУПт – НОПСт – ΔСБНт – ΔНСУПт
где су:
АРСт – трошкови амортизације регулисаних средстава који не укључују трошкове амортизације средстава прибављених без накнаде у периоду т који се обрачунавају на начин дефинисан овом методологијом (у динарима);
ΔСУПт – промена вредности нематеријалних улагања (осим goodwill-а), некретнина, постројења и опреме у припреми и аванса датих за набавку истих у периоду т, увећана за нето вредност нематеријалних улагања (осим goodwill-а), некретнина, постројења и опреме у припреми и аванса датих за набавку истих на почетку регулаторног периода, а која ће бити активирана у периоду т (у динарима);
НОПСт – нето вредност средстава која су отуђена и/или трајно повучена из употребе у периоду т (у динарима);
ΔСБНт – промена вредности средстава прибављених без накнаде у периоду т (у динарима) и
ΔНСУПт –промена вредности нематеријалних улагања (осим goodwill-а), некретнина, постројења и опреме у припреми и аванса датих за набавку истих која неће бити активирана у периоду т или која нису оправдана и/или ефикасна (у динарима).
*Службени гласник РС, број 4/2016
 
IV. 2.4. Стопа приноса на регулисана средства 
Стопа приноса на регулисана средства утврђује се као пондерисана просечна цена капитала оператора складишта. 
	
Пондерисана просечна цена капитала је пондерисани просек стопе приноса на сопствени капитал и пондерисане просечне стопе приноса на позајмљени капитал, према пондерима од 0,4 за сопствени капитал и 0,6 за позајмљени капитал и обрачунава се пре опорезивања према следећој формули:
ППЦКт = (0,4 * ЦСКт) / (1 – СПт) + 0,6 * ЦПКт
где су:
ППЦКт – стопа приноса на регулисана средства у периоду т (у %);
ЦСКт – цена сопственог капитала после опорезивања у периоду т (у %);
СПт – стопа пореза на добит према важећим законским прописима у периоду т (у %) и
ЦПКт – пондерисана просечна цена позајмљеног капитала у периоду т (у %).
Цена сопственог капитала после опорезивања треба да одражава специфични ризик оператора складишта, ризик земље и преовлађујуће услове прибављања капитала на финансијском тржишту у регулаторном периоду. 
	
Позајмљени капитал у смислу овог пододељка представља збир дугорочних обавеза и краткорочних финансијских обавеза којима се финансирају регулисана средства.
Цена позајмљеног капитала се рачуна као пондерисана просечна каматна стопа на укупно позајмљена средства, при чему се као пондери узимају учешћа позајмљених средстава у укупно позајмљеним средствима. Цена позајмљеног капитала се признаје до нивоа цене обазриво и рационално позајмљених средстава.
IV. 2.5. Остали приходи 
Остали приходи су приходи остварени ангажовањем ресурса намењених обављању делатности складиштења и управљања складиштем природног гаса, као што су: приходи по основу уговорених месечних непрекидних и прекидних капацитета, приходи по основу уговорених дневних непрекидних и прекидних капацитета, приходи од активирања учинака и робе, добици од продаје регулисаних средстава, приходи по основу накнађених штета и други приходи.
IV. 2.6. Корекциони елемент 
Корекциони елемент је вредносни израз (новчани износ) којим се умањује или увећава максимално одобрени приход за регулаторном период (т) за износ одступања оствареног прихода по основу реализованих тарифних елемената и регулисаних цена на које је дата сагласност за т-2 регулаторни период од оправданог прихода за т-2 регулаторни период обрачунатог на начин утврђен овом методологијом а на основу остварених енергетских величина и вредности оправданих трошкова и осталих прихода остварених у т-2 регулаторном периоду, односно у претходним регулаторним периодима за које корекција није извршена. 
	
Корекциони елемент се обрачунава према следећој формули:
КЕт = (ОППРт-2 – ОПРт-2) * (1 + И 
	т-2)
где су:
КЕт – корекциони елемент у периоду т (у динарима);
ОППРт-2 – оправдани приход по основу обављања делатности складиштења и управљања складиштем природног гаса у периоду т-2, обрачунат у складу са овом методологијом на основу остварених енергетских величина и вредности оправданих трошкова и осталих прихода (у динарима);
ОПРт-2 – остварени приход по основу реализованих тарифних елемената и регулисаних цена на које је дата сагласност за период т-2 (у динарима) и
Ит-2 – индекс потрошачких цена у Републици Србији у периоду т-2, према објављеном податку органа надлежног за послове статистике (у %).
У случају из ст. 1. и 2. овог пододељка, корекциони елемент се не примењује приликом обрачуна максимално одобреног прихода за прва два регулаторна периода.
Ако оператор складишта приликом подношења одлуке о цени приступа складишту природног гаса на сагласност Агенцији, располаже подацима о оствареним енергетским величинама и финансијским извештајима за т-1 регулаторни период, корекциони елемент се израчунава на основу података из т-1 регулаторног периода, односно претходних регулаторних периода за које корекција није извршена. У овом случају корекциони елемент се не примењује приликом обрачуна максимално одобреног прихода за први
регулаторни период.
У случају да се регулисане цене нису примењивале од почетка регулаторног периода, корекциони елемент се обрачунава само за део регулаторног периода у коме су се регулисане цене примењивале, под условом да оператор складишта располаже финансијским извештајима за део регулаторног периода у коме су се регулисане цене примењивале. Када оператор складишта не располаже финансијским извештајима за део регулаторног периода у коме су се регулисане цене примењивале, остварени приход се обрачунава за део регулаторног периода у коме се нису примењивале регулисане цене, применом регулисаних цена.
Први регулаторни период у смислу овог пододељка је календарска година у којој су примењене регулисане цене 
	
приступа складишту природног гаса*, образоване у складу са законом којим се уређује област енергетике. 
	
*Службени гласник РС, број 4/2016
 
V. ТАРИФНИ ЕЛЕМЕНТИ 
Тарифни елементи су обрачунске величине на које се распоређује максимално одобрени приход оператора складишта који је одређен за регулаторни период.
Утврђују се тарифни елементи: „стандардни пакет услуге складиштења”, „капацитет утискивања”, „капацитет истискивања” „радна запремина складишта” и „природни гас за рад складишта”.
Тарифни елемент „стандардни пакет услуге складиштења” се утврђујe као број стандардних пакета услуге складиштења уговорених у току регулаторног периода и изражава се као цео број.
Тарифни елемент „капацитет утискивања” се утврђујe на основу уговорених годишњих непрекидних капацитета утискивања у току регулаторног периода, и изражава се у m3/дан.
Тарифни елемент „капацитет истискивања” се утврђујe на основу уговорених годишњих непрекидних капацитета истискивања у току регулаторног периода, и изражава се у m3/дан.
Тарифни елемент „радна запремина складишта” се утврђујe на основу уговорених запремина складишта у току регулаторног периода, и изражава се у m3.
Тарифни елемент „природни гас за рад складишта” се утврђујe на основу количина природног гаса које су планиране да се утисну у складиште у току регулаторног периода, и изражава се у m3.
VI. РАСПОДЕЛА МАКСИМАЛНО ОДОБРЕНОГ ПРИХОДА НА ТАРИФНЕ ЕЛЕМЕНТЕ 
	
Део максимално одобреног прихода који се распоређује на тарифни елемент „стандардни пакет услуге складиштења” се израчунава према формули:
МОПсп = к * (МОПт – ТГСт)
где су:
МОПт – максимално одобрени приход у периоду т (у динарима);
МОПсп – део максимално одобреног прихода распоређен на тарифни елемент „стандардни пакет услуге складиштења” (у динарима) и
к – коефицијент, 0,5 < к ≤ 0,9, једнак је процентуалном учешћу капацитета утискивања, радне запремине складишта и капацитета истискивања који ће бити понуђени корисницима складишта преко стандардних пакета услуге складиштења у укупним капацитетима утискивања, у укупној радној запремини складишта и у укупним капацитетима истискивања складишта, који утврђује оператор складишта.
Део максимално одобреног прихода који није распоређен на тарифни елемент „стандардни пакет услуге складиштења” се распоређује на тарифне елементе: „капацитет утискивања”, „капацитет истискивања”, „радна запремина складишта” и „природни гас за рад складишта” према формулама:
МОПку = (1–к) * 0,35 * (МОПт – ТГСт)
МОПки = (1–к) * 0,35 * (МОПт – ТГСт)
МОПрзс = (1–к) * 0,3 * (МОПт – ТГСт)
МОПгс = ТГСт

где су:
МОПку – део максимално одобреног прихода распоређен на тарифни елемент „капацитет утискивања” (у динарима);
МОПки – део максимално одобреног прихода распоређен на тарифни елемент „капацитет истискивања” (у динарима); 
	
МОПрзс – део максимално одобреног прихода распоређен на тарифни елемент „радна запремина складишта” (у динарима) и
МОПгс – део максимално одобреног прихода распоређен на тарифни елемент „природни гас за рад складишта” (у динарима).
VII. ТАРИФЕ 
Тарифе се утврђују за сваки од тарифних елемената: „стандардни пакет услуге складиштења”, „капацитет утискивања”, „капацитет истискивања” „радна запремина складишта” и „природни гас за рад складишта”. 
	
У зависности од врсте уговореног капацитета (непрекидни капацитет или прекидни капацитет) за тарифне елементе „капацитет утискивања” и „капацитет истискивања”, утврђују се тарифе за непрекидни капацитет и тарифе за прекидни капацитет.
У зависности од временског периода за који се капацитет уговара (година, месец, дан), тарифе се утврђују као годишње тарифе, месечне тарифе и дневне тарифе.
VII. 1. Годишња тарифа за непрекидни капацитет
Годишња тарифа „стандардни пакет услуге складиштења” се израчунава као количник максимално одобреног прихода распоређеног на тарифни елемент „стандардни пакет услуге складиштења” у складу са поглављем VI. ове методологије и тарифног елемента „стандардни пакет услуге складиштења” утврђеног у складу са поглављем V. ове методологије, према формули:
Тсп = МОПсп / Бсп
где су: 
Тсп – годишња тарифа „стандардни пакет услуге складиштења” (у динарима/стандардни пакет услуге складиштења);
МОПсп – део максимално одобреног прихода распоређен на тарифни елемент „стандардни пакет услуге складиштења” (у динарима) и
Бсп – тарифни елемент „стандардни пакет услуге складиштења”. 
	
Годишња тарифа за непрекидни „капацитет утискивања” се израчунава као количник максимално одобреног прихода распоређеног на тарифни елемент „капацитет утискивања” у складу са поглављем VI. ове методологије и тарифног елемента „капацитет утискивања” утврђеног у складу са поглављем V. ове методологије, према формули:
Тку = МОПку / ТЕку
где су: 
Тку – годишња тарифа за непрекидни „капацитет утискивања” (у динарима/m3/дан);
МОПку – део максимално одобреног прихода распоређен на тарифни елемент „капацитет утискивања” (у динарима) и 
	
ТЕку – тарифни елемент „капацитет утискивања” (у m3/дан).
Годишња тарифа за непрекидни „капацитет истискивања” се израчунава као количник максимално одобреног прихода распоређеног на тарифни елемент „капацитет истискивања” у складу са поглављем VI. ове методологије и тарифног елемента „капацитет истискивања” утврђеног у складу са поглављем V. ове методологије, према формули:
Тки = МОПки / ТЕки
где су: 
Тки – годишња тарифа за непрекидни „капацитет истискивања” (у динарима/m3/дан);
МОПки – део максимално одобреног прихода распоређен на тарифни елемент „капацитет истискивања” (у динарима) и
ТЕки – тарифни елемент „капацитет истискивања”, (у m3/дан).
Годишња тарифа „радна запремина складишта” се израчунава као количник максимално одобреног прихода распоређеног на тарифни елемент „радна запремина складишта” у складу са поглављем VI. ове методологије и тарифног елемента „радна запремина складишта” утврђеног у складу са поглављем V. ове методологије, према формули:
Трзс = МОПрзс / ТЕрзс
где су: 
ТКрзс – годишња тарифа „радна запремина складишта” (у динарима/m3);
МОПрзс – део максимално одобреног прихода распоређен на тарифни елемент „радна запремина складишта” (у динарима) и
ТЕрзс – тарифни елемент „радна запремина складишта” (у m3).
VII. 2. Месечна тарифа за непрекидни капацитет 
	
Месечна тарифа за непрекидни „капацитет утискивања” се утврђује за месеце током којих оператор складишта утискује природни гас у складиште (Ткумн).
Месечна тарифа за непрекидни „капацитет истискивања” се утврђује за месеце током којих оператор складишта истискује природни гас из складишта (Ткимн).
Месечне тарифе за непрекидни „капацитет утискивања” и „капацитет истискивања” се израчунавају као производ одговарајуће годишње тарифе из
одељка VII.1. ове методологије и коефицијента 0,25. 
VII. 3. Месечна тарифа за прекидни капацитет 
	
Месечна тарифа за прекидни „капацитет утискивања” се утврђује за месеце током којих оператор складишта физички утискује природни гас у складиште (Ткумп).
Месечна тарифа за прекидни „капацитет истискивања” се утврђује за месеце током којих оператор складишта физички истискује природни гас из складишта (Ткимп).
Месечне тарифе за прекидни „капацитет утискивања” и „капацитет истискивања” се израчунавају као производ одговарајуће годишње тарифе из
одељка VII.1. ове методологије и коефицијента 0,2.
VII. 4. Дневна тарифа за непрекидни капацитет 
	
Дневна тарифа за непрекидни „капацитет утискивања” се утврђује за дане у периоду када оператор складишта утискује природни гас у складиште (Ткудн).
Дневна тарифа за непрекидни „капацитет истискивања” се утврђује за дане у периоду када оператор складишта истискује природни гас из складишта (Ткудн).
Дневне тарифе за непрекидни „капацитет утискивања” и „капацитет истискивања” се израчунавају као производ одговарајуће годишње тарифе из
одељка VII.1. ове методологије и коефицијента 0,01. 
VII. 5. Дневна тарифа за прекидни капацитет 
	
Дневни прекидни капацитети се могу реализовати када је сума најављених капацитета утискивања/истискивања за наредни гасни дан мања од капацитета утискивања/истискивања складишта. 
	
Дневна тарифа за прекидни „капацитет утискивања” се утврђује у месецима током којих оператор складишта утискује природни гас у складиште (Ткудп).
Дневна тарифа за прекидни „капацитет истискивања” се утврђује у месецима током којих оператор складишта истискује природни гас из складишта (Ткидп).
Дневне тарифе за прекидни „капацитет утискивања” и „капацитет истискивања” се израчунавају као производ одговарајуће годишње тарифе за непрекидни капацитет из одељка VII.1. ове методологије и коефицијента 0,005.
VII. 6. Тарифа за природни гас за рад складишта
Тарифа „природни гас за рад складишта” се израчунава као количник максимално одобреног прихода распоређеног на тарифни елемент „природни гас за рад складишта” у складу са поглављем VI. ове методологије и тарифног елемента „природни гас за рад складишта” утврђеног у складу са поглављем V. ове методологије, према формули:
Тгс = МОПгс / ТЕгс
где су: 
Тгс – тарифа „природни гас за рад складишта” (у динарима/m3);
МОПгс – део максимално одобреног прихода распоређен на тарифни елемент „природни гас за рад складишта” (у динарима);
ТЕгс – тарифни елемент „природни гас за рад складишта” (у m3).
VIII. НАЧИН ОБРАЧУНА УСЛУГЕ СКЛАДИШТЕЊА ПРИРОДНОГ ГАСА
Годишња тарифа „стандардни пакет услуге складиштења” се примењује на број стандардних пакета услуге складиштења који су корисник складишта и оператор складишта уговорили у току једне складишне године. Обрачун се врши тако што се износ утврђен применом тарифе распоређује према броју обрачунских периода у складишној години. 
	
За корисника складишта годишња тарифа за непрекидни „капацитет утискивања” се примењује на капацитет утискивања који су корисник и оператор складишта уговорили, с тим што се услуга утискивања уговорена за период од једне складишне године обрачунава тако што се износ утврђен применом годишње тарифе распоређује према броју обрачунских периода у складишној години. 
	
Годишња тарифа за непрекидни „капацитет истискивања” се примењује на капацитет истискивања који су корисник складишта и оператор складишта уговорили, с тим што се услуга истискивања уговорена за период од једне складишне године обрачунава тако што се износ утврђен применом годишње тарифе распоређује према броју обрачунских периода у складишној години. 
	
За корисника складишта месечне и дневне тарифе за непрекидни и прекидни „капацитет утискивања” и „капацитет истискивања” се примењују на капацитет утискивања/истискивања који су корисник и оператор складишта уговорили.
Годишња тарифа „радна запремина складишта” се примењује на количине природног гаса која који су корисник складишта и оператор складишта уговорили, с тим што се услуга радна запремина складишта уговорена за период од једне складишне године обрачунава тако што се износ утврђен применом годишње тарифе распоређује према броју обрачунских периода у складишној години. 
	
За корисника складишта тарифа „природни гас за рад складишта” се примењује на утиснуте количине природног гаса, утврђене мерењем, у обрачунском периоду. 
	
Тарифа „природни гас за рад складишта” се не обрачунава за корисника складишта који користи услугу месечног прекидног капацитета утискивања. 
	
За корисника складишта, који по истеку складишне године није истиснуо све количине природног гаса утиснуте у тој складишној години, у наредној складишној години примењује се годишња тарифа „стандардни пакет услуге складиштења” на број стандардних пакета одређених као количник разлике количина природног гаса које је корисник утиснуо и истиснуо у претходној складишној години и радне запремине природног гаса дефинисане у оквиру стандардног пакета услуге складиштења.
IX. НАЧИН, ПОСТУПАК И РОКОВИ ДОСТАВЉАЊА ПОДАТАКА И ДОКУМЕНТАЦИЈЕ И ПРОМЕНА ЦЕНЕ ПРИСТУПА СКЛАДИШТУ ПРИРОДНОГ ГАСА 
	
IX.1. Документација и рокови за достављање
Оператор складишта Агенцији доставља:
1) податке и документацију у складу са прописом којим се утврђује начин, поступак и рокови вођења књиговодствених евиденција, спровођење раздвајања рачуна по делатностима и достава података и документације за потребе регулације;


2) план развоја складишта;*
3)* попуњене табеле инфо правила за израчунавање цене приступа складишту природног гаса које се објављују на сајту Агенције (www.aers.rs) (уз захтев за давање сагласности на одлуку о цени приступа складишту природног гаса и на захтев Агенције);
4)* попуњене табеле инфо правила за редовно извештавање које се објављују на сајту Агенције у складу са динамиком дефинисаном у табелама и
5)* друге податке и документацију на захтев Агенције, у складу са Законом.
*Службени гласник РС, број 4/2016
 
IX. 2. Начин достављања
Податке и документацију из одељка IX.1. ове методологије оператор складишта доставља у писменој форми, потписане од стране овлашћеног лица, а попуњене табеле инфо правила и у електронској форми на е-mail адресу Агенције.
IX. 3. Измена цене приступа складишту природног гаса на захтев Агенције
Ако на основу достављених података и документације из одељка IX.1. ове методологије, Агенција у обављању послова из своје надлежности утврђене Законом, утврди да оператор складишта применом регулисаних цена остварује приходе који су већи од оправданог прихода који се добија
применом ове методологије, на захтев Агенције оператор складишта подноси нови захтев за давање сагласности на одлуку о цени приступа складишту природног гаса са одлуком о цени, у року од 30 дана од дана пријема тог захтева.
IX. 4. Неуредност захтева 
Сматра се да захтев за давање сагласности на одлуку о цени приступа складишту природног гаса са одлуком о цени није поднет Агенцији, уколико документација из одељка IX.1. ове методологије није достављена у роковима и на начин утврђен овом методологијом.
X. ПРИМЕНА МЕТОДОЛОГИЈЕ 
Приликом првог образовања цене приступа складишту природног гаса у складу са одредбама ове методологије:
1) тарифни елемент „стандардни пакет услуге складиштења” је једнак броју 100 стандардних пакета услуге складиштења; 
	
2) тарифни елемент „капацитет утискивања” је једнак капацитету утискивања складишта, умањен за капацитет утискивања у оквиру стандардног пакета услуге складиштења, који утврђује и објављује оператор складишта;
3) тарифни елемент „капацитет истискивања” је једнак капацитету истискивања складишта, умањен за капацитет истискивања у оквиру стандардног пакета услуге складиштења, који утврђује и објављује оператор складишта;
4) тарифни елемент „радна запремина складишта” је радна запремина складишта, умањена за радну запремину складишта у оквиру стандардног пакета услуге складиштења, коју утврђује и објављује оператор складишта и
5) тарифни елемент „природни гас за рад складишта” је једнак количини природног гаса која се може утиснути у складиште у току складишне године коју утврђује и објављује оператор складишта.
XI. ЗАВРШНЕ ОДРЕДБЕ
Ову методологију објавити у „Службеном гласнику Републике Србије” и она ступа на снагу осмог дана од дана објављивања.
 
Број 800/2014-Д-I/4
У Београду, 25. децембра 2014. године 
	
Савет Агенције за енергетику Републике Србије
Председник,
Љубо Маћић, с.р.