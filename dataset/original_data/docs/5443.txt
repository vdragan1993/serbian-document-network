На основу члана 7. став 3. Закона о претварању права коришћења у право својине на грађевинском земљишту уз накнаду („Службени гласник РС”, број 64/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
УРЕДБУ
о одређивању процента умањења тржишне вредности неизграђеног грађевинског земљишта за лица носиоце права коришћења на неизграђеном грађевинском земљишту, ако се грађевинско земљиште налази на територији недовољно развијене јединице локалне самоуправе
"Службени гласник РС", број 113 од 30. 
				децембра 2015.
 
Члан 1.
Овом уредбом одређује се проценат умањења тржишне вредности неизграђеног грађевинског земљишта за лица носиоце права коришћења на неизграђеном грађевинском земљишту из члана 1. став 2. Закона о претварању права коришћења у право својине на грађевинском земљишту уз накнаду („Службени гласник РС”, број 64/15), ако се грађевинско земљиште налази на територији јединице локалне самоуправе за коју је утврђено да се ради о недовољно развијеној јединици локалне сaмоуправе, односно о јединици локалне самоуправе са изузетно ниским животним стандардом или високом стопом незапослености, на основу степена развијености јединица локалних самоуправа за претходну годину, у складу са прописима којима се уређује регионални развој.
Члан 2.
Одређује се 15% умањења од тржишне вредности неизграђеног грађевинског земљишта ако се грађевинско земљиште налази на територији јединице локалне самоуправе која је према степену развијености разврстана у недовољно развијене јединице локалне самоуправе, у складу са прописом о утврђивању јединствене листе развијености региона и јединица локалне самоуправе за 2014. годину, и то за следеће јединице локалне самоуправе: Алибунар, Бајина Башта, Баточина, Бач, Бела Црква, Богатић, Бољевац, Велика Плана, Велико Градиште, Владимирци, Деспотовац, Жабаљ, Житиште, Ивањица, Ириг, Кладово, Кнић, Ковачица, Ковин, Коцељева, Краљево, Лесковац, Лозница, Лучани, Љубовија, Мали Иђош, Неготин, Нова Црња, Нови Бечеј, Нови Пазар, Осечина, Оџаци, Параћин, Пландиште, Прокупље, Свилајнац, Сечањ, Смедеревска Паланка, Сокобања, Србобран, Тител, Трстеник, Ћићевац, Ћуприја, Уб, Чока и Шид.
Члан 3.
Одређује се 20% умањења од тржишне вредности неизграђеног грађевинског земљишта ако се грађевинско земљиште налази на територији јединице локалне самоуправе која је према степену развијености разврстана у изразито недовољно развијене јединице локалне самоуправе, у складу са прописом о утврђивању јединствене листе развијености региона и јединица локалне самоуправе за 2014. годину, и то за следеће јединице локалне самоуправе: Алексинац, Бабушница, Бела Паланка, Блаце, Бојник, Босилеград, Брус, Бујановац, Варварин, Владичин Хан, Власотинце, Гаџин Хан, Голубац, Димитровград, Дољевац, Жабари, Жагубица, Житорађа, Књажевац, Крупањ, Куршумлија, Кучево, Лебане, Љиг, Мали Зворник, Мало Црниће, Медвеђа, Мерошина, Мионица, Нова Варош, Опово, Петровац на Млави, Прешево, Прибој, Пријепоље, Ражањ, Рашка, Рековац, Сврљиг, Сјеница, Сурдулица, Трговиште, Тутин и Црна Трава.
Члан 4.
Одређује се 25% умањења од тржишне вредности неизграђеног грађевинског земљишта ако се грађевинско земљиште налази на територији јединице локалне самоуправе која је према степену развијености разврстана у девастирана подручја, у складу са прописом о утврђивању јединствене листе развијености региона и јединица локалне самоуправе за 2014. годину, и то за следеће јединице локалне самоуправе: Бабушница, Бела Паланка, Бојник, Босилеград, Бујановац, Владичин Хан, Голубац, Житорађа, Куршумлија, Лебане, Мали Зворник, Медвеђа, Мерошина, Прешево, Пријепоље, Сврљиг, Сурдулица, Трговиште и Тутин.
Члан 5.
Проценат умањења тржишне вредности неизграђеног грађевинског земљишта за грађевинско земљиште које се налази на територији јединица локалне самоуправе из члaна 1. ове уредбе у 2015. години вршиће се према захтевима за умањење тржишне вредности неизграђеног грађевинског земљишта поднетим до 31. децембра 2015. године.
Проценат умањења тржишне вредности из става 1. овог члана по захтевима за умањење тржишне вредности неизграђеног грађевинског земљишта поднетим после 31. децембра 2015. године вршиће се на основу степена развијености јединица локалне самоуправе за претходну годину, у складу са прописима којима се уређује регионални развој. 
Члан 6.
Ова уредба ступа на снагу наредног дана од дана објављивања у ,,Службеном гласнику Републике Србијe”. 
05 број 110-14065/2015-1
У Београду, 30. децембра 2015. године
Влада
Председник, 
Александар Вучић, с.р.