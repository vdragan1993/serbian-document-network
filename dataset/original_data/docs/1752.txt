На основу члана 10а став 13. Закона о порезу на додату вредност („Службени гласник РС”, бр. 84/04, 86/04 – исправка, 61/05, 61/07, 93/12, 108/13, 68/14 – др. закон, 142/14 и 83/15),
Министар финансија доноси
  
ПРАВИЛНИК
о начину и поступку одобравања пореског пуномоћства за порез на додату вредност
"Службени гласник РС", број 84 од 6. октобра 
				2015.
  
Члан 1.
Овим правилником ближе се уређују начин и поступак одобравања пореског пуномоћства из члана 10а Закона о порезу на додату вредност („Службени гласник РС”, бр. 84/04, 86/04 – исправка, 61/05, 61/07, 93/12, 108/13, 68/14 – др. закон, 142/14 и 83/15 – у даљем тексту: Закон).
Члан 2.
Порески пуномоћник страног лица може бити физичко лице, укључујући и предузетника, односно правно лице које испуњава услове из члана 10а Закона, и то:
1) да има пребивалиште, односно седиште у Републици;
2) да је евидентирани обвезник ПДВ најмање 12 месеци пре подношења захтева за одобравање пореског пуномоћства;
3) да на дан подношења захтева нема доспеле, а неплаћене обавезе за јавне приходе по основу обављања делатности које утврђује Пореска управа;
4) да није правоснажно осуђено за пореско кривично дело.
Члан 3.
Лице из члана 2. став 1. овог правилника подноси захтев за одобравање пореског пуномоћства Пореској управи – Централи, на Обрасцу ЗПППДВ – Захтев за одобравање пореског пуномоћства за порез на додату вредност, који је одштампан уз овај правилник и чини његов саставни део.
Захтев из става 1. овог члана садржи податке о:
1) називу, односно имену и презимену страног лица;
2) имену и презимену одговорног лица у страном правном лицу;
3) адреси седишта, односно пребивалишта страног лица;
4) броју под којим је страно лице евидентирано за обавезу плаћања ПДВ код надлежног органа у држави у којој има седиште, односно пребивалиште и називу тог органа;
5) ПИБ-у, односно ЕБС-у, који је страном лицу доделио надлежни орган Републике;
6) називу, односно имену и презимену пуномоћника;
7) имену и презимену одговорног лица у правном лицу – пуномоћнику;
8) адреси седишта, односно пребивалишта пуномоћника;
9) ПИБ-у, односно ЈМБГ-у пуномоћника;
10) ЈМБГ-у, а у недостатку ЈМБГ-а броју пасоша одговорног лица у правном лицу – пуномоћнику;
11) месту и датуму подношења захтева.
Уз захтев из става 1. овог члана подноси се:
1) доказ о пребивалишту, односно седишту пуномоћника;
2) доказ о неосуђиваности пуномоћника за пореско кривично дело;
3) документ којим се потврђује да је страно лице које је дало пуномоћје обвезник ПДВ у држави у којој има седиште, односно пребивалиште;
4) пуномоћје оверено од стране лица надлежног за оверу (суд, јавни бележник и др.) којим се пуномоћник овлашћује за обављање свих послова у вези са испуњавањем обавеза и остваривањем права које страно лице у складу са Законом има као обвезник ПДВ.
Пореска управа – Централа решењем одлучује о захтеву за одобравање пореског пуномоћства у року од 15 дана од дана подношења захтева.
Члан 4.
Пореска управа – Централа води регистар пореских пуномоћника и на својој интернет страни објављује податке о:
1) називу, односно имену и презимену пореског пуномоћника;
2) адреси седишта, односно пребивалишта пореског пуномоћника;
3) ПИБ-у, односно ЈМБГ-у пореског пуномоћника;
4) датуму доношења решења којим је одобрено пореско пуномоћство;
5) називу, односно имену и презимену страног лица чијем је пуномоћнику одобрено пореско пуномоћство;
6) датуму престанка пореског пуномоћства.
Члан 5.
Овај правилник ступа на снагу даном објављивања у „Службеном гласнику Републике Србије”.
Број 110-00-347/2015-04
У Београду, 5. октобра 2015. године
Министар,
др Душан Вујовић, с.р.