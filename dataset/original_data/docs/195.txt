Редакцијски пречишћен текст

 
 
 На основу члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08) и члана 62. Закона о државној управи („Службени гласник РС”, бр. 79/05 и 101/07),
 Влада доноси
 
ОДЛУКУ
о Националном савету за инфраструктуру Републике Србије
„Службени гласник РС“, бр. 68 од 11. јула 2008, 73 од 1. августа 2008,
69
од
20. 
јула 2012 - УС
 
 
1. Садржина одлуке. Овом одлуком оснива се Национални савет за инфраструктуру Републике Србије (у даљем тексту: Савет), уређују његов делокруг, састав и начин рада.
 
2. Делокруг Савета. Савет је тело Републике Србије које координира и управља пројектима из области инфраструктуре, с циљем убрзаног привредног и свеобухватног развоја Републике Србије.
Савет обавља следеће послове:
– разматра планове и дефинише приоритете развоја инфраструктуре Републике Србије, у складу са техничком, грађевинском и финансијском изводљивошћу пројеката;
– прати реализацију пројеката развоја инфраструктуре Републике Србије у свим фазама, од расписивања тендера, до окончања радова;
– покреће и координира спровођење свеобухватног програма изградње европских путева у Републици Србији;
– покреће и координира спровођење свеобухватног програма унапређења железничког, ваздушног и речног саобраћаја у Републици Србији;
– разматра стратегију и предлаже план инвестиција у области енергетике;
– разматра стратегију и предлаже план инвестиција у области водопривреде;
– разматра стратегију и предлаже план инвестиција у области телекомуникација;
– врши координацију органа и институција надлежних за реализацију инфраструктурних пројеката од националног и регионалног значаја;
– разматра питања из делокруга органа државне управе, аутономних покрајина, града Београда, градова и општина која су значајна за развој инфраструктуре Републике Србије.
Савет усмерава и усклађује рад надлежних органа тако што доноси закључке из свог делокруга, прати њихово извршење и иницира оснивање радних група. 
 
3. Састав Савета и секретар Савета. 
Чланови Савета су:
– 
престала је да важи алинеја 1. (види
Одлуку 
УС - 


IУп-153/2008)
– Млађан Динкић, потпредседник Владе и министар економије и регионалног развоја (заменик председника Савета);
– Милутин Мркоњић, министар за инфраструктуру;
– Петар Шкундрић, министар рударства и енергетике;
– Диана Драгутиновић, министар финансија;
– Божидар Ђелић, потпредседник Владе и министар за науку и технолошки развој;
– Јасна Матић, министар за телекомуникације и информационо друштво;
– Оливер Дулић, министар животне средине и просторног планирања; 
– Верица Калановић, министар за Национални инвестициони план;
– Саша Драгин, министар пољопривреде, шумарства и водопривреде; 
– председник Извршног већа Аутономне покрајине Војводине;
– градоначелник града Београда. 
Савет има секретара Савета, који учествује у раду Савета без права одлучивања.
Секретар Савета је шеф Кабинета председника Владе.*
Секретар Савета обавља стручне и друге послове који су одређени пословником и другим актима Савета. Административне и техничке послове обављају запослени у Кабинету председника Владе и Генералном секретаријату Владе које одреде шеф Кабинета председника Владе и Генерални секретар Владе.*
Секретар Савета може посебним решењем одредити друго лице које ће обављати послове секретара Савета.*
 
*Службени гласник РС, број 73/2008
 
 4. Начин рада Савета. Рад Савета се одвија на седницама Савета. Седницу Савета сазива председник Савета. Предлог дневног реда седнице утврђују председник Савета и заменик председника Савета.
Седници Савета председава председник Савета, а у његовом одсуству заменик председника Савета.
Седницама од посебног значаја присуствује председник Владе, на позив председника Савета.
Закључке и друге акте Савета потписује председник Савета.
Седнице Савета одржавају се по потреби, а најмање једном месечно.
Секретар Савета може, на иницијативу чланова Савета, позвати на седнице Савета руководиоце других државних органа и институција и друга лица која нису чланови Савета.
Савет доноси пословник о свом раду.
Пословником Савета уређује се начин на који се обављају административни и технички послови за Савет.
 
5. Сарадња са Саветом. Надлежни државни органи дужни су да у складу са својим уставним и законским положајем сарађују са Саветом у питањима из надлежности Савета, а пре свега у извршењу закључака Савета.
Ако надлежни државни орган не сарађује са Саветом или не извршава закључке Савета, секретар Савета о томе, без одлагања, обавештава Савет. У том случају, секретар Савета позива руководиоца државног органа да предузме све мере које су предвиђене законом да би државни орган успоставио сарадњу са Саветом или извршио закључак Савета.
 
6. Остала питања. Остала питања која су значајна за рад Савета уређују се Пословником Савета и другим општим актима Савета.
 
7. Средства за рад. Средства за рад Савета обезбеђују се у буџету Републике Србије.
 
8. Ступање на снагу ове одлуке. Ова одлука ступа на снагу наредног дана од дана објављивања у „Службеном гласнику Републике Србије”.
 
 
05 број 02-2659/2008 
У Београду, 10. јула 2008. године

Влада
Председник,
др Мирко Цветковић, с.р.