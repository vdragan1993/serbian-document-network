На основу члана 27.
став 2. Закона о имовини Савезне Републике Југославије
(“Службени лист
СРЈ”, бр. 41/93 и 30/96), 

Савезна влада доноси
 
ОДЛУКУ

о утврђивању стамбених зграда и станова на којима право својине има 
Савезна Република Југославија који се не могу откупљивати, односно продавати
„Службени
лист СРЈ”, број 5. од 31. јануара 1997.
 
 
1. Стамбене зграде и
станови на којима право својине има Савезна Република Југославија који се могу
користити за репрезентативне и друге потребе савезних органа, који се налазе на
простору означеном као Дедиње, Сењак, и Топчидерско брдо, као и
културно-историјски споменици и зграде под посебном заштитом државе, а који су
наведени у списку који је саставни део ове одлуке, не могу се откупљивати,
односно продавати.
 
2. Изузетно од
одредбе тачке 1. ове одлуке, стамбену зграду и стан може откупити носилац
станарског права, односно закупац, односно могу им се продати на основу одлуке
Савезне владе, о чему се доноси посебно решење, под условом:
1) да је површина
приземља стамбене зграде и стана мања од 200 m2;
2) да је површина
дворишта стамбене зграде и стана, без објеката, мања од три ара.
 
3. Носиоцу
станарског права, односно закупцу стамбене зграде или стана из тачке 1. ове
одлуке доделиће се стан који може да откупи, или зајам за куповину стана на
основу критеријума утврђених у пропису о начину и критеријумима за давање
станова у закуп и додељивање стамбених зајмова за решавање стамбених питања
запослених у савезним органима, с тим да тај стан не може бити већи од стана
који користи.
 
4. За стамбене
зграде и станове који су укњижени у земљишне књиге или убележени у катастру као
власништво Савезне Републике Југославије, а продати или откупљени без правног
основа другим лицима и корисницима, надлежни савезни орган покренуће поступак
за ревизију уговора.
 
5. Носиоци
станарског права, односно закупци стамбене зграде или стана који по Одлуци о
одређивању стамбених зграда и станова на којима право располагања има СФРЈ који
се не могу продавати, односно откупљивати („Службени лист СФРЈ”, бр. 44/91 и
95/91) нису имали право откупа стамбене зграде или стана који користе, а који
по одредбама ове одлуке имају то право могу, од дана ступања на снагу ове
одлуке, поднети захтев за откуп стамбене зграде или стана који користе, у
складу са важећим прописима.
 
6. Надлежно радно
тело Савезне владе обавестиће носиоце станарског права, односно закупце
стамбених зграда и станова из тачке 1. ове одлуке, у року од 15 дана од дана
ступања на снагу ове одлуке, да не могу откупити, односно продати стамбену
зграду или стан који користе.
 
7. Даном ступања на
снагу ове одлуке престаје да важи Одлука о одређивању стамбених зграда и станова
на којима право располагања има СФРЈ, који се не могу продавати, односно
откупљивати („Службени лист СФРЈ”, бр. 44/91 и 95/91).
 
8. Ова одлука ступа
на снагу осмог дана од дана објављивања у „Службеном листу СРЈ”.
  
Е. п. бр. 27

30. јануара
1997. године 
Београд
Савезна влада
Председник,
др Радоје
Контић, с. р.