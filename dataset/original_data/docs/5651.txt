ЗАКОН

о обележавању и одржавању гробља и гробова припадника савезничких армија и других страних 
армија на територији Југославије

„Службени лист
СФРЈ”, број 60 од 26. 
децембра 1975.
 

Члан 1.

Гробља и гробови припадника савезничких и других
страних армија на територији Југославије одржавају се у складу с месним
обичајима и морају да буду видљиво означени надгробним обележјима на којима су
исписани подаци о сахрањеним припадницима савезничке и друге стране армије, ако
међудржавним споразумом између стране државе и Југославије није друкчије
одређено.

Као гробља и гробови припадника савезничких армија на
територији Југославије сматрају се гробља, гробови, спомен-костурнице,
надгробни споменици и друга надгробна спомен-обележја припадника савезничких
армија који су се с народима и народностима Југославије борили против
заједничког непријатеља.

Као гробља и гробови припадника других страних армија
на територији Југославије сматрају се гробља, гробови, спомен-костурнице,
надгробни споменици и друга надгробна спомен-обележја припадника страних армија
и одреда који су се с народима и народностима Југославије борили против
заједничког непријатеља у току другог светског рата.

Члан 2.

Гробља и гробови припадника страних армија који нису
обухваћени чланом 1. овог закона, а налазе се на територији Југославије,
обележавају се и одржавају у складу с међународним обавезама Југославије, ако
међудржавним споразумом није друкчије одређено.

Члан 3.

О обележавању и одржавању гробља и гробова припадника
савезничких и других страних армија на територији Југославије стара се надлежни
орган републике, односно аутономне покрајине на чијој се територији налазе та
гробља и гробови.

Члан 4.

Гробља и гробови припадника савезничких и других
страних армија не могу се прекопавати ни преносити, нити им се може мењати
изглед, без претходне сагласности републичког, односно покрајинског органа
управе надлежног за питања бораца и војних инвалида.

Члан 5.

Евиденцију о гробљима и гробовима припадника
савезничких и других страних армија воде надлежни органи републике, односно
аутономне покрајине на чијој се територији налазе та гробља и гробови.

Члан 6.

Савезни орган управе надлежан за питања бораца и војних
инвалида прописаће начин вођења евиденције о гробљима и гробовима припадника
савезничких и других страних армија на територији Југославије.

Члан 7.

Овај закон ступа на снагу осмог дана од дана
објављивања у „Службеном листу СФРЈ”.