На основу члана 45. став 1. Закона о Влади („Службени гласник РС”, бр. 55/05 и 71/05 – исправка, 101/07, 65/08, 16/11, 68/12 – УС и 72/12), 
	
Влада доноси
СТРАТЕГИЈУ 
полиције у заједници
"Службени гласник РС", број 43 од 17. маја 
				2013.
1. УВОД
Полиција у Републици Србији је одговорна да полицијске послове обавља у складу са законом, са циљем и на начин да се сваком обезбеди једнака заштита безбедности, права и слобода, и подржи владавина права. 
	
У свом деловању, полиција у Републици Србији оријентисана је на остваривање безбедности грађана, друштва и државе афирмишући индивидуалну безбедност грађана као предуслов за равноправно остваривање људских и мањинских права и квалитетан живот у друштву. 
	
Посебности сваког друштва, безбедносних и других прилика (култура, традиција, вероисповест, наслеђе) стварају различите оквире и захтевају прилагођавање модела полицијског деловања окружењу и безбедносним потребама.
Ова стратегија даје смернице у успостављању и развоју нових начина сарадње полиције са грађанима, заједницом и институцијама ради повећања личне и колективне безбедности у Републици Србији. Концепт полиције у заједници промовише идеју о већем учешћу заједнице и грађана у полицијском одлучивању и деловању као савремени приступ безбедности грађана, друштва и државе, те се, у том смислу овом стратегијом афирмише нови концепт модела организације и начина рада полиције у Републици Србији. 
	
2. ОПШТЕ НАПОМЕНЕ
Савремене промене у демократским друштвима и утицаји које остварује криминал и други облици угрожавања безбедности, захтевају да се јача и унапређује превенција уз развијање партнерства са грађанима1 и заједницом.
Развој полицијске делатности у заједници заснива се на унапређивању превентивног рада полиције, полицијске организације и управљања, система вредности у полицији и вредновања полицијског рада и афирмисање улоге заједнице у подизању нивоа безбедности. 
	
Концепт полиције у заједници промовише идеју о већем учешћу заједнице и грађана у полицијском деловању као савремени приступ безбедности грађана, друштва и државе.
Полиција у заједници подразумева подизање нивоа свести, професионалне културе и рада полиције кроз проактивно деловање и исказивање интересовања за безбедност заједница и уважавање ставова грађана о безбедности.
Мотиви за развој полиције у заједници
Успостављање и развој полиције у заједници је мотивисано намерама да се унапреди сарадња и заједнички рад полиције и заједнице, што доприноси смањењу конфликата, обезбеђује бољу доступност правди и адекватан одговор на безбедносне потребе и захтеве грађана уз њихову подршку полицијском раду.
Развој полиције у заједници представља тежњу полиције да оствари доследну заштиту достигнутог нивоа људских и мањинских права, утврђених законима, ратификованим међународним уговорима и опште прихваћеним правилима међународног права, поштује културолошке и друге легитимне различитости и идентитете појединаца и група, обезбеди одговорну и хуману примену закона, развија етичке вредности и позитивну културу организације и својих службеника, уважава потребе и захтеве грађана и заједнице и са њима споразумно одлучује и делује.
Нормативна основа за развој полиције у заједници
Стратегија полиције у заједници у Републици Србији се у нормативном смислу темељи на општим правним стандардима (одредбама и начелима) који су садржани у домаћим прописима и потврђеним међународним уговорима, којима се гарантују људска и мањинска права и слободе и обавезују државни органи да остварују безбедност и пружају подршку владавини права у демократском друштву. У наведеном смислу приликом сачињавања ове стратегије посебно су се имале у виду:
1) одредбе Устава Републике Србије, које гарантују забрану дискриминације, заштиту људских и мањинских права и слобода, слободу кретања, неповредивост физичког и психичког интегритета, забрану изазивања расне, националне и верске мржње, слободу окупљања, право на личну слободу и безбедност свим лицима која живе или бораве на територији Републике Србије; 
	
2) одредбе Закона о државној управи, које прописује да су органи државне управе дужни да сарађују у свим заједничким питањима и да једни другима достављају податке и обавештења потребна за рад;
3) одредбе Закона о полицији и Кодекса полицијске етике, које се односе на дужност служења људима, остваривање људских и мањинских права, недискриминацију при извршавању полицијских задатака, поштовање законитости и сузбијање незаконитости, сарадњу полиције са органима територијалне аутономије, локалне самоуправе, са другим органима и установама, невладиним и другим организацијама, мањинским и другим организованим групама и самоорганизованим појединцима ради развијања партнерстава у спречавању или откривању деликата и њихових учинилаца и остваривања других безбедносних циљева.
Стратегија полиције у заједници је у складу са Националним програмом за интеграцију Републике Србије у Европску унију, којим се, између осталог, промовише прихватање европских вредности и стандарда, промовисање људских и мањинских права, полиција као сервис грађана.
У складу са тим, Стратегија полиције у заједници представља разраду Стратегије развоја Министарства унутрашњих послова, подржава одговарајуће смернице из Стратегије националне безбедности и пружа подршку другим стратегијама усмереним на решавање озбиљних безбедносних изазова, ризика и претњи. 
	
Надаље, ова стратегија је заснована на домаћем и међународном полицијском искуству и стандардима постављеним у
 Међународном пакту о грађанским и политичким правима из 1996. године,  
	
Међународном пакту о економским, социјалним и културним правима из 1966. године,  
	Конвенцији против тортуре и других сурових, нељудских или понижавајућих казни или поступака из 1984. године, Конвенцији о укидању свих облика расне дискриминације из 1966. године, 
	Конвенцији о елиминацији свих облика дискриминације жена из 1979. године, 
	Конвенцији о правима детета из 1989. године, 
	Конвенцији о правима особа са инвалидитетом из 2007. године, 
	Европској конвенцији за заштиту људских права и основних слобода,  
	Декларацији о полицији, Европском кодексу полицијске етике, као и другим међународним изворима од значаја за демократску полицију. 
	
Предлог за израду Стратегије полиције у заједници је дат и у препорукама Организације за Европску безбедност и сарадњу у оквиру докумената које је ова организација сачинила у циљу развоја рада полиције у заједници: Приручник за рад полиције у мултиетничком друштву, Приручник за рад полиције у демократском друштву, Приручник за изградњу партнерства између полиције и јавности и Акциони план за унапређење положаја Рома и Синта (Беч, 2003.)
Припреме и иницијативе које су допринеле изради Стратегије
Министарство унутрашњих послова Републике Србије је од 2001. године, вршећи припреме за увођење модела полиција у заједници, предузело низ мера у реформи превентивног рада полиције, јачању законитости у раду и заштити људских и мањинских права грађана, изградњи боље комуникације са јавношћу и сарадње са грађанима и заједницом, стварајући тако неопходне предуслове за бољу превенцију и развој партнерских односа са грађанима.
У оквиру развоја полиције у заједници предузете су и предузимају се активности које се односе на развој комуникације и поверења полиције и заједнице, едукацију, успостављање и развој партнерства полиције и заједнице и развој проблемски оријентисаног рада у решавању безбедносних проблема.
Реализовани су образовни програми из области савремених стандарда полицијског рада, људских права и недискриминације, полиције у заједници, стратешког управљања и проблемски оријентисаног рада полиције. 
	
У току је образовање грађана и различитих субјеката заједнице о безбедносним појавама у друштву (безбедност у школама, насиље у породици, малолетничка деликвенција, наркоманија, безбедност саобраћаја и друго).
Унапређена је комуникација са медијима (округли столови са представницима медија, подршка медија кроз афирмацију рада полиције у заједници, учешће у телевизијским и радио емисијама, саопштењима за медије...).
Локалне самоуправе формирају саветодавна тела на нивоу локалних заједница у циљу укључивања релевантних субјеката заједнице у решавање безбедносних проблема. Ова тела су поред идентификовања кључних безбедносних проблема заједнице, оформила и реализовала низ пројеката, програма и акција усмерених ка унапређењу безбедности, а посебно у области превенције (малолетничке деликвенције, болести зависности, насиља у породици, безбедности саобраћаја) сарадње полиције са грађанима, медијима и другим субјектима заједнице. 
	
Уважавајући савремене безбедносне изазове и угроженост ученичке популације чине се значајни напори (ангажовањем полицијских службеника и превентивним деловањем) ради остваривања њихове пуне безбедносне заштите, у школама и њиховој непосредној близини. 
	
Предузимају се активности ради унапређења обуке, комуникације и сарадње полиције са (припадницима мањинских, маргинализованих и социјално рањивих група) групама у ризику. 
	
Развија се методологија проблемски оријентисаног рада полиције и на основу спроведене едукације, у полицијским станицама су реализовани конкретни пројекти који за основ имају проблемски оријентисан приступ у решавању безбедносних проблема. 
	
Предузете су мере ради подстицања конкурисања и повећања заступљености жена и припадника националних мањина у полицији у складу са појединачним циљевима из Националне стратегије за побољшање положаја жена и унапређивање родне равноправности. 
	
Предуслови даљег развоја полиције у заједници
Неопходно је обезбедити одговарајуће образовне и комуникативне капацитете у полицијској служби, код грађана и заједнице, како би се приступило практичној примени разноврсних иницијатива и програма.
Такође, потребно је развити одговарајуће руковођење на путу остваривања дефинисаних циљева. 
	
Ради провере остварених активности, неопходно је стално мерити постигнуте резултате у односу на дефинисане критеријуме и индикаторе стања и процењивати кроз разне евалуационе механизме како би се унапређивао рад полиције у заједници.
За полицијске руководиоце у развоју полиције у заједници неопходне су концептуалне вештине (разумевање међусобних односа организационих јединица полиције и утицаја полицијских активности на заједницу и грађане), вештине међуљудских односа и техничке вештине (управљање полицијским радом уз разумевање методологије обављања послова, специфична знања и аналитичке способности). 
	
Руководиоци у полицији на кључном средњем нивоу менаџмента (начелници полицијских управа и командири полицијских станица) обучаваће се и ангажовати у управљању и вођењу пројектима који ће омогућити одржив развој полиције у заједници.
За развој полиције у заједници посебно је значајно управљање пројектима, као организованим начином решавања проблема у најширем смислу. Овако посматран, пројекат представља методолошки одговор на питања шта је проблем, зашто га је потребно решавати, на који начин приступити проблему, какав ће бити резултат деловања и када се он може очекивати, који су ресурси потребни за реализацију пројекта, ко сноси одговорност и друго.
Субјекти стратегије
Субјекти који стварају и развијају стратегију су министарства и други органи државне управе надлежни за унутрашње послове, људска и мањинска права, регионални развој и локалну самоуправу, правду и државну управу, рад, запошљавање и социјалну политику, просвету, науку и технолошки развој, финансије и привреду, веру, дијаспору као и друге релевантне институције.
У ефективан развој полиције у заједници у Републици Србији неопходно је да се као партнери укључе грађани, органи државне управе, органи локалне самоуправе, територијалне аутономије, цркве и верске заједнице, мањинске заједнице и групе и сектор цивилног друштва. 
	
Обавеза је свих партнера да препознају потребу заједничког деловања и одговорног учествовања у решавању безбедносних проблема заједнице. 
	
–––––––––––––
1 Све граматички родно опредељене речи у Стратегији полиције у заједници означавају и односе се подједнако на припаднице, односно припаднике оба пола.
3. ОСНОВНА ОПРЕДЕЉЕЊА И СМЕРНИЦЕ
Визија, мисија, вредности
Визија – безбедна заједница са доступном и непристрасном полицијском службом која одговорно делује у партнерству са заједницом и грађанима на решавању безбедносних проблема.
Мисија – професионални и етички развој полицијске службе у складу са демократским вредностима, безбедносним изазовима и потребама грађана и заједнице.
Вредности деловања полиције у заједници
Полиција у Републици Србији ће неговати следеће вредности: 
1) одговорно служење грађанима; 
2) равноправан однос према свима уз уважавање различитости људи, уважавање заједнице и њихових потреба; 
	
3) укључивање заједнице у решавање безбедносних проблема;
4) посвећеност остваривању безбедности грађана и заједнице.
Стратешки циљеви и водећи елементи
Развој полиције биће усмерен на остваривање стратешких циљева, а то су: 
	
1) успостављање савремених стандарда у раду полиције; 
2) јачање поверења грађана и заједнице у полицију; 
3) сарадња и партнерство полиције са заједницом;
4) успостављање делотворне безбедносне превенције; 
5) проблемски оријентисан приступ безбедносној заштити; 
6) посвећеност поштовању етичких принципа и различитости.
У практичној примени, стратешки циљеви полиције у заједници се остварују применом четири водећа елемента кључне области развоја који чине основу деловања полиције у заједници у Републици Србији, а то су:
1) превенција што представља деловање на редукцију узрока криминала, нереда, страха од насиља и других безбедносних претњи. 
	
Полиција ће кроз сарадњу и заједничко деловање са заједницом бити у већој мери проактивна него реактивна; 
	
2) рад полиције усмерен на заједнице је адекватан одговор на приоритетне и друге потребе грађана и специфичности локалних заједница, етничких, верских и других друштвених група.
Полиција ће рад у заједници оријентисати спрам консензуса о безбедносним приоритетима уз једнак третман и поштовање особености и идентитета припадника различитих заједница; 
	
3) проблемски оријентисан рад је метод који се заснива на изворима информација, и користи их за идентификацију образаца криминала и тензија у заједницама. 
	
Полиција ће, поред реаговања на последице, активности усмерити на узроке криминала и имплементацију превентивних стратегија;
4) безбедносно партнерство се односи на споразумно деловање полиције и заједнице, у безбедносној превенцији, решавању безбедносних проблема и развоју безбедносних стратегија укључујући представнике и капацитете других државних органа, локалних самоуправа и цивилног друштва.
Полиција у остваривању јавних интереса мора развијати програме по мери локалних заједница, јер различите заједнице немају исте проблеме и не могу на исти начин да на њих одговоре.
Имајући у виду карактер овог концепта као отвореног за развој идеја у циљу унапређивања проактивног деловања, Стратегија представља заокружен оквир, али не и коначан списак иницијатива за његово даље развијање. 
	
Наиме, Стратегија усмерава, али не ограничава деловање које је базирано на принципима и вредностима развоја полиције у заједници.
За одрживи развој полицијске делатности у заједници, у реализовању активности, треба се оријентисати према следећим приступима:
1) локални приступ који подразумева да проблеме треба решавати тамо где се јављају;
2) проблемски приступ који подразумева да проблеме треба решавати анализирајући структуралне узроке, сагледавањем свих фактора и расположивих средстава за стварање безбедности, а не само оних који се односе на традиционални полицијски рад;
3) партнерски приступ који подразумева да проблеме треба решавати заједно са другима; полиција мора да сарађује са свим појединцима, институцијама и групама у заједници; посебно са другим службама и организацијама које су компентентније или имају боља средства за решавање проблема. Потребна је широка стратешка сарадња са другима, заједницом и грађанима;
4) кооперативни приступ који подразумева да полицију треба опажати као део заједнице;
5) проактивни приступ који подразумева да полиција преузима иницијативу и не треба да буде ограничена реактивним мерама након што је кривично дело учињено, или пошто је примљен позив за помоћ.
4. АКТИВНОСТИ РАЗВОЈА ПОЛИЦИЈЕ У ЗАЈЕДНИЦИ
Практична примена Стратегије полиције у заједници одвијаће се кроз активности на остваривању стратешких циљева полиције у заједници.
4.1. Стратешки циљ: успостављање савремених стандарда у раду полиције
Развој полицијске обуке
Образовање полиције биће усмерена на даљи развој културе и професионалног профила полицијских службеника и њихово оспособљавање за нове послове у оквиру модела деловања полиције у заједници. Суштинска компонента нове обуке полиције у Србији за рад и деловање полиције у заједници биће усмерена на унапређење комуникацијских и радних образаца који су до сада развијани и изградња квалитетнијих односа према демократским вредностима у друштву, грађанима и унутар полицијске организације. 
	
У већој мери ће пажња бити посвећена усвајању знања о демократским принципима у раду полиције, заштити и унапређењу људских и мањинских права, савременим стандардима и техникама рада полиције, сагледавању и анализи безбедносних појава и догађаја у окружењу, новим појавним облицима безбедносних претњи, ризика и изазова.
Наставни програми о полицији у заједници усклађиваће се са захтевима, потребама и изазовима који се не могу успешно спречавати и контролисати без укључивања у безбедносни систем, не само других државних органа и институција, већ и саме заједнице, цивилног друштва и грађана.
Програмима обуке, поред развоја полицијских вештина за поступање у ризичним ситуацијама, биће акцентован на подизање нивоа свести полицијских службеника ка томе да грађане сматрају, пре свега, својим партнерима, уместо да на њих гледају као на извор потенцијалне опасности. 
	
У оквиру тога, програмима обуке биће обухваћена комуникација за ситуације у којима нема конфликата.
Полиција ће континуирано развијати обуку посвећену поштовању различитости.
Програмима обуке биће обухваћена и комуникација се медијима.
У обуке ће бити укључени полицијски службеници из свих линија рада полиције у мери која ће бити прилагођена образовним потребама, како би се обезбедио адекватан трансфер знања и упознавање свих линија рада са новим приступима.
У развијању обуке руководилаца средњег менаџмента, руководиоци ће бити оспособљавани не само за управљање, руковођење и командовање, већ и за управљање и вођење одређеним пројектима који ће омогућити развијање полиције у заједници и обезбедити континуитет у одржавању и проналажењу нових облика и метода даљег развоја полиције у заједници.
Развој руковођења – менаџмента у полицији
Полиција у заједници користи принципе партиципативног менаџмента укључујући полицијске службенике и представнике заједнице у доношење одлука и осмишљавање садржине полицијског рада (руководиоци ће подстицати тимски рад, решавање проблема уз анализу чињеница, оријентисање према грађанима и заједницама и њиховим безбедносним потребама, побољшање система, подстицање креативности у раду и повратно информисање).
Развој безбедносне културе грађана и заједница
Остваривање проактивног, интегрисаног и проблемски оријентисаног приступа безбедности грађана и заједнице, захтева упознавање представника заједнице, саветодавних тела и грађана са принципима и моделом рада полиције у заједници. 
	
У оквиру оваквог образовања пажња ће бити посвећена изградњи тимског приступа у унапређењу безбедности заједнице и усвајању знања из области културолошких и верских разлика, развоја толеранције између већинских и мањинских заједница, комуникације, партнерстава, сагледавања безбедносних потреба локалне заједнице, проблемски оријентисаног рада, израде превентивних програма, реализације и евалуације планираних активности.
Посебна пажња биће посвећена безбедносном образовању оних категорија лица која су најчешће изложена безбедносним ризицима: деце и омладине, жена, група и појединаца, алтернативних субјеката безбедности и других.
4.2. Стратешки циљ: Јачање поверења грађана и заједнице у полицију
Информисање заједнице и повећање поверења у рад полиције
Полиција ће развијати професионалне капацитете за односе са медијима, кроз унапређивање обуке и рада потпарола за односе са јавношћу, материјално-техничко опремање и стварање услова за ефикасну комуникацију са заједницом и медијима на локалном нивоу.
Полиција ће на саветовањима, округлим столовима, трибинама и другим скуповима и у сусретима са представницима медија, стварати услове за непосреднију и искренију комуникацију, решавање проблема у међусобној сарадњи, упознавање са безбедносним и информативним потребама заједнице, развој односа са локалним медијима и разумевање проблема које полиција има у свом раду.
Информисање полиције о чињеницама од значаја за њен рад
У складу са принципима полиције у заједници, неопходно је да полиција буде упозната са безбедносним проблемима грађана и заједнице и њиховим ставовима који се односе на приоритете и начине за решавање тих безбедносних проблема. 
	
Полиција ће у складу са законом користити бројне форме комуникације за упознавање безбедносних проблема грађана и заједнице, као што су активност „од врата до врата”, састанци са грађанима и представницима заједнице, различити облици сарадње са локалном заједницом, истраживање мишљења грађана и представника заједнице, територијални рад полицијских службеника, превентивни програми, сусрети и дружења полиције и грађана и друго.
Партнери у развоју полиције у заједници активно ће указивати полицији на појавне угрожавања безбедности грађана и заједнице и тиме омогућити ширење опсега сазнања неопходних за реаговање. 
	
4.3. Стратешки циљ: Сарадња и партнерство полиције са заједницом
Оснивање и деловање партнерстава
Полиција ће сензибилисати локалну власт за решавање безбедносних проблема, истицати заједничке интересе и потребу да живот грађана буде квалитетнији кроз стварање повољног безбедносног амбијента. 
	
Полиција ће учествовати у раду саветодавних тела и група на нивоу града, општине, месних заједница и насеља и у оквиру њих разматрати и предлагати унапређење безбедности људи и имовине. 
	
Саветодавна тела ће у складу са специфичностима локалне заједнице, имати одговарајући састав који омогућава свеобухватно и ефикасно идентификовање, одређивање приоритета и решавање безбедносних проблема.
У том смислу препоруке за рад саветодавних тела су: дефинисање безбедносних проблема у заједници; одређивање стратегије деловања; предлагање, разматрање и усвајања конкретних пројеката за решавање безбедносних проблема (посебно превентивног карактера); прецизирање улога и одговорности у спровођењу активности; формирање радних група које ће се бавити решавањем безбедносних проблема кроз креирање и имплементацију конкретних пројеката и евалуација активности. 
	
Проблемска партнерства биће флексибилан оквир у којем ће полиција заједно са другим субјектима приступати решавању безбедносних проблема који су идентификовани у сарадњи са заједницом. 
	
Партнери у развоју полиције у заједници ће иницирати пројекте од заједничког интереса и у реализовању истих укључивати оне субјекте који могу допринети успешности постизања циљева. У том смислу, руководиоци субјеката стратегије пружиће подршку представницима њихових институција за учешће и реализовање заједничких пројеката.
4.4. Стратешки циљ: Успостављање делотворне безбедносне превенције
Превентивно деловање
Полиција и заједнице ће се оријентисати на контролу и спречавање криминала који угрожава безбедност заједнице и ствара осећај несигурности код грађана.
Полиција ће у сарадњи са субјектима заједнице деловање усмеравати на:
1) доношење и реализовање акционих планова превенције; 
2) организовање полицијске делатности уз уважавање потреба грађана и заједнице; 
	
3) организовање и деловање полиције прилагођено безбедносним карактеристикама подручја; 
	
4) јачање интервентног реаговања и мобилности полиције током 24 сата; 
5) успостављање добрих веза са грађанима;
6) обуку грађана о вештинама безбедносне самозаштите; 
7) развијање партнерства са заједницом и другим субјектима у превенцији конкретних облика угрожавања.
Програми и активности усмерени на превенцију криминала усклађиваће се са смерницама Националне стратегије за превенцију криминала чије се усвајање очекује на основу већ дефинисаног „полазног оквира”.
Руководиоци у полицијским станицама и испоставама додељиваће превентивне задатке полицијским службеницима и дефинисати их као функционални део њихових свакодневних активности.
4.5. Стратешки циљ: Проблемски оријентисан приступ безбедносној заштити
Методологија анализе стања безбедности (мапирање деликата)
Полиција ће развијати методологију анализе стања безбедности и усмеравања полицијске службе према територијално/временској распоређености деликата – географско профилисање.
Мапирање деликата омогућиће полицији адекватно супротстављање криминалу, већу подршку грађана и заједнице и уштеду ресурса, њихову прерасподелу и ефикасно усмеравање.
Прикупљање, анализа и коришћење информација у оквиру развоја полиције у заједници одвијаће се на начин и уз поштовање процедура дефинисаних (које ће бити дефинисане) у оквиру развоја криминалистичко-обавештајног система МУП-а.
Решавање безбедносних проблема у заједници
Реализација проблемски оријентисаног рада представља предузимање мера за решавање безбедносних проблема и евалуацију њихових ефеката у одређеном временском периоду.
Полиција ће у циљу имплементације проблемски оријентисаних мера, сачињавати акционе планове који ће дефинисати идентификовани безбедносни проблем, краткорочне и дугорочне циљеве, приоритете, конкретне мере, интерне и екстерне ресурсе за имплементацију, модалитете сарадње са субјектима заједнице, временске оквире имплементације и методе и рокове за евалуације. 
	
У решавању безбедносних проблема полиција ће тражити и омогућити подршку заједнице кроз одговарајућа партнерства. 
	
Реализовање проблемских мера усмерених ка ситуацији, извршиоцима/жртвама и заједници омогућиће свеобухватни приступ решавању безбедносних проблема у односу на постојећи традиционални (појединачни) начин решавања проблема. 
	
4.6. Стратешки циљ: Посвећеност поштовању етичких принципа и различитости
Рад полиције уз уважавање различитости
Полиција ће упознавати и уважавати различитости и обезбеђивати остваривање права и слобода припадника мањинских група у складу са домаћим и међународним правним нормама.
Препоруке Организације за европску безбедност и сарадњу (ОЕБС) о раду полиције у мултиетничком друштву, које се односе на главне принципе рада полиције у мултиетничким срединама, регрутацију и представљање, обуку и професионални развој полиције, сарадњу са етничким заједницама, оперативну праксу и превенцију и управљање конфликтима представљаће смернице за рад полиције са мањинским заједницама.
Полиција ће уз развој обуке о различитостима и недискриминацији, у полицијским управама определити полицијске службенике за контакт и сарадњу са мањинским заједницама и групама. 
	
Рад полиције који је прилагођен потребама грађана
Полиција свој рад и деловање прилагођава остваривању безбедносних циљева и задовољавању безбедносних потреба грађана и у свом раду ће поред постојеће методологије анализирања стања безбедности у већој мери користити истраживања ставова грађана и заједнице о стању безбедности, осећају сигурности и раду полиције.
5. СПРОВОЂЕЊЕ СТРАТЕГИЈЕ
Развој полиције у заједници захтева укључивање свих линија рада Министарства унутрашњих послова у овај процес, а посебно полиције опште надлежности, криминалистичке и саобраћајне полиције, наравно са различитом формом и садржином развијања овог концепта. 
	
Имајући у виду да се комплексност рада не само повећава, већ и мења временом, рад полиције и полицијска обука морају константно да буду у покрету. Садржај и циљеви се морају мењати и прилагођавати новим околностима и вредностима. 
	
Повећање обима и комплексности посла, који се намећу полицији и рестрикције буџета захтевају оптимално коришћење ограничених средстава. Потребно је да полицијски руководиоци на различитим нивоима хијерархије, овладају савременим вештинама и техникама управљања, како би ефикасно водили своју организацију, односно да добро разумеју те технике и вештине. У складу са наведеним посебно је потребно да овладају методама превентивног деловања.
Мисија и циљеви полиције у заједници биће остварени када промовисане вредности буду прихваћене, постану део професионалне културе полицијских службеника и када у решавање безбедносних проблема и изазова буду укључени грађани, заједнице, локалне самоуправе, цркве и верске заједнице, цивилно друштво и други субјекти друштва. 
	
Акциони план за спровођење ове стратегије, биће донет у року од три месеца од дана објављивања ове стратегије. Акциони план развоја полиције у заједници биће донет за четворогодишњи период.
Акционим планом ће се детаљно утврдити и разрадити: активности развоја полиције у заједници, субјекти – носиоци активности, улога менаџмента у развоју полиције у заједници, резултати, индикатори успеха, мониторинг – праћење реализације, средства, време – рокови реализације активности, евалуација развоја полиције у заједници, утицај активности на реализацију ове стратегије и предвидети и проценити могуће ризике.
6. ИЗВОРИ ФИНАНСИРАЊА
Стратегијом полиције у заједници унапредиће се рад полиције у локалној заједници и успоставити нови концепт рада полиције са грађанима, заједницом и институцијама. 
	
Предвиђено је доношење Акционог плана за прве две године имплементације ове стратегије. Трошкови се обезбеђују из донације Норвешког министарства спољних послова од око један милион евра и планирано је да се њима обухвате све активности које изискују додатне трошкове. Имајући у виду да ће се на тај начин у прве две године створити институционални услови за спровођење ове стратегије, по истеку наведеног периода донеће се нови Акциони план за наредни период од две године. Трошкови имплементације новог Акционог плана ће бити предвиђени редовним средствима опредељеним за Министарство унутрашњих послова и неће изазвати додатне финансијске ефекте на буџете свих нивоа власти. Уколико имплементација буде изискивала додатне трошкове, они ће бити обезбеђени из средстава донација међународних организација. 
	
7. ЗАВРШНА ОДРЕДБА
Ову стратегију објавити у „Службеном гласнику Републике Србије”.
05 број 021-1082/2013-003
У Београду, 30. априла 2013. године
Влада
Председник,
Ивица Дачић, с.р.