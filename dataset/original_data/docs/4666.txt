На основу члана 48. став 7. Закона о водама („Службени гласник РС”, бр. 30/10, 93/12 и 101/16),
Министар пољопривреде и заштите животне средине доноси
ПРАВИЛНИК
о утврђивању Методологије за израду карте угрожености и карте ризика од поплава
"Службени гласник РС", број 13 од 24. фебруара 
				2017.
 
Члан 1.
Овим правилником утврђује се Методологија за израду карте угрожености и карте ризика од поплава, која је одштампана уз овај правилник и чини његов саставни део. 
Члан 2.
Овај правилник ступа на снагу осмог дана од дана објављивања у „Службеном гласнику Републике Србије”.
Број 011-00-288/2016-07
У Београду, 17. фебруара 2017. године
Министар, 
Бранислав Недимовић, с.р.
МЕТОДОЛОГИЈА
ЗА ИЗРАДУ КАРТЕ УГРОЖЕНОСТИ И КАРТЕ РИЗИКА ОД ПОПЛАВА
1. Основне одредбе
а) Предмет 
Овом методологијом се одређује обухват за израду карте угрожености и карте ризика од поплава, преиспитивање и новелирање карата, узроци и сценарији поплава за које се карте израђују, поступак израде карте угрожености од поплава и карте ризика од поплава, прикупљање, oбрада и приказ података и доступност карата угрожености и карата ризика од поплава.
б) Дефиниције
Поједини појмови који се користе у овој методологији имају следеће значење:
1) поплава је привремена покривеност водом земљишта које обично није покривено водом и подразумева поплаве спољним водама и поплаве унутрашњим водама; 
2) поплавно подручје је подручје угрожено услед поплава, и оно може бити: 
(1) штићено, са изграђеним системом заштите од поплава,
(2) нештићено, без изграђеног система заштите од поплава;
3) реална поплавна подручја су сва нештићена поплавна подручја (поплављена у свим сценаријима поплаве) и сва поплавна подручја штићена на воде мањег повратног периода од сто година (поплављена у случају појаве поплаве повратног периода већег од оног за који је систем заштите од поплава изграђен);
4) потенцијална поплавна подручја су сва поплавна подручја штићена на 100-годишњу и већу велику воду (поплављена у случају сценарија екстремног догађаја);
5) значајно поплавно подручје је поплавно подручје на коме постоје или се могу појавити значајни ризици од поплава;
6) карта угрожености од поплава је картографски приказ граница поплавног подручја, дубине воде и, по потреби, брзине воде у одређеном сценарију поплаве;
7) ризик од поплаве је комбинација вероватноће појаве поплаве и могућих штетних последица поплаве на људско здравље, животну средину, културно наслеђе и привредну активност;
8) карта ризика од поплава је картографски приказ поплавног подручја у одређеном сценарију поплаве са подацима о могућим штетним последицама поплаве на здравље људи, животну средину, културно наслеђе, привредне активности и другим информацијама од значаја за управљање ризицима од поплава;
9) географски информациони систем (ГИС) је рачунарски систем намењен прикупљању (интеграцији), обради, управљању, анализи, приказивању и одржавању просторно оријентисаних информација.
в) Обухват за израду карте угрожености и карте ризика од поплава
Карта угрожености од поплава и карта ризика од поплава се обавезно израђују за значајно поплавно подручје, идентификовано у прелиминарној процени ризика од поплава за територију Републике Србије. 
Карте за значајна поплавна подручја на водама I и II реда израђује надлежно јавно водопривредно предузеће, као подлоге за израду планова управљања ризицима од поплава. 
Изради карте угрожености и карте ризика од поплава за значајно поплавно подручје на међудржавним водама претходи размена релевантних информација између држава на чијој територији се налазe тe међудржавнe водe.
г) Преиспитивање и новелирање карата
Преиспитивање, а по потреби новелирање карте угрожености и карте ризика од поплава за значајно поплавно подручје врши надлежно јавно водопривредно предузеће, по истеку шест година од дана њихове израде. 
Приликом преиспитивања и новелирања карата потребно је узети у обзир планове дугорочног развоја и расположиве податке о утицају климатских промена на појаву поплава.
д) Узроци и сценарији поплава
Карта угрожености и карта ризика од поплава израђују се за:
1) поплаве спољним водама;
2) поплаве унутрашњим водама,
3) поплаве у случају евентуалног рушења бране.
Карта угрожености и карта ризика од поплава спољним водама обавезно се израђују за следеће сценарије:
1) сценарио поплаве мале вероватноће појаве, односно сценарио екстремног догађаја – 1000-годишња велика вода и/или преливање односно рушење заштитних водних објеката, 
2) сценарио поплаве средње вероватноће појаве – 100-годишња велика вода.
Карте из става 1. тачка 1) овог одељка, по потреби, могу се израдити и за сценарио поплаве велике вероватноће појаве (10, 20 или 50-годишње велике воде, у зависности од карактеристика водотока и карактеристика поплавног подручја).
Карта угрожености и карта ризика од поплава унутрашњим водама се израђују само за сценарио екстремног догађаја – падавине мале вероватноће појаве (1% или мање) у одређеном временском интервалу, неповољно почетно стање земљишта са аспекта одводњавања (засићено, залеђено и др.) и отказ система за одводњавање.
Карта угрожености и карта ризика од поплава у случају евентуалног рушења бране израђује се за сценарио са најгорим последицама, у складу са документацијом за одређивање последица услед изненадног рушења или преливања високе бране.
2. Поступак израде карте угрожености од поплава
а) Поплаве спољним водама
Границе поплавног подручја, дубине и евентуално брзине воде у случају поплаве спољним водама се одређују хидрауличким прорачунима за утврђене сценарије, уз коришћење расположивих хидролошких, топографских и других подлога које зависе од захтева модела који се примењује за прорачун.
Хидролошку подлогу за хидраулички прорачун чине рачунски параметри таласа великих вода за усвојене сценарије поплава, као и подаци потребни за калибрацију и верификацију хидрауличког модела. Подлога се израђује применом адекватних хидролошких прорачуна, који су прилагођени степену изучености слива на коме се налази значајно поплавно подручје. 
Хидролошку подлогу верификује републичка организација надлежна за хидрометеоролошке послове.
Топографска подлога за хидраулички прорачун се обезбеђује на основу података добијених снимањем поплавног подручја геодетским методама мерења.
Основно корито водотока и инундацијe, водни објекти, као и други објекти који имају утицај на режим великих вода (мостови, пропусти и сл.), морају бити садржај одговарајуће топографске подлоге.
Основно корито водотока се снима попречним профилима на растојањима која зависе од геометрије корита.
Топографска подлога којом се представља рељеф поплавног подручја је дигитални модел терена добијен на основу података прикупљених снимањем терена изабраном геодетском методом мерења којом се обезбеђује потребна тачност узимајући у обзир и остале факторе (спецификацију, трошкове, ресурсе, време, услове и ограничења за снимање).
Уколико је потребно, топографска подлога се може верификовати контролним мерењима одговарајућом геодетском методом.
Топографску подлогу верификује геодетска организација која је регистрована код надлежног органа за извођење стручног надзора над геодетско-техничким радовима у инжењерско-техничким областима.
Хидраулички прорачун нивоа велике воде у одређеном сценарију поплаве стандардно се врши применом одговарајућег линијског модела устаљеног или неустаљеног течења. 
Калибрација и верификација хидрауличког модела су обавезни кораци. У недостатку података за калибрацију и верификацију, поузданост хидрауличког прорачуна неопходно је проверити елементарном анализом осетљивости резултата на вредности параметара модела.
Граница поплавног подручја у одређеном сценарију поплаве се дефинише тако што се срачунати нивои воде преносе у ГИС окружење. Граница поплавног подручја је вектор (полигон), који се добија пресеком равни водног огледала са дигиталним моделом терена.
Дубине воде у одређеном сценарију поплаве представљају разлику нивоа воде и дигиталног модела терена.
Брзине воде у одређеном сценарију се добијају раванским хидрауличким прорачуном устаљеног или неустаљеног течења и дефинишу у ГИС окружењу.
б) Поплаве унутрашњим водама
Границе поплавног подручја и дубине воде у случају поплаве унутрашњим водама се одређују уз коришћење расположивих метеоролошких, топографских и других подлога које зависе од захтева модела који се примењује за прорачун.
Метеоролошку подлогу верификује републичка организација надлежна за хидрометеоролошке послове.
Топографска подлога се обезбеђују на основу података добијених снимањем поплавног подручја геодетским методама мерења.
Водни објекти, али и други објекти од утицаја на одводњавање, морају бити садржај одговарајуће топографске подлоге.
Топографска подлога којом се представља рељеф поплавног подручја је дигитални модел терена добијен на основу података прикупљених снимањем терена изабраном геодетском методом мерења којом се обезбеђује потребна тачност узимајући у обзир и остале факторе (спецификацију, трошкове, ресурсе, време, услове и ограничења за снимање).
Уколико је потребно, топографска подлога се може верификовати контролним мерењима одговарајућом геодетском методом.
Топографску подлогу верификује геодетска организација која је регистрована код надлежног органа за извођење стручног надзора над геодетско-техничким радовима у инжењерско-техничким областима.
Граница поплавног подручја се дефинише тако што се рачунски ниво воде преноси у ГИС окружење. Граница поплавног подручја је вектор (полигон), који се добија пресеком равни водног огледала са дигиталним моделом терена.
Дубине воде у одређеном сценарију поплаве представљају разлику нивоа воде и дигиталног модела терена.
в) Поплаве у случају евентуалног рушења бране
Подаци за израду карте угрожености од поплавe услед рушења бране преузимају се из документације за одређивање последица услед изненадног рушења или преливања високе бране.
3. Поступак израде карте ризика од поплава
За израду карте ризика од поплава од надлежних органа и организација прибављају се расположиви просторни подаци о становништву, стамбеним и инфраструктурним објектима, привредним активностима, заштићеним природним и културним добрима и потенцијалним загађивачима на поплавном подручју са карте угрожености од поплава за одређени сценарио поплаве.
Подаци који се прибављају и извор податка дати су у следећој табели:




Податак


Извор податка




Граница јединице локалне самоуправе


Републички геодетски завод




Граница катастарске општине и насеља


Републички геодетски завод
Јединица локалне самоуправе




Број становника угрожених поплавама
(по старости и полу)


Завод за статистику
Corine Landcover, http://land.copernicus.eu
Јединица локалне самоуправе




Објекти у којима бораве рањиве групе становништва (болнице, школе, обданишта, домови старих, ...)
Капацитет објеката за смештај лица


Републички геодетски завод
Јединица локалне самоуправе




Зона индустријске производње, комерцијалне и услужне делатности


Corine Landcover
Јединица локалне самоуправе




Пољопривредно земљиште


Републички геодетски завод
Corine Landcover
Јединица локалне самоуправе




Шуме и друга подручја под природном вегетацијом, деградирана приобална подручја


Републички геодетски завод
Corine Landcover
Јединица локалне самоуправе




Саобраћајна инфраструктура:
Путеви (државни 1. и 2. реда, локални, некатегорисани)
Пруге (међународне, регионалне, локалне, индустријске)
Пратећа саобраћајна инфраструктура (аутобуска/железничка станица, аеродром, речно пристаниште)


Републички геодетски завод Министарство надлежно за послове саобраћаја и друга правна лица надлежна за те послове
Јединица локалне самоуправе




Водни објекти


Министарство надлежно за послове управљања водама и друга правна лица надлежна за те послове
Јединица локалне самоуправе




Објекти од значаја за организацију и спровођење одбране од поплава и активности у ванредној ситуацији (чуварнице насипа, магацини опреме за одбрану од поплава, ватрогасне/полицијске станице, касарне и др.)


Министарство надлежно за послове управљања водама и друга правна лица надлежна за те послове
Орган државне управе надлежaн за ванредне ситуације
Министарство одбране
Јединица локалне самоуправе




Енергетска инфраструктура:
трафо станице, гасоводи, нафтоводи, продуктоводи, топловоди и др.


Републички геодетски завод Министарство надлежно за послове енергетике и друга правна лица надлежна за те послове




Телекомуникациона инфраструктура


Републички геодетски завод Министарство надлежно за послове телекомуникација и друга правна лица надлежна за те послове




Заштићене области у складу са Законом о водама


Министарство надлежно за послове управљања водама и друга правна лица надлежна за те послове
Јединица локалне самоуправе




Заштићена подручја у складу са Законом о заштити природе


Министарство надлежно за послове заштите природе и друга правна лица надлежна за те послове




Заштићени споменици културе у складу са Законом о заштити споменика културе


Републички геодетски завод Министарство надлежно за послове заштите споменика културе и друга правна лица надлежна за те послове




Постројења и активности за које се издаје интегрисана дозвола


Министарство надлежно за послове заштите животне средине и друга правна лица надлежна за те послове
Јединица локалне самоуправе




Постројења (и активности) у којима се врши складиштење, коришћење, производња или руковање опасним материјама – СЕВЕСО постројења I и II реда (са податком о правном лицу)




Постројења за пречишћавање комуналних отпадних вода (капацитет ЕС>2000)




Санитарне депоније/сметлишта чврстог отпада




Напуштене рудничке депоније јаловине




4. Прикупљање, oбрада и приказ података
Податке за израду карте угрожености и карте ризика од поплава прикупљати применом „најбоље праксе” и „најбољих расположивих поступака”, водећи рачуна о расположивим ресурсима, подацима и трошковима. 
За прикупљање, измене и допуне основних података, као и за израду карата користити ГИС. Податке архивирати уз обавезне мета-податке (извор података, тачност, размера, датум и др.). 
Све податке припремити у UTМ34N пројекцији и систему висина HBT2.
Подлога за приказ карата може бити топографска карта (1:25.000 или друге размере), дигитални ортофото или друго, зависно од потреба корисника. 
На карти угрожености од поплаве спољним водама за одређени сценарио се обавезно приказује: 
1) граница поплавног подручја; 
2) дубине воде, у четири класe (дубине <0,5 m; 0,5–1,5 m; 1,5–4 m; >4 m);
3) постојећи објекти за заштиту од поплава спољним водама.
На карти из става 5. овог одељка се могу приказати и брзине тока у виду вектора. 
Препоручује се да се:
1) граница реалног поплавног подручја прикаже линијом плаве боје, а класе дубина воде полигонима који су транспарентни и у различитим нијансама плаве боје, при чему су веће дубине тамније нијансе.
2) граница потенцијално поплавног подручја прикаже линијом жуте боје, а класе дубина воде полигонима који су транспарентни и у различитим нијансама жуте боје, при чему су веће дубине тамније нијансе.
На карти угрожености од поплаве унутрашњим водама се граница поплавног подручја и дубине воде представљају на исти начин као у случају поплава спољним водама, уз представљање водних објеката за заштиту од поплава унутрашњим и спољним водама.
На карти угрожености од поплаве у случају евентуалног рушења бране се приказују границе поплавног подручја, дубине воде у класама које су прилагођене конкретном случају и положај белега за обележавање поплавног таласа.
Препоручује се да се ризици у границама реалног поплавног подручја прикажу полигонима/линијама/тачкама/ознакама у различитим бојама, а ризици у границама потенцијално поплавног подручја на исти начин, али у светлијим нијансама истих боја.
Уз карту угрожености и карту ризика од поплава потребно је дати пратеће информације о пореклу и квалитету података коришћених за њену израду, и друге информације и ограничења од значаја за кориснике и преиспитивање/новелирање карата.
Карте се обавезно приказују на интернет порталу Водног информационог система Србије, уз одговарајућу легенду са приказом карактеристичних слојева.
Карте се могу штампати у размери која је прилагођена потреби.
Штампане карте морају да поштују картографске стандарде и садрже наслов (врста карте, сценарио поплаве и поплавно подручје на које се односи), легенду, размерник и друге податке од значаја (време и носилац израде карте, аутор и др.). 
5. Доступност карата угрожености и карата ризика од поплава
Јавности се омогућава преглед карте угрожености и карте ризика од поплава спољним водама и карте угрожености и карте ризика од поплава унутрашњим водама преко интернет портала Водног информационог система Србије.
Карта угрожености и карта ризика од поплава спољним водама и карта угрожености и карта ризика од поплава унутрашњим водама за разматране сценарије поплава стављају се на располагање органу државне управе надлежном за ванредне ситуације и органима и организацијама надлежним за просторно планирање путем Веб ГИС сервиса.
Права и обавезе у вези са коришћењем Веб ГИС сервиса уређују се посебним споразумом између министарства надлежног за послове управљања водама и појединог корисника.
Карта угрожености и карта ризика од поплава у случају евентуалног рушења бране стављају се на располагање органу државне управе надлежном за ванредне ситуације путем Веб ГИС сервиса, у складу са законом којим се уређује јединствен систем одређивања и заштите тајних података.