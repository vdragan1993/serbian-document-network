Редакцијски пречишћен текст
 
 
На основу члана 54. став 5. Закона о заштити и одрживом коришћењу рибљег фонда („Службени гласник РС”, број 128/14),
Министар пољопривреде и заштите животне средине доноси
 
ПРАВИЛНИК
о обрасцу службене легитимације инспектора за заштиту и одрживо коришћење рибљег фонда
"Службени 
				гласник РС", бр. 19 од 20. фебруара 2015, 81 од 24. септембра 2015 - др. правилник
 
Члан 1.
Овим правилником прописује се образац службене легитимације инспектора за заштиту и одрживо коришћење рибљег фонда (у даљем тексту: службена легитимација).
Члан 2.
Службена легитимација издаје се на Обрасцу – Службена легитимација инспектора за заштиту и одрживо коришћење рибљег фондa, који је одштампан уз овај правилник и чини његов саставни део.
Члан 3.
Образац службене легитимације је правоугаоног облика, у виду картице, величине 54х87 mm, израђен од поликарбоната уз додатак PVC слојева.
Предња страна службене легитимације садржи:
1) у горњем левом углу – грб Републике Србије;
2) на средини, текст који гласи: 
„РЕПУБЛИКА СРБИЈА,
СЛУЖБЕНА ЛЕГИТИМАЦИЈА ИНСПЕКТОРА ЗА 
ЗАШТИТУ И ОДРЖИВО КОРИШЋЕЊЕ РИБЉЕГ ФОНДА”;
3) испод тога, са леве стране, налази се место за фотографију инспектора, величине 30х20 mm, а са десне стране налази се место за уписивање имена и презимена инспектора испод којег су уписане речи: „(име и презиме инспектора)”; 
4) испод тога, налази се место за уписивање јединственог матичног броја инспектора испод којег су уписане речи: „ЈМБГ”; 
5) испод тога, налази се место за регистарски број службене легитимације испод којег су уписане речи: „(регистарски број)”;
6) испод слике, налази се место за уписивање места и датума издавања службене легитимације испод којег су уписане речи: „(место и датум издавања)”; 
7) испод тога, на средини, налази се место за печат органа који је издао службену легитимацију: „М.П.”, а са десне стране место означено за својеручни потпис инспектора испод којег су уписане речи: „(својеручни потпис)”.
Задња страна службене легитимације садржи:
1) на средини, текст који гласи: 
„МИНИСТАРСТВО ПОЉОПРИВРЕДЕ И 
ЗАШТИТЕ ЖИВОТНЕ СРЕДИНЕ”;
2) испод тога, текст који гласи: „ОВЛАШЋЕЊА ИНСПЕКТОРА” 
,,У вршењу инспекцијског надзора, инспектор има права, дужности и овлашћења прописана Законом о државној управи и Законом о заштити и одрживом коришћењу рибљег фонда”; 
3) испод тога, налази се место означено за потпис овлашћеног лица органа који је издао службену легитимацију испод којег су уписане речи: „(потпис овлашћеног лица)”.
Члан 4. 
Службене легитимације инспектора које су издате по прописима који су важили до дана ступања на снагу овог правилника важе до њихове замене.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-185/2014-17
У Београду, 4. фебруара 2015. године
Министар,
проф. др Снежана Богосављевић Бошковић, с.р.
 
 

				Прилози
 


				Образац службене легитимације инспектора за заштиту и одрживо 
				коришћење рибљег фонда