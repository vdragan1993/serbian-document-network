Редакцијски пречишћен текст

 
 На основу члана 99. став 1. тачка 6. Закона о кретању и боравку странаца („Службени лист СФРЈ“, бр. 56/80, 53/85, 30/89 и 26/90), савезни секретар за унутрашње послове прописује
 
 
ПРАВИЛНИК 



о начину издавања пословне визе
„Службени лист СФРЈ”, бр. 30 од 15. јуна 1990, 47 од 17. августа 1990. 
 
 
I. ОПШТЕ ОДРЕДБЕ
 
Члан 1.
Овим правилником прописује се начин издавања пословне визе, образац пословне визе, образац захтева за издавање пословне визе, начин поништавања пословне визе, као и начин вођења евиденције и извештавања о издатим пословним визама.
 
Члан 2.
Пословна виза, у смислу члана 18а. став 1. Закона о допунама Закона о кретању и боравку странаца (у даљем тексту: Закона), издаје се следећој категорији странаца:
а) странцима који у Социјалистичку Федеративну Републику Југославију долазе ради обављања привредних и друштвених делатности предвиђених прописима о страним улагањима (по основу уговора о улагању о оснивању мешовитог предузећа, уговора о концесији, уговора о оснивању мешовите банке, уговора о оснивању уговорног предузећа, оснивања сопственог предузећа и др.);
б) странцима који у Социјалистичку Федеративну Републику Југославију долазе ради обављања привредних делатности предвиђених прописима о спољнотрговинском пословању (по основу уговора о дугорочној производној кооперацији, извођења инвестиционих радова у Југославији, страна представништва, know-how и др.);
в) странцима који у Социјалистичку Федеративну Републику Југославију долазе ради запошљавања, а по савезним прописима могу у Југославији засновати радни однос без одобрења за заснивање радног односа (ако радни однос заснивају за обављање стручних послова утврђених уговором о пословно-техничкој сарадњи, о дугорочној производној кооперацији, о преносу технологије и о страним улагањима).
 
Члан 3.
Боравак у Социјалистичкој Федеративној Републици Југославији сматраће се одобреним странцу коме је пословна виза издата.
 
Члан 4.
Надлежни орган ће у поступку утврдити постојање законских услова за поништење пословне визе. О поништењу такве визе донеће решење.
По правоснажности решења из става 1. овог члана пословна виза ће се поништити отискивањем клаузуле „поништено“ у путну исправу странца преко визе.
 
II. ПОСЕБНЕ ОДРЕДБЕ
 
1. Издавање пословне визе
 
Члан 5.
Пословна виза издаје се на захтев. Захтев се подноси на посебном обрасцу (Образац бр. 1).
Уз захтев за издавање пословне визе прилаже се путна исправа на коју се тражи издавање такве визе.
 
Члан 6.
Пословна виза издаје се на уредну и важећу путну исправу.
 
Члан 7.
Подносилац захтева дужан је да приложи доказ да испуњава услове за добијање пословне визе у смислу члана 18а. став 1. Закона, односно члана 2. овог правилника.
Доказ у смислу става 1. овог члана је решење савезног органа управе надлежног за економске односе с иностранством којим се омогућава обављање привредне делатности странца или страног правног лица.
 
2. Образац пословне визе
 
Члан 8.
Пословна виза се издаје отискивањем прописаног штамбиља у путну исправу странца и оверава округлим печатом и потписом службеног лица органа који издаје визу.
Штамбиљ пословне визе је формата 67х82* mm.
Текст у штамбиљу пословне визе исписан је на једном од језика народа Југославије, као и на француском језику.
Штамбиљ пословне визе прописан је обрасцем бр. 2. 
 
*Службени лист СФРЈ, број 47/1990
 
3. Образац захтева за издавање пословне визе
 
Члан 9.
Образац захтева за издавање пословне визе одштампан је на хартији формата 30х21 cm.
Образац садржи: назив органа коме се подноси захтев; натпис: „Захтев за издавање пословне визе странцу”; рубрике у које се уписују подаци о подносиоцу захтева и то: презиме, име, пол, дан, месец и година рођења, место и држава рођења, држављанство, занимање, место запослења, адреса пребивалишта (боравишта), врста и број путне исправе и од кога и где је издатака, рок важења путне исправе, време за које се тражи пословна виза, сврха издавања пословне визе; простор за упис назива места и датума издавања пословне визе и навођење прилога који се достављају уз захтев; место за потпис подносиоца захтева; рубрике за уписивање редног броја поднетог захтева, износа таксе и броја прилога који се подносе уз захтев; простор у који се уписује како је поступљено по захтеву странца за издавање пословне визе, број издате пословне визе и датум издавања такве визе; место за таксу и место за потпис службеног лица овлашћеног за издавање пословне визе.
Текст обрасца штампа се на једном од језика народа Југославије, као и на енглеском, француском и немачком језику.
 
4. Евиденција и извештавање о издатим пословним визама
 
Члан 10.
Дипломатска и конзуларна представништва Социјалистичке Федеративне Републике Југославије у иностранству, односно надлежни органи у републикама и аутономним покрајинама, воде евиденцију о издатим пословним визама странцима.
Евиденција о издатим пословним визама садржи: презиме и име странца; држављанство; занимање; назив фирме у којој је запослен и место у којој се она налази; врсту и број путне исправе странца; датум издавања пословне визе; рок важења путне исправе и пословне визе; разлоге издавања пословне визе.
 
Члан 11.
Дипломатска и конзуларна представништва Социјалистичке Федеративне Републике Југославије у иностранству о издатим пословним визама извештавају савезни орган управе надлежан за иностране послове и савезни орган управе надлежан за унутрашње послове.
Надлежни органи у републици или аутономној покрајини о издатим пословним визама извештавају републичке, односно покрајинске органе управе надлежне за унутрашње послове.
Републички, односно покрајински органи управе надлежни за унутрашње послове извештаје из става 2. овог члана достављају савезном органу управе надлежном за унутрашње послове.
Извештаји о издатим пословним визама достављају се одмах по издавању такве визе, односно добијању обавештења и садрже податке предвиђене у члану 10. став 2. овог правилника.
 
Члан 12.
Обрасци бр. 1. и 2. из чл. 5. и 8. овог правилника одштампани су уз овај правилник и чине његов саставни део.
 
III. ЗАВРШНА ОДРЕДБА
 
Члан 13.
Овај правилник ступа на снагу осмог дана од дана објављивања у „Службеном листу СФРЈ”.
 
Бр. 15318/1
13. јуна 1990. године
Београд
Савезни секретар за
унутрашње послове,

Петар Грачанин, с.р.