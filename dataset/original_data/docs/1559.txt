На основу члану 99. став 2. Закона о
малолетним учиниоцима кривичних дела и кривичноправној заштити малолетних лица
(„Службени гласник Републике Србије”, број 85/05),
Министар правде доноси
 
ПРАВИЛНИК
о начину
вођења контролника и списа извршења васпитних мера
"Службени
гласник РС", број 63 од 21. јула 2006.
 

 
Члан 1.
Списе праћења и контроле извршења васпитних
мера (у даљем тексту: списи извршења) и контролник извршења васпитних мера (у
даљем тексту: контролник), сходно Судском пословнику формира и води суд који је
малолетнику и пунолетном лицу према коме се извршава васпитна мера (у даљем
тексту: малолетник) судио у првом степену.
 
Члан 2.
У контролник, у складу са захтевима Судског
пословника, по редним бројевима уписа и ознаком списа извршења, уносе се по
рубрикама следећи подаци:
1) име, име једног родитеља и презиме
малолетника;
2) дан, месец, година и место рођења
малолетника;
3) адреса пребивалишта или последњег
боравишта малолетника и адреса надлежног центра за социјални рад;
4) ознака броја првостепеног списа –
предмета (Км, К...), врста изречене васпитне мере и датум правоснажности;
5) где се, од када и ко васпитну меру
извршава;
6) датум престанка, измене или обуставе
васпитне мере;
7) напомене (датуми, рочишта за контролу
васпитне мере, седнице већа, евиденција, рокови, одлуке о одлагању списа).
 
Члан 3.
Контролник води и уписе врши уписничар који
обавља административне послове у суду који је малолетнику судио у првом
степену.
 
Члан 4.
Спис извршења васпитне мере садржи:
1) посебан омот (корице) са ознаком „ИВМ”;
2) попис списа уз основне податке о
изреченој васпитној мери, посебно која је васпитна мера изречена, од ког дана
тече извршење, до када мера траје);
3) хронолошким редом уложено: решење о
изрицању васпитне мере са клаузулом извршности; извештај или други доказ о
почетку извршења; захтеве, дописе, ургенције; програм поступања са
малолетником; извештаје (редовне, ванредне) о току извршења; записнике,
службене белешке и сл. са рочишта за контролу васпитне мере, седнице већа,
посебне изјаве учесника у извршењу; ургенције за извештаје, писане прилоге,
констатације и друге активности у вези са извршењем васпитне мере.
 
Члан 5.
У фази извршења васпитне мере поступа
судија за малолетнике суда који је судио у првом степену уз пуно ангажовање,
организацију рада и одговарајуће поступање стручног лица (психолога, социјалног
радника, педагога, специјалног педагога и др.), ако га има у суду.
Стручно лице из става 1. овог члана у
поступку извршења васпитне мере, као и у другим фазама поступка према малолетницима,
предузима активности на основу програма рада, односно описа послова свога,
самосталног, радног места. Програм рада верификује судија за малолетнике, а
одобрава председник суда.
 
Члан 6.
Судија за малолетнике суда који је
малолетнику судио у првом степену дужан је да уз учешће и праћење поступања
учесника у извршењу васпитне мере, у сарадњи са стручним лицем из члана 5. овог
правилника, а по потреби и самостално, решава сва спорна питања и проблеме
настале у поступку извршења ове кривичне санкције.
По потреби, судија за малолетнике затражиће
помоћ од председника суда, посебно кад је потребно да се превазиђу проблеми
настали у сарадњи са другим органима.
 
Члан 7.
Овај правилник ступа на снагу осмог дана од
објављивања у „Службеном гласнику Републике Србије”.
  
05 број
110-00-62/2006
У Београду,
10. јула 2006. године
Министар,

Зоран
Стојковић, с.р.