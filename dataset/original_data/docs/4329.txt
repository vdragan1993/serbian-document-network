На основу члана 173. Закона о привредним друштвима („Службени гласник РС”, број 125/04) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
Влада доноси
 
 
ОДЛУКУ
о изменама и допунама оснивачког акта Јавног предузећа Аеродром „Никола Тесла” Београд
„Службени гласник РС“, брoj 43 од 25. јуна 2010.
 
 
I. ОСНОВНЕ ОДРЕДБЕ
 
Члан 1.
Јавно предузеће Аеродром „Никола Тесла”, Београд, организује се као затворено акционарско друштво, које послује у складу са прописима којима се уређује правни положај привредних друштава (у даљем тексту: Друштво).
Према Одлуци о промени правне форме Јавног предузећа Аеродром „Никола Тесла” Београд, Јавно предузеће Аеродром „Никола Тесла”, Београд, 11180 БЕОГРАД 59, матични број 07036540, мења правну форму из правне форме јавног предузећа у правну форму затвореног акционарског друштва и наставља да послује под пуним пословним именом АКЦИОНАРСКО ДРУШТВО АЕРОДРОМ „НИКОЛА ТЕСЛА” БЕОГРАД, 11180 БЕОГРАД 59 и скраћеним пословним именом АД АЕРОДРОМ „НИКОЛА ТЕСЛА” БЕОГРАД.
 
Члан 2.
Народни одбор општине Нови Београд донео је дана 22. децембра 1961. године Решење број 01-16174/2 којим је основано Предузеће за аеродромске услуге у Београду под називом „Предузеће за аеродромске услуге – Аеродром Београд”.
Окружни привредни суд у Београду донео је дана 25. децембра 1961. године Решење под ознаком Фи. број 1898/61, да се у регистар предузећа и радњи за град Београд упише оснивање Предузећа за аеродромске услуге у Београду под називом Предузеће за аеродромске услуге – Аеродром Београд.
Дана 14. јануара 1974. године под ознаком и редним бројем уписника Фи-5252/73, број регистарског улошка 178-00 у регистру Окружног привредног суда у Београду уписано је Предузеће за аеродромске услуге – Аеродром Београд, солидарна одговорност, Београд 31.
Дана 17. јула 1979. године под ознаком и бројем решења Фи-7313/78 донетом од стране Окружног привредног суда у Београду, у регистру Окружног привредног суда у Београду уписано је усклађивање са ЗУР-ом те је у регистар уписана Радна организација за аеродромске услуге „Београд” са неограниченом солидарном одговорношћу ООУР, Београд 31.
Дана 6. јануара 1989. године под ознаком и бројем решења Фи. 771/89 донетом од стране Окружног привредног суда у Београду, уписано је у судски регистар Окружног привредног суда у Београду усаглашавање са Законом о промету робе и услуга са иностранством.
Дана 29. децембра 1989. године под ознаком и бројем решења Фи. 6708/89 донетом од стране Окружног привредног суда у Београду, у регистру Окружног привредног суда Београд извршено је усклађивање са Законом о предузећима и проширење делатности те је у регистар предузеће уписано под називом Аеродром „Београд” – предузеће за аеродромске услуге са потпуном одговорношћу, Београд 59.
Дана 1. марта 1992. године ступио је на снагу Закон о оснивању јавног предузећа за ваздушни саобраћај („Службени гласник РС”, број 9/92 ), а којим је предвиђено да ће јавно предузеће основано за обављање ваздушног саобраћаја основати друго јавно предузеће за обављање аеродромских услуга у Београду и других делатности за које је Предузеће за аеродромске услуге Аеродром „Београд” регистровано на дан ступања на снагу Закона о оснивању јавног предузећа за ваздушни саобраћај („Службени гласник РС”, број 9/92 ).
Дана 13. марта 1992. године Управни одбор Јавног предузећа за ваздушни саобраћај „ЈУГОСЛОВЕНСКИ АЕРОТРАНСПОРТ” донео је Одлуку о оснивању Јавног предузећа Аеродром „Београд” и то под називом Јавно предузеће Аеродром „Београд” са потпуном одговорношћу Београд.
Дана 6. априла 1992. године Привредни суд Београд донео је Решење Фи-6313/92 којим је у регистру Привредног суда у Београду брисано из регистра предузећа Аеродром „Београд” – предузеће за аеродромске услуге са потпуном одговорношћу, Београд – 59, број регистарског улошка 1-178-00, а услед оснивања Јавног предузећа Аеродром „Београд” са потпуном одговорношћу Београд, број регистарског улошка 1-27703-00. Истог дана Привредни суд Београд донео је Решење Фи-6314/92, број регистарског улошка 1-27703-00, којим је у регистру Привредног суда у Београду извршен упис оснивања Јавног предузећа Аеродром „Београд”, са потпуном одговорношћу Београд. 
Дана 21. априла 1992. године од стране Управног одбора Јавног предузећа Аеродром „Београд” донет је Статут Јавног предузећа Аеродром „Београд”, на који је Влада Републике Србије дала сагласност Одлуком под ознаком 05 број 023-5335/70 од 9. септембра 1992. године
Дана 12. јуна 2000. године Управни одбор Јавног предузећа Аеродром „Београд” донео је Одлуку о изменама и допунама Статута Јавног предузећа Аеродром „Београд” којим је извршено усклађивање Статута са Законом о предузећима и Законом о класификацији делатности и о регистру јединица разврставања.
Дана 28. фебруара 2001. године од стране Привредног суда у Београду донето је Решење под пословним бројем IV-Фи-6526/00 ради уписа усклађивања са Законом о класификацији делатности и о регистру јединица разврставања. Наведеним Решењем предузеће је уписано у регистар под називом Јавно предузеће Аеродром „Београд” са седиштем у 11180 Београд 59.
Ступањем на снагу Закона о престанку важења Закона о оснивању јавног предузећа за ваздушни саобраћај („Службени гласник РС”, број 18/05) предвиђено је да даном почетка рада Јавно предузеће за ваздушни саобраћај „ЈАТ АIRWАYS” преузима права, обавезе, средства, запослене, документацију и предмете у вршењу јавних овлашћења Јавног предузећа „ЈУГОСЛОВЕНСКИ АЕРОТРАНСПОРТ” и оснивачка права и обавезе тог предузећа у предузећима чији је оснивач, осим оснивачких права и обавеза тог предузећа у Јавном предузећу Аеродром „Београд”, основаног Одлуком Управног одбора Јавног предузећа „ЈУГОСЛОВЕНСКИ АЕРОТРАНСПОРТ”, број 01 од 13. марта 1992. године.
Влада Републике Србије је под ознаком 05 број 343-7659/2004-001 дана 25. новембра 2004. године донела Одлуку о оснивању Јавног предузећа за управљање аеродромом у Београду и обављање аеродромских услуга („Службени гласник РС”, број 129/04) која је ступила на снагу 1. јула 2005. године. Овом одлуком основано је Јавно предузеће за управљање аеродром у Београду за јавни превоз у ваздушном саобраћају и обављање аеродромских услуга под називом Јавно предузеће Аеродром „Београд”. Наведеном одлуком предвиђено је да Јавно предузеће Аеродром „Београд” почиње са радом 1. септембра 2005. године те да са даном уписа у одговарајући регистар Јавног предузећа Аеродром „Београд” престаје са радом Јавно предузеће Аеродром „Београд” основано Одлуком Управног одбора Јавног предузећа „Југословенски аеротранспорт” број 01 од 13. марта 1992. године, у складу са Законом о оснивању Јавног предузећа за ваздушни саобраћај („Службени гласник РС”, број 9/92).
Агенција за привредне регистре дана 15. јуна 2005. године донела је Решење БД. 4874/2005 којим је у Регистру привредних субјеката Агенције за привредне регистре регистровано превођење привредног субјекта Јавно предузеће Аеродром Београд Београд, 11180 Београд 59.
Привремени Управни одбор Јавног предузећа Аеродром „Београд”, дана 5. августа 2005. године доноси Статут Јавног предузећа Аеродром „Београд”, на који Влада Републике Србије даје сагласност Решењем под ознаком 05 број 110-5735/2005 од 15. септембра 2005. године.
Решењем Агенције за привредне регистре БД. 91763/2005 од дана 6. октобра 2005. године у Регистар привредних субјеката уписан је Статут Јавног предузећа Аеродром Београд, Београд, 11180 Београд 59, који је донет на седници привременог Управног одбора одржаној 5. августа 2005. године.
Привремени Управни одбор Јавног предузећа Аеродром „Београд” дана 19. маја 2006. године доноси Одлуку о изменама и допунама Статута Јавног предузећа Аеродром „Београд”, а које су у целости измењене доношењем, дана 17. октобра 2006. године, Одлуке о изменама Статута Јавног предузећа Аеродром „Београд”, којом се врши промена фирме у Јавно предузеће Аеродром „Никола Тесла”. Влада донела је дана 9. новембра 2006. године Решење под ознаком 05 број 110-5735/2005-1, којим је дала сагласност на Одлуку о изменама Статута Јавног предузећа Аеродром „Београд” коју је донео привремени Управни одбор Јавног предузећа Аеродром „Никола Тесла” на седници од 17. октобра 2006. године. 
Влада је дана 31. августа 2006. године под ознаком 05 број 343-7659/2004-2 донела Одлуку о изменама Одлуке о оснивању Јавног предузећа за управљање аеродромом у Београду и обављање аеродромских услуга („Службени гласник РС”, бр. 129/04 и 73/06), којом је промењен назив привредног субјекта уместо назива „Београд” у назив „Никола Тесла”. Решењем Агенције за привредне регистре БД. 120784/2006 извршена је промена назива и пословног имена након чега назив привредног субјекта гласи Никола Тесла, те након чега пуно пословно име гласи Јавно предузеће Аеродром Никола Тесла Београд, 11180 Београд 59, док скраћено пословно име гласи ЈП Аеродром Никола Тесла Београд. 
Решењем Агенције за привредне регистре БД. 2460/2007 од 12. фебруара 2007. године у Регистар привредних субјеката уписана је Одлука привременог Управног одбора о изменама и допунама Статута Јавног предузећа Аеродром Београд, донета 17. октобра 2006. године. 
Управни одбор Јавног предузећа Аеродром „Никола Тесла” дана 1. јула 2008. године доноси Одлуку о изменама и допунама Статута Јавног предузећа Аеродром „Никола Тесла” на коју је Влада дала сагласност Решењем под бројем 05 број 110-3762/2008 од 18. септембра 2008. године.
Управни одбор Јавног предузећа Аеродром „Никола Тесла” дана 31. маја 2010. године донео је под бројем 04-101/1 Одлуку о усвајању Извештаја о процењеној тржишној вредности капитала ЈП Аеродром Никола Тесла Београд. Влада је донела 4. јуна 2010. године под бројем 05 Број: 023-4173/2010 Решење о давању сагласности на Одлуку о усвајању извештаја о процењеној тржишној вредности капитала ЈП Аеродром Никола Тесла Београд.
Управни одбор Јавног предузећа Аеродром „Никола Тесла” дана 31. маја 2010. године донео је под бројем 04-100/1 Одлуку о повећању основног капитала из сопствених средстава претварањем резерви и нераспоређене добити у основни капитал. Влада је 4. јуна 2010. године донела под бројем 05 број 023-4175/2010 Решење о давању сагласности на Одлуку о повећању основног капитала из сопствених средстава претварањем резерви и нераспоређене добити у основни капитал Јавног предузећа Аеродром „Никола Тесла”.
 
II. ПОДАЦИ О ОСНИВАЧУ
 
Члан 3.
Оснивач Друштва је Република Србија, која се као једини акционар уписује код Централног регистра, депоа, клиринга и хартија од вредности (у даљем тексту: Централни регистар) и за коју на основу законског овлашћења оснивачка права врши Влада, Београд, Немањина број 11 (у даљем тексту: Оснивач). 
 
III. ОБЛИК И ПРАВНА ФОРМА
 
Члан 4.
Друштво је правно лице и има право да закључује уговоре и предузима друге послове и правне радње у оквиру своје правне и пословне способности.
 
Члан 5.
Друштво се организује и послује у правној форми затвореног акционарског друштва.
 
IV. ПОСЛОВНО ИМЕ И СЕДИШТЕ
 
Члан 6.
Друштво послује под пуним пословним именом: АКЦИОНАРСКО ДРУШТВО АЕРОДРОМ „НИКОЛА ТЕСЛА” БЕОГРАД, 11180 БЕОГРАД 59.
Скраћено пословно име Друштва је: АД АЕРОДРОМ „НИКОЛА ТЕСЛА” БЕОГРАД. 
 
Члан 7.
Седиште Друштва је: Београд, 11180 Београд 59.
 
Члан 8.
О промени пословног имена и седишта Друштва одлучује Скупштина акционара Друштва.
 
V. ПЕЧАТ, ШТАМБИЉ И ЗНАК ДРУШТВА
 
Члан 9.
Друштво има печат и штамбиље.
Печат Друштва је округлог облика, пречника 30 mm, на коме је исписано пословно име и седиште Друштва на српском језику, ћириличким писмом.
Текст и изглед штамбиља се одређује посебном одлуком коју доноси Управни одбор Друштва. 
Одлуку о промени текста и изгледа печата и штамбиља доноси Управни одбор Друштва.
Управни одбор одлучује о броју штамбиља Друштва, као и о начину употребе и чувања печата и штамбиља Друштва.
 
Члан 10.
Друштво има знак.
Управни одбор одређује изглед и садржину знака Друштва и одлучује о промени изгледа и садржине знака Друштва.
 
VI. ДЕЛАТНОСТ
 
Члан 11.
Претежна делатност Друштва је:
63230 Остале пратеће активности у ваздушном саобраћају.
Поред претежне делатности Друштво, између осталих, обавља и следеће делатности:
01110 Гајење жита и других усева и засада;
01121 Гајење поврћа, цвећа и украсног биља;
01412 Уређење и одржавање паркова, зелених и рекреационих површина;
28110 Производња металних конструкција и делова конструкција; 
28520 Општи машински радови;
40105 Пренос електричне енергије;
40106 Дистрибуција електричне енергије;
40300 Производња и снабдевање паром и топлом водом;
41000 Сакупљање, пречишћавање и дистрибуција воде; 
45250 Остали грађевински радови, укључујући и специјализоване радове;
45310 Постављање електричних инсталација и опреме; 
45320 Изолациони радови; 
45330 Постављање цевних инсталација;
45340 Остали инсталациони радови;
45410 Малтерисање;
45420 Уградња столарије;
45430 Постављање подних и зидних облога;
45440 Бојење и застакљивање;
50200 Одржавање и оправка моторних возила;
50500 Трговина на мало моторним горивима;
51170 Посредовање у продаји хране, пића и дувана;
51180 Посредовање у специјализованој продаји посебних производа или групе производа, на другом месту непоменутих; 
51450 Трговина на велико парфимеријским и козметичким производима; 
51510 Трговина на велико чврстим, течним и гасовитим горивима и сличним производима;
52110 Трговина на мало у неспецијализованим продавницама, претежно хране, пића и дувана; 
52120 Остала трговина на мало у продавницама мешовите робе;
52240 Трговина на мало хлебом, колачима и слаткишима;
52250 Трговина на мало алкохолним и другим пићима; 
52260 Трговина на мало производима од дувана; 
52270 Остала трговина на мало храном, пићима и дуваном у специјализованим продавницама; 
52330 Трговина на мало козметичким и тоалетним препаратима;
52410 Трговина на мало текстилом;
52420 Трговина на мало одећом; 
52430 Трговина на мало обућом и предметима од коже; 
52450 Трговина на мало апаратима за домаћинство, радио и телевизијским уређајима; 
52470 Трговина на мало књигама, новинама и писаћим материјалом;
52480 Остала трговина на мало у специјализованим продавницама;
55300 Ресторани;
55400 Барови;
55510 Кантине; 
55520 Кетеринг;
60211 Превоз путника у друмском саобраћају;
60212 Превоз путника у градском саобраћају;
60230 Остали превоз путника у друмском саобраћају;
60250 Превоз робе у друмском саобраћају;
63110 Претовар терета;
63120 Складишта и стоваришта;
63214 Услуге у друмском саобраћају;
63300 Делатност путничких агенција и туроператора; помоћ туристима на другом месту непоменута;
63400 Активност других посредника у саобраћају;
67130 Помоћне активности у финансијском посредовању, на другом месту непоменуте;
70120 Куповина и продаја некретнина, за сопствени рачун;
70200 Изнајмљивање некретнина;
71100 Изнајмљивање аутомобила;
71210 Изнајмљивање осталих копнених саобраћајних средстава;
72100 Пружање савета у вези с компјутерском опремом; 
72200 Пружање савета и израда компјутерских програма;
74202 Пројектовање грађевинских и других објеката;
74203 Инжењеринг; 
74204 Остале архитектонске и инжењерске активности и технички савети;
74402 Остале услуге рекламе и пропаганде; 
74600 Делатност тражења изгубљених лица и заштите;
74700 Чишћење објеката;
74810 Фотографске услуге;
74840 Остале пословне активности, на другом месту непоменуте; 
75250 Делатност ватрогасних јединица;
85120 Медицинска пракса;
90000 Одстрањивање отпадака и смећа, санитарне и сличне активности.
Друштво обавља послове спољнотрговинског промета и врши услуге у спољнотрговинском промету, и то: пружање аеродромских услуга; послове међународне шпедиције; међународне саобраћајно-агенцијске послове; снабдевање страних и домаћих превозних средства која саобраћају на иностраним релацијама горивом, мазивом, резервним деловима, индустријском и другом робом, као и снабдевање њихове посаде и путника индустријском и другом робом; послове продаје робе у слободним царинским продавницама; послове посредовања и заступања у промету робе и услуга, заступања страних лица у земљи, продаје стране робе са консигнационих складишта у земљи и пружање услуга одржавања увезене опреме и трајних добара за личну потрошњу; међународни транспорт у друмском саобраћају; послови јавног складиштења; туристичке послове са иностранством.
Друштво обавља и друге делатности, послове и услуге у унутрашњем и спољнотрговинском промету, ако испуњава услове утврђене законом.
Одлуку о промени делатности и претежне делатности Друштва доноси Скупштина. 
 
VII. ОСНОВНИ КАПИТАЛ
 
Члан 12.
Укупан основни капитал Друштва чини новчани уписани и уплаћени основни капитал Друштва који на дан 1. јануара 2010. године износи 214.556.965,99 евра, што у складу са потврдом Удружења банака Србије, по средњем курсу Народне банке Србије на дан 1. јануара 2010. године, износи 20.573.610.000,00 динара.
Основни капитал Друштва представља капитал јединог оснивача и акционара Друштва и то Републике Србије, која је акционар и оснивач Друштва са 100% основног капитала.
По основу свог улога и сразмерно свом улогу у Друштву, оснивач Република Србије стиче акције Друштва.
 
VIII. АКЦИЈЕ ДРУШТВА
 
Члан 13.
Основни капитал Друштва је 100% акцијски капитал и подељен је на 34.289.350 обичних (редовних) акција појединачне номиналне вредности од 600,00 динара по једној акцији и укупне номиналне вредности од 20.573.610.000,00 динара.
 
Члан 14.
Акције су обичне (редовне), гласе на име и уписују се у књигу акционара.
Обичне акције које се издају у складу са овом одлуком, издају се, преносе и евидентирају у облику електронског записа у информационом систему Централног регистра, те ће носити ИСИН број и ЦФИ код који ће им бити додељен од стране Централног регистра.
 
Члан 15.
Акционари своје акције могу слободно преносити без ограничења, у складу са законом.
 
IX. ОРГАНИ ДРУШТВА
 
Члан 16.
Органи Друштва су: Скупштина, Управни одбор и Извршни одбор.
 
Члан 17.
За Оснивача, као јединог акционара Друштва, овлашћења Скупштине врши Влада преко овлашћених представника.
 
Члан 18.
Скупштина је орган власника са свим правима и дужностима у складу са законом.
Акционаром се у односу према Друштву и трећим лицима сматра лице које је уписано у Централни регистар, у складу са законом којим се уређује тржиште хартија од вредности.
По доношењу одлука из надлежности Скупштине сачињава се и потписује записник и донете одлуке се уписују у књигу одлука.
Споразуми између јединог акционара и Друштва морају бити у писаној форми или унети у књигу одлука, осим ако се ради о текућим пословима закљученим под уобичајеним условима.
Годишња Скупштина акционара сазива се и одржава једном годишње и то најкасније у року од три месеца од дана подношења Управном одбору финансијских извештаја за финансијску годину или шест месеци након завршетка пословне године.
Дан и време одржавања годишње Скупштине одређује се одлуком Управног одбора. 
Годишња Скупштина одржава се у седишту Друштва или у другом месту у складу са одлуком Управног одбора.
Друштво може сазвати и ванредну Скупштину и то:
1) на захтев Управног одбора или председника Скупштине;
2) на захтев ликвидатора Друштва, ако је Друштво у ликвидацији;
3) по писаном захтеву акционара са најмање 10% акција са правом гласа о питању предложеном за ванредну Скупштину, у складу са законом.
 
Члан 19.
Ванредна Скупштина одржава се и без сазивања и објављивања дневног реда у складу са законом и овом oдлуком, ако јој присуствују сви акционари са правом гласа и ако се ниједан акционар томе не противи.
 
Члан 20.
Скупштина одлучује о:
1) изменама оснивачког акта, у складу са законом;
2) статусним променама, промени правне форме у другу форму привредног друштва и стицању и располагању имовином велике вредности;
3) расподели добити и покрићу губитака;
4) усвајању финансијских извештаја, као и извештаја Управног одбора и извештаја ревизора у вези са финансијским извештајима;
5) политици накнада и наградама члановима Управног одбора;
6) избору и разрешењу чланова Управног одбора;
7) престанку Друштва;
8) избору и разрешењу ревизора;
9) питањима поднетим Скупштини на одлучивање од стране Управног одбора;
10) издацима по основу награђивања чланова Управног одбора путем издавања акција, вараната и других финансијских и нефинансијских давања;
11) доношењу општих аката Друштва, које не доносе други органи Друштва; 
12) другим питањима у складу са законом.
 
Члан 21.
Управни одбор састоји се од девет чланова које именује Скупштина.
Кандидате за чланове Управног одбора предлаже акционар.
Кандидати, као и чланови Управног одбора могу бити и лица која нису запослена у Друштву.
 
Члан 22.
Председник Управног одбора сазива и председава седницама Управног одбора и одговоран је за вођење и чување записника са седница.
До избора председника Управног одбора, као и у случају одсутности председника Управног одбора, седницама председава други члан Управног одбора кога изаберу присутни чланови одбора већином гласова присутних чланова.
 
Члан 23.
Управни одбор одговара за свој рад Скупштини.
Члану Управног одбора може престати функција оставком или разрешењем.
Члан Управног одбора може у свако доба поднети оставку давањем писаног обавештења Управном одбору или председнику Управног одбора.
Оставка има правно дејство од дана подношења, осим ако у њој није наведен каснији датум. 
Оставком престаје чланство у Управном одбору.
Оставка се може опозвати само уз сагласност Управног одбора.
Члан Управног одбора може бити разрешен одлуком Скупштине, са или без навођења разлога, ако акционари сматрају да је то у најбољем интересу Друштва.
 
Члан 24.
Управни одбор надлежан је за одлучивање о:
1) контроли тачности финансијских извештаја и информација;
2) управљању развојем Друштва и стратегијом развоја Друштва и надзором над радом извршних директора и администрације Друштва;
3) утврђивању или одобравању пословног плана Друштва;
4) сазивању седнице Скупштине и утврђивању предлога дневног реда;
5) давању и опозивању прокуре;
6) утврђивању предлога одлука Скупштине и контроле њиховог спровођења;
7) издавању акција у оквиру лимита прописаног законом;
8) издавању заменљивих обвезница, обвезница, вараната или других хартија од вредности, у оквиру лимита прописаног законом;
9) утврђивању вредности акција и друге имовине у складу са законом;
10) избору и разрешењу генералног директора те избору и разрешењу извршних директора, одобравању услова уговора које Друштво закључује са њима и утврђивању њихове накнаде;
11) утврђивању износа и дана дивиденде, дана плаћања и поступка плаћања дивиденди;
12) доношењу општих аката прописаних законом или другим прописом, који су у надлежности Управног одбора, а тичу се управљања и пословођења;
13) другим питањима, у складу са законом и овим оснивачким актом.
Питања из делокруга Управног одбора утврђена овим оснивачким актом и законом могу се пренети у делокруг Скупштине акционара одлуком Скупштине акционара, као и одлуком Управног одбора, у складу са законом. 
 
Члан 25.
Управни одбор одржава најмање четири редовне седнице годишње, од којих једну најкасније два месеца пре годишње Скупштине.
Поред редовних седница Управни одбор може одржавати и ванредне седнице које сазива председник Управног одбора по сопственој иницијативи или на захтев једне трећине чланова Управног одбора. 
Ако председник Управног одбора не сазове седницу Управног одбора, на писани захтев трећине чланова Управног одбора седницу могу сазвати и ти чланови.
Седнице Управног одбора могу се одржавати и коришћењем конференцијске везе или коришћењем друге аудио и визуелне комуникацијске опреме, тако да сва лица која учествују на састанку могу да се чују и разговарају једно са другим, при чему се сматра се да су лица која на овај начин учествују на седници, присутна седници.
 
Члан 26.
Управни одбор има кворум за рад и одлучује ако је присутна већина од укупног броја чланова Управног одбора.
Управни одбор доноси одлуке већином гласова присутних чланова. 
Ако су гласови чланова Управног одбора при одлучивању једнако подељени, одлучујући је глас председника Управног одбора.
 
Члан 27.
Извршни одбор има пет чланова.
Управни одбор бира чланове Извршног одбора, у складу са законом.
Чланови Извршног одбора су извршни директори.
Чланови Извршног одбора бирају се из реда лица која су чланови Управног одбора или других лица, с тим да чланови Извршног одбора чине мање од половине чланова Управног одбора.
Чланови Извршног одбора су у радном односу у Друштву.
Делокруг Извршног одбора укључује спровођење одлука Управног одбора и сва питања повезана са вођењем послова и текућим пословима Друштва, осим питања која су у надлежности Управног одбора и Скупштине.
Извршни одбор дужан је да поштује сва ограничења својих овлашћења, у складу са законом, оснивачким актом или одлуком Скупштине или Управног одбора.
Чланови Извршног одбора могу бити разрешени од стране Управног одбора у било које време, са или без постојања посебног разлога, када је то по оцени Управног одбора у најбољем интересу Друштва, с тим да такво разрешење не може повредити уговорна права разрешеног лица.
 
Члан 28.
Генерални директор Друштва је председник Извршног одбора.
Генералног директора бира Управни одбор.
За генералног директора може бити изабран председник Управног одбора или друго лице кога изабере Управни одбор.
Генерални директор сазива седнице Извршног одбора и председава њима, организује његов рад и стара се о вођењу записника са тих седница.
Генерални директор заступа и потписује Друштво, без посебног пуномоћја.
Генерални директор може у складу са својим овлашћењима, да опуномоћи друга лица путем писане пуномоћи или писане одлуке, да као пуномоћници заступају Друштво у правном промету и у правним поступцима.
Поред генералног директора, Друштво могу заступати и други чланови Управног одбора и Извршног одбора, које одлуком овласти Управни одбор.
 
Члан 29.
Друштво има ревизора чији су положај и овлашћења прописани законом којим се уређује рачуноводство и ревизија.
Ревизор Друштва обавештава се о одржавању Скупштине или одлучивању без седнице ради учествовања у њеном раду у складу са законом и статутом.
 
X. АКТА И ДОКУМЕНТА ДРУШТВА
 
Члан 30.
У Друштву се води књига акционара са подацима и на начин прописан законом. 
 
Члан 31.
У Друштву се води књига одлука.
У књигу одлука се уносе одлуке које доноси Скупштина, Управни одбор и Извршни одбор, у складу са овом одлуком. 
 
Члан 32.
Акти Друштва су правилници, пословници, други општи акти и одлуке којима се на општи начин уређују одређена питања.
Измене и допуне правилника, пословника, других општих аката и одлука врше се на начин и по поступку који су законим или другим прописима одређени за њихово доношење.
 
Члан 33.
Друштво је дужно да чува све акте и документе у складу са законом којим се уређује правни положај привредних друштава.
 
XI. ДУЖНОСТ ЧУВАЊА ПОСЛОВНЕ ТАЈНЕ
 
Члан 34.
Чланови Управног одбора, Извршног одбора, заступници Друштва и контролни акционари Друштва у смислу закона којим се уређује правни положај привредних друштава, као и лица која имају уговорна овлашћења да управљају пословима Друштва обавезни су да чувају пословну тајну. 
Пословном тајном сматрају се оне информације и документа које органи Друштва прогласе пословном тајном.
 
XII. ТРАЈАЊЕ И ПРЕСТАНАК ДРУШТВА
 
Члан 35.
Друштво је основано на неодређено време, а престаје у случајевима и под условима прописаним законом.
 
XIII. ЗАШТИТА ЖИВОТНЕ СРЕДИНЕ
 
Члан 36.
Друштво је, при обављању делатности, дужно да се стара о заштити животне средине, у складу са законом и другим прописима. 
 
XIV. ПРЕЛАЗНЕ И ЗАВРШНЕ ОДРЕДБЕ
 
Члан 37.
До избора председника и чланова Управног одбора АД АЕРОДРОМ „НИКОЛА ТЕСЛА” БЕОГРАД, овлашћења Управног одбора вршиће Управни одбор Јавног предузећа Аеродром „Никола Тесла”, Београд.
До избора генералног директора Друштва и Извршног одбора Друштва, функцију генералног директора АД АЕРОДРОМ „НИКОЛА ТЕСЛА” БЕОГРАД, вршиће генерални директор Јавног предузећа Аеродром „Никола Тесла”, Београд, Велимир Радосављевић из Београда, Цвијићева 89/I, ЈМБГ 0809958710163, а који ће извршити и судску оверу ове одлуке, у складу са законом. 
 
Члан 38.
Ову одлуку објавити у „Службеном гласнику Републике 
Србије”. 
 
 
 
05 број 023-4475/2010-1
У Београду, 17. јуна 2010. године
Влада
Први потпредседник Владе –
заменик председника Владе,
Ивица Дачић, с.р.