На основу члана 33. ст. 2. и 3. Закона о Влади („Службени гласник РС” бр. 55/05, 71/05 – исправка и 101/07),
 Влада доноси
 
 
ОДЛУКУ
о образовању Радне групе за положај дијаспоре
„Службени гласник РС“, број 118 од 13. децембра 2007.
 
 
 1. Образује се Радна група за положај дијаспоре (у даљем тексту: Радна група), на време од три године од дана ступања на снагу ове одлуке.
 2. Задатак Радне групе је да прати и анализира стање у области стицања и остваривања права припадника дијаспоре (посебно остваривања бирачког права и вођења на закону заснованим евиденцијама о припадницима дијаспоре), предлаже мере ради унапређивања и остваривања сарадње надлежних државних органа у поступку стицања и остваривања права припадника дијаспоре, предлаже мере за унапређење остваривања права припадника дијаспоре, предлаже активности које имају за циљ боље информисање дијаспоре о правима које имају и припреми нацрт закона којим се регулише положај дијаспоре.
 3. У Радну групу именују се:
 – за председника: 
 Зорана Влатковић, помоћник министра за дијаспору; 
 – за заменика председника:
 др Мирослав Прцовић, заменик директора Дирекције за конзуларне послове у Министарству спољних послова;
 – за чланове:
 1) Мира Лондровић, Министарство одбране;
 2) Бранка Стаменковић, Министарство унутрашњих послова;
 3) Идрија Хаџибеговић, Министарство финансија – Управа царина;
 4) Владимир Станковић, Републички завод за статистику; 
 5) Наталија Пљаковић-Марковић, Министарство финансија;
 6) Александар Радуловић, Министарство економије и регионалног развоја;
 7) Вијолета Палић, Републички секретаријат за законодавство;
 8) Оливера Хенц, Министарство за државну управу и локалну самоуправу;
 9) Љиљана Милосављевић, Министарство рада и социјалне политике;
 10) Смиља Крнета, Министарство просвете.
 4. У раду Радне групе могу учествовати представници других надлежних органа и организација као и стручњаци из различитих области ради давања стручних мишљења у вези са појединим питањима из надлежности Радне групе.
 5. Стручну и административно-техничку потпору Радној групи пружа Министарство за дијаспору.
 6. Радна група је дужна да надлежном одбору доставља извештај о раду најмање сваких 60 дана, а Влади најмање сваких 90 дана.
 7. Ова одлука ступа на снагу осмог дана од дана објављивања у „Службеном гласнику Републике Србије”.
 
 
05 број 02-8439/2007-1
У Београду, 13. децембра 2007. године

Влада
Потпредседник,

Божидар Ђелић, с.р.