Национални савет албанске националне мањине на основу члана 6. Закона о националним саветима националних мањина („Службени гласник РС”, број 72/09) на седници одржаној дана 24. јула 2010. године у Бујановцу, донео је
 
СТАТУТ

"Службени гласник РС", број 118 од 14. 
	децембра 2012.
 
I. ОСНОВНЕ ОДРЕДБЕ
Члан 1.
Статут је највиши правни акт Националног савета албанске националне мањине (у даљем тексту: Савет) којим се регулише надлежност, делатност организација и начин избора органа, као и друга питања од значаја за рад Савета, у складу са Уставом Републике Србије и Законом о националним саветима националних мањина (у даљем тексту: Закон).
Члан 2.
Савет је представничко тело албанске националне мањине на територији Републике Србије, преко кога припадници националне мањине врше своја права на мањинску самоуправу у области културе, образовања, обавештавања и службене употребе језика и писма.
Члан 3.
Савет има својство правног лица које стиче уписом у регистар националних савета националних мањина који води министарство надлежно за послове људских и мањинских права (у даљем тексту: министарство).
Савет представља и заступа председник Савета.
Члан 4.
Назив Савета гласи:
НАЦИОНАЛНИ САВЕТ АЛБАНСКЕ НАЦИОНАЛНЕ МАЊИНЕ
КËSHILLI KOMBËTAR I PAKICËS NACIONALE SHQIPTARE.
Члан 5.
Седиште Савета је К. Петровић, Дом културе „Вук Караџић” у Бујановцу.
Члан 6.
Симболи Савета и њихова употреба се утврђују посебном одлуком Савета.
Члан 7.
Савет има печат са следећим текстом:
„НАЦИОНАЛНИ САВЕТ АЛБАНСКЕ НАЦИОНАЛНЕ МАЊИНЕ”,
„КËSHILLI KOMBËTAR I PAKICËS NACIONALE SHQIPTARE”
У дну печата стоји: Бујановац – Bujanoc.
Печат је округлог облика, пречника 32 mm.
Савет у свом раду користи један печат.
Употреба печата уређује се посебном одлуком.
II. САВЕТ
1. Састав Савета
Члан 8.
Избор за чланове Савета врши се на основу Закона.
Мандат чланова Савета траје четири године од дана верификације мандата.
Чланови Савета врше своју функцију у циљу остваривања индивидуалних и колективних права припадника албанске националне мањине на територији Републике Србије, у складу са Уставом Републике Србије, законима и Статутом.
Члан 9.
Број чланова Савета је 29.
Члан 10.
Функционери Савета су: председник и потпредседници Савета, председник и потпредседник извршног органа Савета и секретар Савета.
2. Права и обавезе чланова Савета
Члан 11.
Члан Савета има права да:
1. учествује у припремању, доношењу, извршавању и контроли извршавања одлука Савета;
2. постави питање и затражи објашњење од органа Савета и да добије одговор у циљу остваривања права из тачке 1. овог члана;
3. затражи и добије стручну помоћ од органа Савета у циљу вршења своје функције.
Члан Савета има обавезу да:
1. активно учествује у раду Савета, извршног органа или одбора чији је члан;
2. писмено или усмено обавести председника Савета, председника Извршног органа или председника одбора чији је члан, у случају спречености да присуствује седници или ако је спречен да изврши неки налог;
3. извршава одлуке или налоге органа Савета и да о томе подноси извештај.
Члан 12.
Члану Савета престаје чланство у Савету пре истека времена на које је изабран:
1) подношењем оставке;
2) ступањем на посао или преузимањем функције неспојиве са чланством у Савету;
3) губитком једног од општих услова за стицање активног бирачког права;
4) ако више од годину дана не учествује у раду Савета;
5) у случају смрти;
6) ако му престане пребивалиште на територији Републике Србије;
7) ако је коначном одлуком надлежног органа брисан из посебног бирачког списка припадника националне мањине, уколико је национални савет биран непосредно:
8) ако је правноснажном пресудом осуђен за кривично дело на казну затвора у трајању дужем од шест месеци.
Дан престанка чланства у Савету констатује Савет на првој наредној седници после пријема обавештења о наступању разлога за престанак чланства у Савету.
Када члану националног савета престане мандат, његово место у Савету заузима кандидат са изборне листе на којој се налазио члан коме је престао мандат, а којег именује предлагач листе.
Предлог предлагача листе се доставља председнику Савета у писменој форми.
Време трајања мандата члана Савета коме је чланство престало урачунава се у мандат новог члана Савета.
Члан 13.
Савет може имати почасне чланове.
За почасног члана може бити именовано лице које је својим деловањем дало изузетан допринос унапређењу положаја и права припадника албанске националне мањине у Републици Србији.
Лице које се именује за почасног члана не мора бити припадник албанске националне мањине.
На предлог председника Савета, председника одбора или најмање једне трећине чланова, Савет може донети одлуку о додељивању статуса почасног члана. Одлука се доноси већином гласова од укупног броја чланова Савета.
Почасни члан нема право гласа у Савету, нити може бити члан органа Савета.
Почасни члан може бити члан консултативног тела Савета.
3. Мандат Савета
Члан 14.
Мандат Савета започиње даном одржавања конститутивне седнице и траје четири године.
Мандат Савета на основу Закона престаје ако:
1) Савет не заседа дуже од шест месеци;
2) ако не изабере председника Савета у року од 60 дана од конституисања Савета или од престанка функције председника;
3) не донесе статут у року утврђеним Законом;
4) у осталим Законом утврђеним случајевима.
У случајевима из става 2. овог члана министарство доноси решење о распуштању Савета.
Текуће и неодложне послове из надлежности Савета, до конституисања новог Савета, до конституисања новог Савета, обавља привремени орган, који чине председник и четири члана.
Министарство именује привремени орган из радова чланова Савета.
4. Надлежности Савета
Члан 15.
Савет, у складу са законом и Статутом, преко својих органа самостално:
1) доноси и мења Статут Савета, пословник и друге акте;
2) образује своје органе, бира председника и потпредседнике Савета;
3) утврђује организацију својих радних тела, бира председнике и чланове истих;
4) представља албанску националну заједницу у области службене употребе језика, образовања, информисања на албанском језику и културе;
5) у складу са законом и другим прописима одлучује, односно учествује у процесу одлучивања у области службене употребе језика, образовања, информисања на албанском језику и културе;
6) доноси финансијски план, финансијски извештај и завршни рачун;
7) располаже сопственом имовином;
8) одлучује о називу, симболу и печату Савета;
9) оснива установе у области службене употребе језика, образовања, информисања на албанском језику и културу, оснива фондације и привредна друштва, а у складу са законом може преузети оснивачка права образованих, медијских и културних установа од Републике Србије или јединица локалних самоуправа;
10) доноси развојне стратешке документе о правима и положају албанске националне заједнице, усваја ставове по овим питањима, а може да се обрати јавности, државним органима, као и органима локалне самоуправе;
11) предлаже представника националне мањине у савету за међунационалне односе у јединици локалне самоуправе;
12) установљава и додељује признања;
13) иницира и утврђује доношење и прати спровођење закона и других прописа из области културе, образовања, обавештавања и службене употребе албанског језика и писма и службену употребу националног симбола;
14) учествује у припреми прописа и предлаже измену и допуну прописа којима се уређује Уставом гарантована права националних мањина у области културе, образовања, обавештавања и службене употребе језика и писма;
15) предлаже посебне прописе и мере у областима у којима се остварује право на самоуправу ради постизања пуне равноправности између припадника националне мањине и грађана који припадају већини;
16) даје мишљење, предлоге и сагласности органима државе и јединице локалне самоуправе приликом одлучивања о питањима службене употребе језика, образовања и информисања на албанском језику и културе;
17) обраћа се органима државе и јединице локалне самоуправе у вези питања која се односе на положај и права албанске националне мањине;
18) покреће поступак пред Уставним судом, Заштитником грађана и локалним омбудсманом и другим надлежним органима, када процени да је дошло до повреде Уставом и законом гарантованих права и слобода припадника албанске националне мањине;
19) покреће поступак из тачке 14) овог члана у име припадника албанске националне мањине, уз претходно прибављено писмено овлашћење;
20) заузима ставове, покреће иницијативе и предузима мере у вези са свим питањима која су непосредно повезана са положајем, идентитетом и правима националне мањине;
21) са посебном пажњом прати положај припадника албанске националне мањине у дијаспори;
22) представља тежње и интересе албанске националне мањине у питањима за аутономију мањинске самоуправе пред домаћим органима и организацијама и одржава односе са институцијама матичне државе;
23) доноси пословник о свом раду;
24) одлучује о другим питањима која су му поверена законом и актом јединице локалне самоуправе;
25) одржава односе са припадницима албанске националне заједнице ван границе Републике Србије и њиховим организацијама;
26) на основу узајамних интереса сарађује са другим мањинским самоуправама, јединицама локалне самоуправе, установама и органима;
27) обезбеђује стипендије, ученичке и студентске фондове, у циљу повећања нивоа и квалитета образованости албанске националне заједнице;
28) у складу са својим финансијским могућностима подржава рад организација цивилног друштва албанске заједнице и њихове пројекте и манифестације.
Савет у складу са Законом има и посебне надлежности у области образовања, културе, обавештавања и службене употребе језика и писма.
Савет одлучује о питањима из своје надлежности на седницама. Седнице се одржавају најмање четири пута годишње. Седнице се воде на албанском језику.
Савет, органи Савета и тела Савета доносе одлуке већином гласова присутних, односно квалификованом већином у случајевима одређеним Законом и Статутом.
III. ПРЕДСЕДНИК И ПОТПРЕДСЕДНИК САВЕТА
Члан 16.
Савет има председника и три потпредседника, које Савет бира из редова својих чланова. Председник одређује потпредседника који ће вршити функцију заменика председника Савета.
Члан 17.
Савет бира председника Савета тајним гласањем.
Предлог за председника Савета може поднети најмање једна трећина чланова Савета.
Предлог за председника Савета се подноси у писменој форми и мора бити потписан од стране чланова који предлажу кандидата.
Један члан Савета може подржати само једног кандидата за председника.
Савет може, већином од укупног броја чланова Савета, одлучити да се председник Савета бира јавним гласањем.
Члан 18.
Избор председника се врши на седници Савета.
Избор председника спроводи Изборна комисија коју чине три члана Савета.
Изборну комисију бира Савет јавним гласањем већином гласова присутних.
Чланови изборне комисије бирају између себе председника Изборне комисије.
Изборна комисија, у сарадњи са секретаром Савета, припрема и спроводи изборе за председника и потпредседника Савета, Извршни орган, одборе Савета и секретара Савета.
Члан 19.
Изборна комисија сачињава, за потребе гласања, посебну евиденцију чланова.
Изборна комисија евидентира у посебној евиденцији члана који је преузео гласачки листић ради гласања. Члан се потписује у посебној евиденцији.
Гласање се врши заокруживањем на гласачком листићу редног броја испред имена кандидата.
Гласачки листићи се убацују у гласачку кутију.
Гласање је завршено када су сви присутни гласали или протеком времена одређеног за гласање.
Члан 20.
По завршеном гласању Изборна комисија приступа бројању гласова.
У гласачкој кутији мора бити онолико гласачких листића колико је чланова гласало. 
	
У гласачкој кутији може бити и мање гласачких листића од броја гласалих.
У случају да се у гласачкој кутији налази више листића од броја гласалих, изборни поступак, са истим кандидатима, се понавља.
Изборна комисија утврђује колико је чланова гласало, колико је важећих, а колико неважећих листића и колико гласова је добио сваки кандидат.
Председник изборне комисије подноси Савету извештај о резултатима избора.
Члан 21.
За председника Савета је изабран кандидат који је добио већину гласова од укупног броја чланова Савета.
Уколико ниједан од више кандидата за председника Савета није добио потребну већину, изборни поступак се понавља док се председник не изабере.
Члан 22.
У погледу избора потпредседника Савета примењују се правила о избору председника Савета.
Члан 23.
Председник и потпредседници Савета за свој рад одговарају Савету.
Члан 24.
Председник и потпредседници Савета разрешавају се по истом поступку као што су изабрани.
1. Надлежности председника и потпредседника Савета
Члан 25.
Надлежности председника Савета:
1. представља и заступа Савет;
2. предлаже план рада Савета;
3. сазива и председава седницама Савета;
4. предлаже кандидате за председника, потпредседника и чланове Извршног органа Савета, као и секретара Савета;
5. подноси извештај о обављању поверених надлежности;
6. стара се о евидентирању питања постављених од стране чланова Савета и прати поступак давања одговора на иста;
7. помаже рад чланова Савета;
8. потписује одлуке Савета и записник са седнице Савета;
9. има право да иницира сазивање седнице одбора Савета;
10. одговара за законитост у пословању Савета;
11. усмерава рад секретара Савета у складу са одлукама Савета и на основу својих овлашћења;
12. утврђује послове стручне службе поводом организације рада, припремања и извршења одлука Савета и Извршног органа Савета, по предлогу секретара Савета, у сарадњи са Извршним органом Савета.
У случају спречености председника замењује га потпредседник који је именован за заменика.
2. Престанак мандата председника и потпредседника Савета
Члан 26.
Мандат председника и потпредседника престаје:
1. подношењем оставке;
2. престанком чланства у Савету;
3. разрешеном по истом поступку како је изабран;
4. смрћу.
Члан 27.
Уколико председник или потпредседник нису разрешени у поступку разрешења нови поступак разрешења не може бити покренут пре истека рока од три месеца.
IV. ИЗВРШНИ ОРГАН САВЕТА
1. Састав Извршног органа
Члан 28.
Извршни орган има председника, потпредседника и седам чланова.
Председника Извршног органа у случају спречености замењује потпредседник.
Члан 29.
Председник, потпредседник и чланови Извршног органа су одговорни за свој рад Савету и председнику Савета.
Члан 30.
Председник, потпредседник и чланови Извршног органа бирају се тајним гласањем.
Савет може одлучити, већином од укупног броја чланова, да се председник, потпредседник и чланови Извршног органа бирају јавним гласањем.
Предлог за председника, потпредседника и чланове Извршног органа може поднети председник Савета или најмање једна трећина чланова Савета.
Предлог се подноси у писменој форми, уз јасно назначење ко је кандидат за председника, потпредседника, односно члана Извршног органа.
Члан 31.
Председник, потпредседник и чланови Извршног органа не морају бити чланови Савета.
Члан 32.
У погледу поступка избора Извршног органа примењују се правила о избору председника Савета.
2. Послови и надлежности Извршног органа
Члан 33.
Извршни орган за свој рад одговара Савету. Извршни орган је обавезан да периодично, а најмање једанпут годишње подноси извештај о свом раду Савету.
Чланови Извршног органа за свој рад одговарају председнику Извршног органа и председнику Савета.
Члан 34.
Председник, потпредседник и чланови Извршног органа, уколико нису чланови Савета, имају право да присуствују седницама Савета, да подносе предлоге и да учествују у дискусији без права одлучивања.
Члан 35.
Извршни орган:
1. доноси одлуку о усвајању периодичног обрачуна;
2. припрема предлог Статута, финансијског плана, финансијског извештаја, завршног рачуна Савета;
3. стара се о припремању одлука Савета;
4. спроводи и контролише извршавање одлука Савета;
5. обавља друге послове које Савет повери Извршном органу.
Члан 36.
Извршни орган доноси Пословник о раду Извршног органа који је у складу са Статутом и Пословником о раду Савета.
3. Престанак мандата Извршног органа
Члан 37.
Мандат Извршног органа престаје:
1. конституисањем новоизабраног Извршног органа;
2. подношењем оставке више од половине чланова Извршног органа;
3. разрешењем и престанком.
V. ОДБОРИ
Члан 38.
Савет има одборе, и то:
1. одбор за предшколску, основно и средње образовање;
2. одбор за више и високо образовање и науку;
3. одбор за културу;
4. одбор за обавештавање и издавање;
5. одбор за службену употребу језика и писма;
6. одбор за омладину и цивилно друштво.
Савет може конституисати и друге одборе.
Одлуку о конституисању одбора Савет доноси већином гласова од укупног броја чланова Савета.
Члан 39.
Број чланова одбора не може бити мањи од пет, ни већи од 15.
Члан Одбора може бити члан највише једног одбора Савета истовремено.
Одбор има председника и потпредседника, који замењује председника Одбора у случају спречености.
Председник потпредседник и чланови одбора не морају бити чланови Савета.
Председник Савета и чланови Извршног органа савета не могу бити чланови Одбора.
1. Надлежности Одбора
Члан 40.
Одбор у областима из надлежности Савета, које су утврђене Законом:
1. припрема одлуке Савета и Извршног органа Савета;
2. одлучује о питањима које му Савет и Извршни орган повери;
3. иницира расправу о појединим предлозима по хитном поступку;
4. даје мишљење у вези предлога утврђених од стране Савета;
5. обавља друге послове које му Савет повери.
2. Избор Одбора
Члан 41.
Предлог за председника, потпредседника и чланове одбора може поднети председник Савета или најмање једна трећина чланова Савета.
Предлог из става 1. се сачињава у писменој форми. У предлогу мора бити јасно назначено: одбор чији се: избор врши, имена и презимена кандидата за председника, потпредседника и члана одбора, као и ознака функције за коју се кандидат предлаже.
Одбор се бира тајним гласањем већином од укупног броја чланова Савета.
Савет може одлучити, већином од укупног броја чланова Савета, да се одбор може бирати јавним гласањем.
У погледу осталих питања везаних за избор чланова одбора сходно се примењују правила о избору председника Савета и правила о избору Извршног органа Савета.
Члан 42.
О административним пословима везаним за рад одбора стара се секретар Савета.
Члан 43.
Начин рада одбора уређује се Пословником.
VI. СЕКРЕТАР САВЕТА
Члан 44.
Председник Савета предлаже секретара Савета.
Савет бира секретара Савета тајним гласањем већином од укупног броја чланова, на време трајања мандата Савета.
Савет може одлучити, већином од укупног броја чланова Савета, да се секретар бира јавним гласањем.
У погледу избора секретара сходно се примењују правила о избору председника Савета.
За секретара Савета може бити изабрано лице које има високу или вишу стручну спрему правног или економског смера.
Члан 45.
Секретар Савета:
1. руководи стручном службом Савета;
2. стара се о обављању послова у вези са радом Савета;
3. према потреби припрема предлоге одлука чије доношење спада у надлежност Савета, председника Савета или Извршног органа Савета;
4. врши послове које му Савет или Извршни орган повере;
5. учествује у раду Савета, Извршног органа и радних тела Савета са правом на дискусију;
6. стара се о законитости рада Савета;
7. даје правно мишљење у вези предлога који се налазе на дневном реду Савета, Извршног органа или радних тела Савета;
8. стара се о вршењу организационих послова у вези рада тела Савета;
9. стара се о састављању записника са седница Савета, Извршног органа или радних тела Савета;
10. стара се о проглашавању и објављивању правних аката Савета;
11. стара се о стручној припреми предлога одлука Савета, Извршног органа или радних тела Савета;
12. помаже председнику Савета приликом припреме и сазивања седница Савета;
13. помаже рад Савета, функционера, радних тела и чланова Савета;
14. извршава друге послове које му повере председник Савета или председник Извршног органа;
15. спроводи одлуке Савета, председника Савета и председника Извршног органа везане за материјално-финансијско пословање;
16. извршава друге послове које му повере председник Савета и председник Извршног органа из својих надлежности.
Члан 46.
Савет образује стручну службу за обављање послова, у вези са радом Савета, припремања, извршавања и контроле извршавања одлука.
Радом стручне службе руководи секретар Савета.
Члан 47.
Секретар Савета за свој рад одговара Савету и председнику Савета.
VII. КОНСУЛТАТИВНА ТЕЛА
Члан 48.
У циљу детаљнијег разматрања и решавања одређених питања из своје надлежности, Савет може образовати консултативна тела.
Одлуку о образовању консултативних тела, Савет доноси већином гласова од укупног броја чланова.
Чланови консултативних тела не морају бити чланови Савета.
Члан 49.
Савет може по потреби да образује и друга стална или повремена радна тела.
VIII. НАДЗОРНИ ОДБОР
Члан 50.
Савет бира надзорни одбор као орган контроле законитости рада, финансијско-материјалног пословања Савета и Извршног органа.
Члан 51.
Надзорни одбор чини пет чланова које бира Савет ван својих редова, на предлог председника Савета или најмање једне трећине чланова Савета.
Члан 52.
О уоченим неправилностима у раду Савета и његових органа и тела надзорни одбор подноси писмени извештај председнику Савета и свим члановима Савета.
Надзорни одбор из својих редова бира председника надзорног одбора.
Члан 53.
Мандат надзорног одбора траје колико и мандат Савета који га је изабрао.
IХ. ФИНАНСИРАЊЕ РАДА САВЕТА
Члан 54.
Средства за финансирање рада Савета обезбеђују се из буџета Републике Србије, буџета јединице локалне самоуправе, донација и осталих прихода.
Председник Савета је одговоран за финансијски рад Савета.
Х. ПРАВНИ АКТИ САВЕТА
Члан 55.
Правни акти Савета и органа Савета су: Статут, одлуке, закључци, мишљења, предлози, препоруке и упутства, правилници и пословници.
Савет усваја Статут већином од укупног броја чланова Савета.
Предлог за промену Статута може поднети најмање једна трећина чланова Савета. 
	
Предлог се подноси у писменој форми. У предлогу морају бити јасно означене одредбе чија се промена предлаже и промена која се предлаже.
За промену Статута се примењују правила која се односе на његово доношење.
ХI. ЗАВРШНА ОДРЕДБА
Члан 56.
Овај статут ступа на снагу даном доношења, а објавиће се у „Службеном гласнику Републике Србије”.
 
Председник Савета,

Гаљип Бећири, с.р.