На основу члана 21. став 19. Закона о трговачком бродарству („Службени гласник РС”, број 96/15) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14)
Министар грађевинарства, саобраћаја и инфраструктуре, доноси
 
ПРАВИЛНИК
o условима за обављање послова бродских агената и агената посредника
"Службени гласник РС", број 61 од 7. јула 
				2016.
 
Члан 1.
Овим правилником прописују се ближи захтеви у односу на простор и опрему који су потребни за несметано обављање послова бродских агената и агената посредника, подаци који се уписују у уписник бродских агената и агената посредника, услови за полагање стручног испита за обављање послова бродских агената и агената посредника, програм и начин полагања стручног испита за обављање послова бродских агената и агената посредника, као и образац уверења о положеном стручном испиту за обављање послова бродских агената и агената посредника и дозволе за обављање послова бродског агента, односно агента посредника. 
Члан 2.
Захтеви у односу на простор и опрему који су потребни за несметано обављање послова бродског агента, односно агента посредникa (у даљем тексту: агент) су:
1) да агент има у својини или у закупу простор за обављање дневних послова запослених и за рад са странкама, који задовољава техничке, санитарне и друге услове потребне за несметано обављање делатности;
2) да агент располаже опремом за коришћење Речних информационих сервиса, као и да има обезбеђену могућност електронске пријаве доласка и одласка брода у и из луке, односно пристаништа;
3) да агент има дозволу и опрему за коришћење радио-фреквенције ради несметане комуникације са пловилима чији је агент.
Одредбе става 1. тач. 2) и 3) овог члана не примењују се на агента посредникa, као и на агента који у свом пословању искључиво поступа по налозима налогодаваца који обављају делатност на мору.
Члан 3.
У уписник бродских агената и агената посредника уписују се следећи подаци:
1) пословно име и седиште правног лица – агента, као и име и презиме одговорног лица у правном лицу;
2) број полисе осигурања за новчане губитке које претрпи налогодавац као последицу пропуста у раду правног лица – бродског агента, односно агента посредника, у износу од најмање 15.000 евра у динарској противвредности по штетном догађају;
3) подаци о статусним променама агента, као и о предузетим мерама према агенту у оквиру инспекцијског надзора;
4) име, презиме, пребивалиште и ЈМБГ запослених који непосредно обављају послове агента и имају дозволу за обављање послова бродског агента, односно агента посредника;
5) број и датум издавања дозволе за обављање послова бродског агента, односно агента посредника из тачке 4) овог члана;
6) подаци о променама (промена презимена, пребивалишта и сл.) код запосленог из тачке 4) овог члана, у року од 15 дана од дана настанка промене;
7) подаци о променама у радном односу запосленог из тачке 4) овог члана (престанак радног односа и заснивање радног односа код другог послодавца), у року од 15 дана од дана настанка промене; 
8) подаци о брисању агента, односно запосленог из тачке 4) овог члана из уписника.
Члан 4.
Услови за полагање стручног испита за обављање послова агента су:
1) да лице има најмање средњу стручну спрему;
2) да је лице радило на пословима агента најмање шест месеци, у својству приправника за обављање послова агента у правном лицу – агенту;
3) да лице није правноснажно осуђивано или кажњавано за кривична дела против привреде и безбедности јавног саобраћаја, односно за прекршаје спољнотрговинских, девизних, царинских или пореских прописа.
Члан 5.
Стручни испит за обављање послова бродског агента, односно агента посредника (у даљем тексту: стручни испит) полаже се пред испитном комисијом (у даљем тексту: комисија), коју образује министар надлежан за послове саобраћаја (у даљем тексту: министар).
Комисија се састоји од председника и четири члана, који имају заменике.
Административно-стручне послове за комисију обавља секретар.
Председник, чланови и секретар комисије, односно њихови заменици, именују се на период од четири године.
На предлог председника комисије, могу се за поједине предмете ангажовати испитивачи ван састава комисије.
Члан 6.
Председник и чланови комисије, односно њихови заменици, су испитивачи из појединих предмета и поседују неопходно стручно знање из области унутрашње пловидбе.
Члан 7.
Рокови за полагање стручног испита су редовни и ванредни.
Председник комисије одређује редовне рокове и место полагања стручног испита, у фебруару за текућу календарску годину.
Ванредне рокове за полагање стручног испита предлаже лучка капетанија на чијем подручју надлежности постоје заинтересовани кандидати, а одређује председник комисије.
Члан 8.
Писана пријава за полагање стручног испита подноси се министарству надлежном за послове саобраћаја (у даљем тексту: министарство).
Пријава за полагање испита садржи име, име родитеља, презиме, ЈМБГ, датум и место рођења кандидата, пребивалиште, податке о стручној спреми и о пословима које је кандидат до тада обављао у правном лицу – агенту.
Уз пријаву се подносе:
1) фотокопија личне карте;
2) фотокопија дипломе о стеченом одговарајућем образовању, оверена код органа надлежног за оверу преписа;
3) документи којима се доказује радно искуство у правном лицу – агенту, у својству приправника за обављање послова бродског агента, односно агента посредника;
4) доказ о уплати средстава на име трошкова полагања стручног испита и административне таксе.
Пре полагања стручног испита секретар утврђује идентитет кандидата и проверава да ли су у пријави за полагање стручног испита наведени сви подаци из става 2. овог члана, као и да ли су уз пријаву поднети документи из става 3. овог члана.
Члан 9.
Стручни испит се састоји од најмање шест питања која се кандидату постављају усмено и писмено из предмета:
1) пловидбено-агенцијско пословање;
2) уговори о искоришћавању брода;
3) основе логистике и превоза робе;
4) основе привредног и финансијског пословања;
5) енглески, немачки, француски или руски језик.
Члан 10.
Усмени део стручног испита за бродске агенте обухвата:
1) из предмета пловидбено-агенцијско пословање: појам и врсте бродских агената и уговора о пловидбено-агенцијским пословима, домаће и међународне прописе о бродском агенту, права и обавезе бродских агената, одговорност бродског агента и агента посредника, послове бродских агената: послове у вези са прихватом и отпремом брода (clearance); заступање налогодавца пред надлежним државним органима и лучким оператерима; координирање послова укрцавања и искрцавања робе; утврђивање квалитативног и квантитативног стања робе, снабдевање брода и организација вршења поправки на броду; послове помагања брода; састављање временске таблице и констатације о чињеничном стању; испостављање теретнице или друге превозне исправе; сачињавање манифеста терета и бродског манифеста; прибављање царинских исправа; оверавање бродских исправа и књига у надлежној лучкој капетанији, услове за обављање пловидбено-агенцијског пословања;
2) из предмета уговори о искоришћавању брода: међународне конвенције о превозу робе и путника унутрашњим водним путевима, домаће прописе о превозу робе и путника унутрашњим водним путевима, поделу уговора о искоришћавању бродова, превозне исправе (теретница – врсте, преносивост, значење, остале исправе), укрцавање и искрцавање робе (пријава укрцаја, стојнице, прекостојнице и ванредне прекостојнице, писмо спремности, временска таблица), путовање и предају терета примаоцу, одговорност возара за штете настале током превоза, возарину, превоз путника и пртљага, потискивање и тегљење, остале пловидбене послове, уговоре о закупу брода;
3) из предмета основи логистике и превоза робе: врсте, основне карактеристике и појавнe обликe робе (расути, течни, комадни, генерални и др.), товарно-манипулативне јединице (палете, контејнери, транспортне јединице и др.); паковање, повезивање и обезбеђење терета, документа у међународним робним токовима, осим превозних исправа; основне карактеристике логистичких операција превоза, складиштења, претовара (укрцаја и искрцаја) терета, слагање и обезбеђење терета у броду; 
4) из предмета основе привредног и финансијског пословања: привредна друштва (појам, врсте, оснивање, статусна и власничка питања), уговоре привредног права, основе платног промета, документарни акредитив, Incoterms клаузуле, основе девизног пословања.
Усмени део стручног испита за агента посредника обухвата:
1) из предмета пловидбено-агенцијско пословање: појам и врсте агената посредника и уговора о пловидбено-агенцијским пословима, домаће и међународне прописе о агенту посреднику, права и обавезе агената посредника, одговорност агента посредника, послове агената посредника – поступање по налозима налогодавца као посредник у закључивању уговора о: искоришћавању бродова (chartering & booking), купопродаји, градњи и ремонту бродова и о пловидбеном осигурању, услове за обављање пловидбено-агенцијског пословања;
2) из предмета уговори о искоришћавању брода: међународне конвенције о превозу робе и путника унутрашњим водним путевима, домаће прописе о превозу робе и путника унутрашњим водним путевима, поделу уговора о искоришћавању бродова, превозне исправе (теретница – врсте, преносивост, значење, остале исправе), путовање и предају терета примаоцу, одговорност возара за штете настале током превоза, возарину, превоз путника и пртљага, потискивање и тегљење, остале пловидбене послове, уговоре о закупу брода;
3) из предмета основи логистике и превоза робе: врсте, основне карактеристике и појавне облике робе (расути, течни, комадни, генерални и др.), товарно-манипулативне јединице (палете, контејнери, транспортне јединице и др.), паковање, повезивање и обезбеђење терета, документа у међународним робним токовима, осим превозних исправа, основне карактеристике логистичких операција превоза, складиштења, претовара (укрцаја и искрцаја) терета, слагање и обезбеђење терета у броду, организацију увозних, извозних и транзитних робних токова, међународне услове испоруке робе, основну структуру и обележја логистичких тржишта, продају и цене транспортних услуга; 
4) из предмета основе привредног и финансијског пословања: привредна друштва (појам, врсте, оснивање, статусна и власничка питања), уговоре привредног права, основе платног промета, документарни акредитив, Incoterms клаузуле, основе девизног пословања.
Усмени део испита обухвата и конверзацију, односно проверу знања основа споразумевања на енглеском, немачком, француском или руском језику, осим ако кандидат достави доказ о познавању неког од тих језика издат од стране школе страних језика.
Поред усменог дела испита кандидати полажу и писмени део испита који обухвата проверу знања енглеског, немачког, француског или руског језика, осим ако кандидат достави доказ о познавању неког од тих језика издат од стране школе страних језика.
Писмени део испита обухвата састављање пословног трговачког писма на енглеском, немачком, француском или руском језику и превод две исправе које се користе у пловидбено-агенцијском пословању са неког од тих језика на српски језик.
За припремање испита користе се текстови прописа, као и референтна стручна литература са листе стручне литературе коју објављује министарство.
Члан 11.
Испитна комисија оцењује целокупни успех кандидата на испиту оценом „положио” или „није положио”.
За полагање испита потребно је да кандидат тачно одговори на најмање 75% укупно постављених питања.
Кандидат који није тачно одговорио на најмање 75% укупно постављених питања може поново да полаже испит (поправни испит) у року који не може да буде краћи од месец од дана претходног полагања испита.
Ако кандидат на поправном испиту не задовољи, сматра се да није положио стручни испит.
По положеном испиту кандидату се издаје уверење о положеном стручном испиту (у даљем тексту: уверење).
Члан 12.
Ако кандидат не приступи полагању стручног испита, а свој изостанак писано не оправда пре почетка полагања испита, односно ако неоправдано одустане од започетог полагања стручног испита, сматраће се да није положио стручни испит.
Ако кандидат не приступи полагању стручног испита, а свој изостанак писано оправда пре почетка полагања испита, полагање стручног испита може се одложити.
Започето полагање стручног испита може се одложити ако је кандидат због болести или из другог оправданог разлога спречен да настави полагање испита.
О одлагању стручног испита одлучује комисија.
Члан 13.
О току полагања стручног испита води се записник.
У записник се уносе следећи подаци: 
1) састав испитне комисије; 
2) име и презиме кандидата; 
3) датум и место рођења кандидата; 
4) ЈМБГ кандидата; 
5) адреса пребивалишта кандидата; 
6) датум полагања испита; 
7) питања постављена кандидату; 
8) одлука комисије о успеху кандидата на испиту.
Записник потписују председник, чланови комисије, секретар комисије, испитивачи, односно њихови заменици. 
Секретар комисије води евиденцију кандидата који су полагали стручни испит, која садржи: податке о кандидату, број евиденције, име и презиме, ЈМБГ, датум и место рођења и пребивалиште кандидата, датум и место полагања испита, успех на испиту, датум издавања уверења.
Члан 14.
На основу резултата стручног испита, кандидату који је положио испит издаје се уверење о положеном стручном испиту на обрасцу 1 – Уверење о положеном стручном испиту, који је одштампан уз овај правилник и чини његов саставни део.
Дозвола за обављање послова бродског агента, односно агента посредника издаје се на обрасцу 2 – Дозвола за обављање послова бродског агента, односно агента посредника, који је одштампан уз овај правилник и чини његов саставни део.
Члан 15.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. септембра 2016. године.
 
Број 110-00-00043/2016-06
У Београду, 20. јуна 2016. године
Министар, 
проф. др Зорана Михајловић, с.р.
 
Прилози