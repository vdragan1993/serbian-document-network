Редакцијски пречишћен текст
 
 
На основу члана 56. став 4. 
Закона о култури („Службени гласник РС”, брoj 72/09), 
Министар културе доноси   
ПРАВИЛНИК 
о саставу и начину рада Комисије за утврђивање 
репрезентативности удружења у култури и о ближим условима и начину утврђивања и 
престанка статуса репрезентативног удружења у култури 
"Службени гласник РС", бр. 57 од 13. августа 2010, 21 од 6. 
марта 2013, 11 од 17. фебруара 2017.
Члан 1. 
Овим правилником утврђује се састав и начин рада Комисије 
за утврђивање репрезентативности удружења у култури (у даљем тексту: Комисија), 
као и ближи услови и начин утврђивања и престанка статуса репрезентативног 
удружења у култури.
Члан 2. 
Предлог за утврђивање репрезентативности удружења у култури 
утврђује Комисија, у складу са законом којим се уређује култура (у даљем тексту: 
Закон) и овим правилником.
Члан 3. 
Комисија има седам чланова које именује министар надлежан 
за културу (у даљем тексту: министар), од којих два члана именује на предлог 
Kоординационог одбора уметничких удружења Србије. 
Чланови Комисије именују се на период од две године, са 
могућношћу поновног именовања. 
Радом Комисије руководи председник Комисије. 

Стручну и административно-техничку потпору Комисији пружа 
министарство надлежно за културу (у даљем тексту: Министарство).
Члан 4.
Статус репрезентативног уметничког удружења у култури 
за територију Републике Србије утврђује се, у складу са законом и овим 
правилником, за следећа подручја културе:
1) књижевно стваралаштво;
2) књижевно преводилаштво;
3) музичко стваралаштво;
4) музичка интерпретација;
5) ликовна уметност;
6) примењена и визуелна уметност, дизајн и уметничка 
фотографија;
7) филмска уметност и аудио визуелно стваралаштво;
8) позоришна уметност – сценско стваралаштво и 
интерпретација;
9) опера, музичко сценско стваралаштво и 
интерпретација;
10) уметничка игра (класичан балет, народна игра и 
савремена игра);
11) дигитално стваралаштво и мултимедија;
12) архитектура;
13) превођење стручних и научних текстова;
14) извођење музичких, говорних, артистичких и 
сценских културних програма.
Статус репрезентативног удружења у култури за 
територију Републике Србије утврђује се, у складу са законом и овим правилником 
за следећа подручја културе:
1) истраживање, заштита, коришћење, прикупљање и 
представљање непокретног културног наслеђа;
2) истраживање, заштита, коришћење, прикупљање и 
представљање покретног културног наслеђа;
3) истраживање, заштита, коришћење, прикупљање и 
представљање нематеријалног културног наслеђа;
4) филмске и телевизијске делатности;
5) научноистраживачка и едукативна делатност у 
култури;
6) библиотечко-информациона делатност;
7) издаваштво;
8) менаџмент у култури;
9) продукција културних програма и дела;
10) стручна сарадња у уметничким делатностима и 
делатностима у области културног наслеђа.
*Службени гласник РС, број 11/2017
Члан 5. 
Удружење у култури може стећи статус репрезентативног 
удружења у култури: 
1) ако је уписано у регистар удружења у складу са законом 
којим се уређује оснивање и рад удружења; 
2) ако је регистровано за деловање на целој територији 
Републике Србије; 
3) ако састав његовог чланства недвосмислено репрезентује 
културну делатност за коју је регистровано и за коју је поднело захтев за 
добијање статуса репрезентативног удружења; 
4) ако остварује вишегодишњи континуитет постојања и рада 
удружења; 
5) ако остварује резултате у програмским активностима; 

6) ако је од значаја за развој националне културе, односно 
културе националних мањина; 
7) ако је кадровски, технички и организационо оспособљено 
за вршење поверeних послова; 
8) ако бројношћу и угледом својих чланова-уметника, 
стручњака и сарадника спада међу водећа удружења у културној делатности за коју 
је регистровано; 
9) ако испуњава услов заступљености већине уметничких, 
односно стручних профила у одређеној области културе.
Члан 5а
Једно репрезентативно удружење може имати 
репрезентативност за више подручја културе утврђених у члану 4. овог правилника 
за која испуњава услове утврђене у члану 5. овог правилника.
*Службени гласник РС, број 11/2017
Члан 6. 
Захтев за утврђивање статуса репрезентативног удружења у 
култури (у даљем тексту: захтев) удружење у култури подноси Комисији. 

Уз захтев се подноси документација о испуњености услова за 
стицање статуса репрезентативног удружења у култури утврђена у члану 5. овог 
правилника. 
Члан 7. 
У поступку утврђивања статуса репрезентативног удружења у 
култури, Комисија утврђује да ли су захтев и документација поднети у складу са 
чланом 6. овог правилника. 
Подносилац захтева дужан је да, по позиву Комисије, у року 
од 15 дана отклони недостатке, ако уз захтев нису поднети докази из члана 6. 
став 2. овог правилника. 
Захтев се сматра уредним и благовременим ако подносилац 
захтева отклони недостатке у року утврђеном у ставу 2. овог члана. 

Члан 8. 

Министар доноси решење о утврђивању статуса 
репрезентативног удружења у култури, на предлог Комисије, ако су испуњени услови 
утврђени овим правилником. 
Решење из става 1. овог члана доноси се у року од 30 дана 
од дана подношења захтева, односно од дана отклањања недостатака у смислу члана 
7. овог правилника. 
Репрезентативно удружење у култури уписујe се у Регистар 
репрезентативних удружења у култури које води Министарство, по доношењу решења 
из става 1. овог члана. 
Члан 9. 
Удружењу у култури које је стекло статус репрезентативног 
удружења у култури може тај статус престати ако престане да испуњава услове 
потребне за стицање репрезентативности из члана 5. овог правилника и ако послове 
поверене Законом не обавља или их обавља супротно Закону. 
Пре доношења решења о престанку статуса репрезентативног 
удружења у култури прибавља се мишљење Комисије. 
Удружење у култури коме је престао статус репрезентативног 
удружења у култури брише се из Регистра репрезентативних удружења у култури. 

Члан 10. 
Овај правилник ступа на снагу осмог дана од дана 
објављивања у „Службеном гласнику Републике Србије”.
Број 110-00-26/2010-18 
У Београду, 2. августа 2010. године 
Министар,  
Небојша Брадић,с.р.