На основу члана 139. став 2. Закона о ванредним ситуацијама („Службени гласник РС”, бр. 111/09 и 92/11),
Министар унутрашњих послова доноси
 
ПРАВИЛНИК
о врсти, критеријумима и поступку за доделу признања и награда за нарочите успехе у области заштите и спасавања

	"Службени гласник РС", број 100 од 18. новембра 2013.
 
Члан 1.
Овим правилником утврђују се врсте, критеријуми и поступак за доделу признања и награда за нарочите успехе, односно за рад и ангажовање у области заштите и спасавања (у даљем тексту: признања и награде), као и Дан Сектора за ванредне ситуације, Дан заштите од пожара и Дан цивилне заштите.
Члан 2.
Признања и награде, у смислу овог правилника, јесу јавна признања која се додељују за нарочито успешан рад, дела и заслуге у организовању и спровођењу задатака у случају ванредних ситуација и других послова заштите и спасавања која заслужују опште поштовање и истицање.
Члан 3.
Као признања и награде одређују се:
1) Плакета Сектора за ванредне ситуације;
2) Плакета Заштите од пожара; 
3) Плакета Цивилне заштите;
4) Златна значка Службе за ванредне ситуације; 
5) Златна значка Заштите од пожара; 
6) Златна значка Цивилне заштите;
7) Писмена захвалница Службе за ванредне ситуације; 
8) Писмена захвалница Заштите од пожара; 
9) Писмена захвалница Цивилне заштите.
Члан 4.
Плакета Сектора за ванредне ситуације је округла метална плоча, пречника 40 mm, на којој је рељефно утиснут знак Сектора за ванредне ситуације са малим грбом Републике Србије у средини. Плакета је оивичена ловоровим венцем сребрнасте боје. Подлога Плакете је четвороугаона плоча, димензија 75x65 mm, на којој је са спољне стране ловоровог венца исписан назив „Министарство унутрашњих послова – Сектор за ванредне ситуације”, ћириличким писмом.
Плакета заштите од пожара је округла метална плоча, пречника 40 mm, на којој је рељефно утиснут међународни знак заштите од пожара (ватрогасни шлем са бакљом и секирицом) са малим грбом Републике Србије у средини. Плакета је оивичена ловоровим венцем сребрнасте боје. Подлога Плакете је четвороугаона плоча, димензија 75x65 mm, на којој је са спољне стране ловоровог венца исписан назив „Министарство унутрашњих послова – Сектор за ванредне ситуације”, ћириличким писмом.
Плакета цивилне заштите је округла метална плоча, пречника 40 mm, на којој је рељефно утиснут међународни знак цивилне заштите (плави једнакостранични троугао на наранџастој подлози) са малим грбом Републике Србије у средини. Плакета је оивичена ловоровим венцем сребрнасте боје. Подлога Плакете је четвороугаона плоча, димензија 75x65 mm, на којој је са спољне стране ловоровог венца исписан назив „Министарство унутрашњих послова – Сектор за ванредне ситуације”, ћириличким писмом.
Плакета Сектора за ванредне ситуације, Плакета заштите од пожара и Плакета цивилне заштите (у даљем тексту: Плакета) се предаје у кутији плаве боје, чија је унутрашњост прилагођена за смештај плакете, и на чијем поклопцу је утиснут мали грб Републике Србије, златне боје.
Члан 5.
Златна значка Сектора за ванредне ситуације, Златна значка заштите од пожара и Златна значка цивилне заштите (у даљем тексту: Златна значка), по мотиву и рељефу, идентична је одговарајућој плакети из члана 4. ст. 1–3. овог правилника, али без ловоровог венца. Златна значка је израђена од томбака, округлог је облика, пречника 12 mm, а по површини рељефа и позлаћена. На полеђини значке причвршћена је игла.
Члан 6.
Писмена захвалница Сектора за ванредне ситуације, (у даљем тексту: Писмена захвалница) израђена је од квалитетног папира, формата А-4, оивичена ловоровим венцем златне боје, у врху је исписан назив ,,Министарство унутрашњих послова – Сектор за ванредне ситуације” ћириличким писмом. Испод назива је утиснут знак Сектора за ванредне ситуације са малим грбом Републике Србије у средини. У средини захвалнице се исписује назив добитника и разлог добијања захвалнице, у доњем левом делу се исписује место и датум, а доњем десном делу функција, име и презиме лица које додељује захвалницу.
Писмена захвалница заштите од пожара израђена је од квалитетног папира, формата А-4, оивичена ловоровим венцем сребрнасте боје, у врху је исписан назив ,,Министарство унутрашњих послова – Сектор за ванредне ситуације” ћириличким писмом. Испод назива је утиснут међународни знак заштите од пожара (ватрогасни шлем са бакљом и секирицом) са малим грбом Републике Србије у средини. У средини захвалнице се исписује назив добитника и разлог добијања захвалнице, у доњем левом делу се исписује место и датум а у доњем десном делу функција, име и презиме лица које додељује захвалницу.
Писмена захвалница цивилне заштите израђена је од квалитетног папира, формата А-4, оивичена ловоровим венцем сребрнасте боје, у врху је исписан назив ,,Министарство унутрашњих послова – Сектор за ванредне ситуације” ћириличким писмом. Испод назива је утиснут међународни знак цивилне заштите (плави једнакостранични троугао на наранџастој подлози) са малим грбом Републике Србије у средини. У средини захвалнице се исписује назив добитника и разлог добијања захвалнице, у доњем левом делу се исписује место и датум а у доњем десном делу функција, име и презиме лица које додељује захвалницу.
Члан 7.
Плакета се додељује за несебичан рад и ангажовање и изузетан допринос у организовању, опремању и јачању Службе за ванредне ситуације у Републици Србији или испољену изузетну храброст, хуманост и самопожртвовање у заштити и спасавању људи и материјалних добара од елементарних и других несрећа.
Члан 8.
Златна значка се додељује за постигнуте значајне резултате у раду на организовању, опремању и јачању Службе за ванредне ситуације, испољавању храбрости у спровођењу заштите и спасавања људи и материјалних добара од елементарних и других несрећа.
Члан 9.
Писмена захвалница се додељује за успешан рад и ангажовање у организовању и предузимању конкретних мера заштите и спасавања људи и материјалних добара од елементарних и других несрећа.
Члан 10.
Признања и награде додељују се, по правилу, на основу образложеног предлога, поводом обележавања 17. септембра – Дана Сектора за ванредне ситуације, а могу се додељивати и пригодом обележавања других званично утврђених дана и након окончаних задатака, односно послова заштите и спасавања који су спроведени у вези са проглашеном ванредном ситуацијом.
Предлоге за доделу награда могу доставити организационе јединице Сектора за ванредне ситуације, удружења грађана и друга правна лица која се баве заштитом и спасавањем.
Предлози се достављају у писаном облику и морају садржавати:
1) податке о предложеним физичким или правним лицима или организационим облицима;
2) опис рада, односно догађаја или акције због којих се предлаже додељивање награде и образложење доприноса који су предложено лице, односно организациони облик дали спровођењу задатака у случају ванредних ситуација и других послова заштите и спасавања, на основу којих се може одлучити о додели признања и награда.
Члан 11.
Признања и награде уручују се непосредно, а уколико се физичком лицу додељују постхумно, предају се члановима његове уже породице (оцу, мајци, супружнику, деци – брачној, ванбрачној, усвојеној).
Члан 12.
Као Дан Сектора за ванредне ситуације обележава се 17. септембар – дан усвајања Акционог плана за формирање јединствене службе за ванредне ситуације.
Члан 13.
Као Дан заштите од пожара обележава се 7. новембар – дан доношења „Уредбе за гашење пожара”, која је представљала правни основ за развој у области заштите од пожара.
Члан 14.
Као Дан цивилне заштите Републике Србије обележава се 1. март – Међународни дан цивилне заштите.
Члан 15.
Овај правилник ступа на снагу осмог дана од дана објављивања у „Службеном гласнику Републике Србије”.
 
01 број 7251/12-8
У Београду, 12. новембра 2013. године
Министар унутрашњих послова,
Ивица Дачић, 
	с.р.