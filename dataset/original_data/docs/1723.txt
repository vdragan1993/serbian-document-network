ЗАКОН


о утврђивању катастарског прихода

„Службени
гласник РС”, број 49 од 22. 
јула
1992.

 

 

Члан
1.

Катастарски приход
утврђује се на начин и по поступку утврђеним овим законом.

 

Члан
2.

Катастарски приход
обухвата приход од биљне производње и приход од сточарства.

Катастарски приход
утврђује се на основу лествица катастарског прихода.

 

Члан
3.

Приход од биљне
производње јесте новчана вредност просечног приноса који се постиже по једном
хектару површине, према постојећој структури усева и засада и уобичајеном
начину обраде земљишта, а по одбитку просечних материјалних трошкова
производње.

 

Члан
4.

Приход од биљне
производње утврђује се за сваку катастарску културу и катастарску класу на
основу просечних приноса, просечних материјалних трошкова производње и просечних
цена пољопривредних и шумских производа.

Просечан принос из
става 1. овог члана јесте количина производа која се добија по једном хектару
површине рачунајући просек за последњих пет година, према статистичким
подацима.

Републички орган
управе надлежан за послове статистике води евиденцију просечних прихода, цена
пољопривредних и шумских производа и материјалних трошкова на основу којих се
утврђује катастарски приход.

Просечни материјални
трошкови производње, у смислу овог закона, јесу просечни издаци који су
потребни за остваривање просечног приноса. У материјалне трошкове улази и
амортизација пољопривредних зграда и пољопривредне опреме, као и амортизација
воћњака и винограда, а не улази вредност утрошеног људског рада.

За утврђивање
просечних цена узимају се тржишне цене, а ако оне нису познате – узимају се
заштитне цене.

Просечне цене
утврђује Влада Републике Србије.

 

Члан
5.

Катастарски приход
утврђује се на основу просечних приноса и просечних материјалних трошкова
производње на површини индивидуалних газдинстава за сваки катастарски срез или
за репрезентативни катастарски срез.

Када се катастарски
приход утврђује по катастарским срезовима, утврђује се за сваку катастарску
класу и катастарску културу земљишта посебно (њиве, вртови, воћњаци, виногради,
ливаде, пашњаци, шуме, трстици и мочваре), а када се утврђује по
репрезентативним катастарским срезовима, катастарски приход се утврђује за
сваку катастарску класу поједине репрезентативне катастарске културе у том
срезу.

Репрезентативним
катастарским срезом у смислу овог закона сматра се посебно одабрани катастарски
срез који представља (репрезентује) одређену групу катастарских срезова за
поједине катастарске културе са сличним природним и економским условима
пољопривредне или шумске производње.

Репрезентативне
катастарске срезове одређује Влада Републике Србије.

 

Члан
6.

Структура усева и
засада из члана 3. овог закона утврђује се по катастарским срезовима на основу
стања које претходи години у којој се утврђује катастарски приход, и то:

1) за њиве – према
проценту заступљености површина под главним усевима по статистичким подацима
примењеним на укупне површине њива евидентираним у катастру непокретности, а за
њиве под крмним и индустријским биљем – према проценту заступљености главног
усева који се највише гаји у катастарском срезу;

2) за вртове – према
проценту заступљености површина под главним повртарским усевима по статистичким
подацима примењеним на површине вртова који се по евиденцији катастра
непокретности наводњавају;

3) за воћњаке –
према проценту заступљености врста воћака у укупном броју стабала по
статистичким подацима, примењеним на површине воћњака према евиденцији у
катастру непокретности;

4) за шуме – на
основу заступљености врста шумског дрвећа у укупној површини шума према
подацима из основа газдовања шумама, примењеним на површине шума према
евиденцији у катастру непокретности.

 

Члан
7.

Приход од биљне
производње утврђује се:

1) од њива – за
главне усеве (стрна жита, окопавине, индустријско и крмно биље) или за сено у
пределима у којима је уобичајен угар (на задње две класе њива);

2) од вртова – за
главне усеве (парадајз, паприка, купус, боранија, црни лук, шаргарепа, першун и
др.);

3) од воћњака – на
основу просечног броја стабала по једном хектару и просечних приноса по једном
стаблу, посебно по врстама воћа;

4) од винограда – на
основу просечног броја чокота винове лозе по једном хектару и просечног приноса
грожђа по једном чокоту;

5) од ливада и
пашњака – на основу просечног приноса рачунатог у сену;

6) од шума – на
основу просечног прираста дрвне масе на једном хектару површине и сортиментног
састава по врстама дрвећа;

7) од трстика и
мочвара – на основу просечног приноса трске, рогоза и мочварног биља.

 

Члан
8.

Приход од сточарства
не исказује се посебно већ се укључује и приход од биљне производње, а обрачун
се врши на основу коригованих просечних цена производа који служе за исхрану
постојећег сточног фонда у Републици.

 

Члан
9.

Лествице
катастарског прихода по катастарским срезовима утврђује Народна скупштина
Републике Србије.

Ако се после
утврђивања лествица катастарског прихода битно измене услови привређивања или
се битно измене други елементи на основу којих је утврђен катастарски приход,
Народна скупштина Републике Србије може одлучити да се приступи утврђивању
нових лествица катастарског прихода за поједине или за све катастарске срезове.

 

Члан
10.

На основу утврђених
лествица катастарског прихода катастарски приход се обрачунава за сваку
катастарску парцелу плодног земљишта и уписује се у катастарски операт.

Обрачун катастарског
прихода у смислу става 1. овог члана врши републички орган надлежан за
геодетске послове.

 

Члан
11.

У случају када дође
до битних измена цена пољопривредних и шумских производа, односно просечних
материјалних трошкова (цена репроматеријала и услуга) на основу којих је
утврђен катастарски приход извршиће се валоризација постојећег катастарског
прихода.

Одлуку о
валоризацији катастарског прихода доноси Народна скупштина Републике Србије.

 

Члан
12.

Просечне цене,
просечни приноси, материјални трошкови производње и други елементи на основу
којих се, према статистичким и другим подацима, у складу са овим законом,
утврђује катастарски приход обрачунавају се на нивоу катастарског среза
полазећи од статистичких и других података о овим елементима за општине које
обухватају тај катастарски срез.

 

Члан
13.

Влада Републике
Србије прописује методологију за утврђивање катастарског прихода.

Министарство
надлежно за послове пољопривреде, шумарства и водопривреде, по прибављеном
мишљењу министарства надлежног за послове финансија, прописаће начин утврђивања
просечног приноса, просечних материјалних трошкова, амортизације зграда и
опреме по једном хектару површине за културе: њиве, вртови, ливаде, воћњаци и
виногради.

Републички орган
надлежан за геодетске послове прописаће начин обрачуна катастарског прихода.

 

Члан
14.

До утврђивања
репрезентативних катастарских срезова у смислу члана 5. овог закона акти о
утврђивању репрезентативних катастарских срезова донети на основу прописа који
су важили до дана ступања на снагу овог закона остају на снази.

Лествице
катастарског прихода и акти о валоризацији катастарског прихода донети на
основу прописа који су важили до дана ступања на снагу овог закона остају на
снази до утврђивања нових лествица катастарског прихода односно доношења акта о
валоризацији катастарског прихода, у складу са овим актом.

До доношења прописа
из члана 13. овог закона примењиваће се одговарајући прописи донети на основу
Закона о утврђивању катастарског прихода („Службени гласник СРС”, бр. 5/73 и
20/77) и други републички прописи који су важили на дан ступања на снагу овог
закона.

 

Члан
15.

Даном ступања на
снагу овог закона престају да важе: Закон о утврђивању катастарског прихода
(„Службени гласник СРС”, бр. 5/73 и 20/77), Закон о утврђивању катастарског
прихода („Службени лист САПВ”, бр. 23/71 и 18/77) и Закон о утврђивању
катастарског прихода („Службени лист САПК”, бр. 37/77 и 41/87).

 

Члан
16.

Овај закон ступа на
снагу осмог дана од дана објављивања у „Службеном гласнику Републике Србије”.