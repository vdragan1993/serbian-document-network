На основу члана 206. Закона о пловидби и лукама на унутрашњим водама („Службени гласник РС”, број 73/10), члана 9. Закона о јавним агенцијама („Службени гласник РС”, бр. 18/05 и 81/05 – исправка) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
Влада доноси
 
ОДЛУКУ
о оснивању Агенције за управљање лукама
 "Службени 
	гласник РС", број 70 од 23. септембра 2011.
 
1. Оснивање. Оснива се Агенција за управљање лукама (у даљем тексту: Агенција) ради обављања развојних, стручних и регулаторних послова из области развоја лука и лучке делатности у Републици Србији.
2. Назив и седиште. Агенција послује под називом: Агенција за управљање лукама.
Скраћени назив Агенције је: АУЛ.
Агенција у пословању са иностранством поред назива на српском језику може да користи и назив на енглеском језику, који гласи: Port Governance Agency, тј. скраћени назив на енглеском језику: PGA.
Седиште Агенције је у Београду.
3. Положај Агенције. Агенција има својство правног лица, које стиче уписом у судски регистар.
Агенција за своје обавезе одговара средствима којима располаже.
Агенција је самостална у свом раду.
4. Печат и штамбиљ. Агенција има печат чија се садржина, изглед и употреба уређују у складу са законом.
Штамбиљ Агенције је правоугаоног облика димензија 60 х 30 mm и садржи текст: „Агенција за управљање лукама – Београд” и рубрике за упис датума пријема поднеска, број под којим се поднесак заводи и број прилога уз поднесак. Текст штамбиља Агенције исписује се на српском језику ћириличким писмом.
Директор Агенције уређује руковање печатом и штамбиљем Агенције и њихово чување.
5. Послови Агенције. Агенција обавља следеће регулаторне, стручне и развојне послове:
1) доноси краткорочне, средњорочне и дугорочне планове изградње и развоја лука и пристаништа, у облику развојне студије са проценом финансијског и економског ефекта, уз сагласност министарства, аутономне покрајине и надлежног органа јединице локалне самоуправе, као и програма који су у вези са објектима који повезују лучку инфраструктуру са пратећом саобраћајном инфраструктуром;
2) предлаже Влади луке, односно делова лука намењених за међународни, односно домаћи саобраћај и пристаништа;
3) одређује привремена претоварна места;
4) предлаже Влади услове које морају да испуњавају луке отворене за међународни саобраћај, луке отворене за домаћи саобраћај, пристаништа и привремена претоварна места;
5) предлаже Влади утврђивање лучког подручја за сваку луку, односно пристаниште у складу са плановима просторног уређења и планским документима који се односе на управљање водама;
6) издаје и одузима одобрење из члана 216. Закона о пловидби и лукама на унутрашњим водама;
7) закључује уговор о обављању лучке делатности на основу добијеног одобрења;
8) води уписник лучких оператера којима је издато одобрење;
9) доноси и јавно објављује лучке тарифе; 
10) прати рад лучких оператера и корисника луке, односно пристаништа који обављају лучке делатности у складу са природом њиховог пословања и обавезама преузетим према Агенцији;
11) подстиче међулучку и унутрашњу лучку конкуренцију и обавља послове спречавања монопола у луци, односно пристаништу;
12) врши промоцију водног транспорта и у зависности од циљева и задатака пројеката конкурише или ствара услове заинтересованим субјектима да конкуришу за средства из међународних и европских фондова који су предвиђени за ову намену; 
	
13) обавља послове маркетинга и промоције лука и пристаништа на тржишту;
14) обавља послове изградње, модернизације и одржавања лучке инфраструктуре која је у јавној својини, као и контроле над одржавањем лучких грађевина које су у власништву или закупу појединих лучких оператера;
15) обавља послове редовног одржавања лучке акваторије и објеката безбедности пловидбе на лучком подручју;
16) обавља послове одржавања реда у луци, изузев послова који су у надлежности лучких капетанија;
17) обавља послове заштите лучког подручја и акваторије од загађења;
18) пружа стручну и техничку помоћ приликом оснивања нових лука.
19) организује рад лучког координационог тела при свакој луци, односно пристаништу у циљу заједничког оперативног деловања лучких оператера, корисника лучких услуга и трећих лица (копнених возара, управних органа и других);
20) обезбеђује пружање услуга од општег интереса уколико за такве услуге нема интереса од стране лучких оператера;
21) спроводи сигурносне планове за луке отворене за међународни саобраћај;
22) обавља и друге послове одређене законом.
У послове из подтачке 19) ове тачке спада утврђивање редоследа пристајања пловила, места пристајања пловила, премештање пловила са једног веза на други, координација и контрола копненог транспорта унутар лучког подручја, као и редослед улазака и излазака превозних средстава и робе од стране лучког координационог тела.
Поједине послове из своје надлежности Агенција може обављати и ван свог седишта у организационим јединицама – канцеларијама, у складу са Статутом Агенције.
6. Средства за рад. Средства за оснивање и почетак рада Агенције обезбеђују се из буџета Републике Србије.
Средства за рад Агенције обезбеђују се из средстава лучких и пристанишних такси, поклона (донација), прилога покровитеља, буџета Републике Србије и других прилога и прихода које оствари према закону. 
	
7. Органи Агенције. Органи Агенције јесу: Управни одбор и директор Агенције.
Председника и чланове Управног одбора и директора Агенције именује и разрешава Влада, у складу са законом.
Председник и чланови Управног одбора и директор Агенције именују се на период од пет година и могу бити поново именовани.
8. Управни одбор Агенције. Управни одбор има председника и шест чланова, које именује и разрешава Влада на предлог министарства надлежног за послове саобраћаја.
Управни одбор:
1) доноси Статут Агенције;
2) доноси друге опште акте, у складу са законом;
3) усмерава рад директора Агенције и издаје му упутства за рад;
4) врши надзор над пословањем Агенције;
5) подноси Влади извештај о раду и пословању Агенције;
6) одређује врсту, висину и начин плаћања лучких и пристанишних такси, уз сагласност Владе;
7) усваја финасијски план и годишњи програм рада;
8) усваја годишњи извештај о раду и финансијски извештај;
9) одлучује о расподели добити;
10) обавља и друге послове у складу са законом, овом одлуком и Статутом Агенције.
На годишњи програм рада, финансијски план, годишњи извештај о раду, финансијски извештај и одлуку о расподели добити, које усваја Управни одбор, сагласност даје Влада.
Председник и чланови Управног одбора примају накнаду за рад.
Нето накнада за рад чланова Управног одбора не може бити виша од једноструке укупне просечне зараде по запосленом без пореза и доприноса, која је исплаћена у Републици Србији у децембру месецу у години која претходи години за коју се доноси програм рада.
Нето накнада за рад председника Управног одбора не може бити виша од од износа из става 5. ове тачке увећаног за 50%.
Управни одбор утврђује висину накнаде из ст. 5. и 6. ове тачке, а накнада се исплаћује месечно.
9. Директор Агенције. 
Директор Агенције:
1) заступа и представља Агенцију;
2) организује рад и пословање Агенције и руководи њима;
3) предлаже акте које доноси Управни одбор;
4) доноси одлуке и друге акте из надлежности Агенције, осим одлука односно аката које доноси Управни одбор;
5) одговара за законитост рада, као и за стручни рад Агенције;
6) извршава одлуке Управног одбора и предузима мере за њихово спровођење;
7) доноси акт о унутрашњој организацији и систематизацији радних места у Агенцији;
8) одговоран је за обављање административних и стручно-техничких послова за потребе лучког координационог тела;
9) предлаже програм рада Агенције;
10) обавља и друге послове у складу са законом, овом одлуком и Статутом Агенције.
За директора Агенције може бити именовано лице које, поред испуњавања услова из закона којим се уређују јавне агенције, има доказане организационе и управљачке способности.
10. Општи акти Агенције.
Општи акти Агенције су: статут, правилник и други општи акти.
Статут је основни општи акт Агенције.
Статут доноси Управни одбор, уз сагласност Владе.
Статут садржи одредбе о:
1) пословима Агенције;
2) начину обављања послова;
3) органима и њиховом делокругу;
4) заступању Агенције;
5) правима, обавезама и одговорностима запослених;
6) другим питањима значајним за рад Агенције.
Правилник о раду представља општи акт који доноси Управни одбор, уз сагласност Владе.
Правилник о раду из става 5. ове тачке садржи одредбе о правима, обавезама, одговорностима и заради директора Агенције и запослених у Агенцији, у складу са законом.
11. Надзор. Надзор над радом Агенције, сходно свом делокругу обављају министарства надлежна за послове саобраћаја, финансија и управе, у складу са чл. 43. и 44. Закона о јавним агенцијама.
12. Привремени директор Агенције. Влада ће именовати привременог директора Агенције у року од 15 дана од дана ступања на снагу ове одлуке.
13. Рок за именовање Управног одбора. Влада ће именовати председника и чланове Управног одбора у року од 15 дана од дана уписа Агенције у судски регистар.
14. Почетак рада Агенције. Агенција почиње са радом даном уписа у судски регистар.
15. Ступање на снагу ове одлуке. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 021-6746/2011
У Београду, 16. септембра 2011. године

Влада
Председник,
др 
	Мирко Цветковић, с.р.