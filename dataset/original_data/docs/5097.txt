На основу члана 43.
став 4. Закона о заштити животне средине („Службени гласник Републике Србије ”,
бр. 66/91, 83/92, 53/93, 67/93 и 48/94),

Влада Републике Србије доноси
 

 

УРЕДБУ

о заштити споменика природе Ботаничка башта „Јевремовац”

„Службени гласник РС”,
број 23 од 29. јуна 1995.
 
 

Члан 1.

Овом уредбом ставља се под заштиту Ботаничка башта
„Јевремовац” као природно добро – споменик природе од великог значаја – II
категорије и то споменик природе (у даљем тексту: Ботаничка башта).
 

Члан 2.

Ботаничка башта ставља се под заштиту ради очувања и
унапређивања генофонда са око 250 дрвенастих и преко 300 зељастих аутохтоних и
страних (алохтоних) врста биљака специфичних фитогеографских, таксономских и
еколошких особина, као и заштите и одржавања целине комплекса овог споменика
природе с посебним вредностима које чине природњачка библиотека, хербаријум
Јосифа Панчића, мокра збирка и велика стаклена башта.
 

Члан 3.

Ботаничка башта се налази на територији града Београда,
катастарска општина Стари град на катастарским парцелама 2554/1 и 2554/3 и
обухвата површину од 4,81,83 ха у друштвеној својини.

Ботаничка башта се граничи с улицама војводе Добрњца,
29. новембра, Далматинском и Таковском, као и комплексом зграда.

Граница Ботаничке баште, односно катастарске парцеле на
којима се налази овај споменик природе је на графичком приказу, одштампаном уз
ову уредбу и чини њен саставни део.
 

Члан 4.

На простору Ботаничке баште установљава се режим II
степена заштите којим се

1. Забрањује:

1) промена намене површина,

2) извођење инвестиционих радова који нису у функцији
очувања и унапређивања Ботаничке баште, 

3) уништавање и угрожавање постојећег биљног фонда, и

2. Обезбеђује:

1) контрола и праћење популација биљних и животињских
врста,

2) научноистраживачки и образовни рад,

3) стабилност екосистема,

4) спровођење научних огледа у циљу очувања генофонда,
и

5) приказивање споменика природе.
 

Члан 5.

Заштита и развој Ботаничке баште спроводи се према
програму заштите и развоја.

Програм из става 1. овог члана садржи нарочито: циљеве,
задатке и активности на спровођењу режима заштите из члана 4. ове уредбе,
задатке на снимању распореда, попису и вредновању постојећег дрвећа и других
биљака, на попису и обнови грађевинског фонда, попису хербарског материјала,
библиотечког фонда и мокре збирке, на обезбеђењу и приказивању споменика
природе, средства потребна за реализацију овог програма као и начин њиховог
обезбеђења.

Програм из става 1. овог члана доноси се за период од
пет година, а остварује се годишњим програмом који садржи задатке и послове
који се реализују у текућој години, динамику извршавања задатака и послова и
висину потребних средстава.

На програм из става 1. овог члана, на који су претходно
прибављена мишљења министарстава надлежних за послове урбанизма, науке,
просвете и културе, сагласност даје министарство надлежно за послове заштите
животне средине.
 

Члан 6.

О Ботаничкој башти стара се Биолошки факултет
Универзитета у Београду – Институт за ботанику (у даљем тексту: Институт).
 

Члан 7.

Институт у обављању послова заштите, уређења и
коришћења Ботаничке баште обезбеђује спровођење програма заштите и развоја,
прописаних режима заштите и очувања природног добра, научноистраживачких,
културних, васпитно-образовних, информативно-пропагандних и других активности,
доноси средњорочни и годишњи програм заштите и развоја.

Институт подноси извештај о остваривању програма из
члана 5. ове уредбе до 15. децембра за текућу годину министарству надлежном за
послове заштите животне средине.
 

Члан 8.

Институт у обављању послова заштите, уређења и
коришћења Ботаничке баште обезбеђује унутрашњи ред и чуварску службу у складу с
актом који доноси уз сагласност министарства надлежног за послове заштите
животне средине.

Актом из става 1. овог члана уређују се правила за
спровођење режима заштите и развоја, а нарочито: начин и услови кретања и
боравка посетилаца, постављања информативних и других ознака, посебне забране и
ограничења у спровођењу режима заштите.

Правила одређена актом из става 1. овог члана и друге
неопходне информације за спровођење режима заштите, Институт је дужан да на
погодан начин јавно огласи, тако да буду доступна посетиоцима и корисницима.
 

Члан 9.

Средства за заштиту и развој Ботаничке баште обезбеђују
се из прихода остварених обављањем делатности Института, из средстава у буџету
Републике и из других извора у складу са законом.
 

Члан 10.

Програм из члана 5. ове уредбе, Институт ће донети у
року од шест месеци од дана ступања на снагу ове уредбе, а годишњи програм у
року од 90 дана од дана ступања на снагу средњорочног програма.

До доношења програма из члана 5. ове уредбе, Институт
може послове заштите обављати према привременом програму заштите и развоја који
доноси у року од 60 дана од дана ступања на снагу ове уредбе.
 

Члан 11.

Просторни и урбанистички планови и други програми који
обухватају Ботаничку башту, морају бити усаглашени с програмом заштите и
развоја из члана 5. ове уредбе.
 

Члан 12.

Ова уредба ступа на снагу осмог дана од дана
објављивања у „Службеном гласнику Републике Србије”.

05 број
110-1913/95

У
Београду, 28. јуна 1995. године

Влада
Републике Србије

Потпредседник,

Светозар
Крстић, с.
р.