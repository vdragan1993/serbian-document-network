На основу члана 13. став 2. тачка 3. Закона о рачуноводству („Службени гласник РС”, број 62/13) и члана 18. став 1. тачка 3. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12 и 106/12), 
Гувернер Народне банке Србије доноси
 
ОДЛУКУ
о Контном оквиру и садржини рачуна у Контном оквиру за друштва за управљање добровољним пензијским фондовима
"Службени 
				гласник РС", број 87 од 22. августа 2014.
 
I. УВОДНЕ ОДРЕДБЕ
1. Овом одлуком прописује се Контни оквир за друштва за управљање добровољним пензијским фондовима (у даљем тексту: Контни оквир), који је одштампан уз ову одлуку и њен је саставни део, као и садржина појединих рачуна у Контном оквиру.
2. Друштво за управљање добровољним пензијским фондом (у даљем тексту: друштво за управљање) исказује стање и промене имовине, капитала и обавеза, као и приходе и расходе, и утврђује резултате свог пословања према садржини појединих рачуна у Контном оквиру.
3. Стање и промене имовине, капитала и обавеза, приходи и расходи и утврђивање резултата пословања друштва за управљање евидентирају се на основним (троцифреним) рачунима прописаним у Контном оквиру, у складу с МСФИ. Прописани основни (троцифрени) рачуни могу се, по потреби, рашчлањавати на аналитичке рачуне, у складу са захтевима МСФИ и овом одлуком.
II. САДРЖИНА РАЧУНА
КЛАСА 1: СТАЛНА СРЕДСТВА
4. На рачунима групе 10 – Нематеријална имовина, исказује се нематеријална имовина онако како је утврђена у МСФИ. Нематеријална имовина признаје се и процењује у складу с МРС 36 и МРС 38, МСФИ 3 и осталим релевантним МСФИ. У оквиру рачуна ове групе отварају се аналитички рачуни за потребе евидентирања исправке вредности средстава по основу амортизације и обезвређења.
5. На рачунима групе 11 – Некретнине и опрема, исказују се земљиште, грађевински објекти, опрема, као и друге некретнине и опрема, према називима рачуна те групе. Друштво за управљање користи аналитичке рачуне за посебно исказивање некретнина и опреме у власништву и некретнина и опреме под финансијским закупом. Имовина на рачунима ове групе процењује се у складу с МРС 16, МРС 17, МРС 36 и другим релевантним МСФИ.
6. На рачунима групе 12 – Инвестиционе некретнине, исказују се некретнине које друштво за управљање поседује или држи под закупом ради остваривања прихода од закупа или капиталног добитка. Ове некретнине процењују се у складу с МРС 40 и другим релевантним МСФИ.
7. На рачунима групе 13 – Дугорочни финансијски пласмани, исказују се дугорочне хартије од вредности које се држе до доспећа, хартије од вредности расположиве за продају за које се не очекује да ће бити продате у року од годину дана од дана стицања, хартије од вредности иницијално признате по фер вредности кроз биланс успеха с роком доспећа дужим од годину дана, депозити с роком доспећа дужим од годину дана и остали дугорочни финансијски пласмани. Дугорочни финансијски пласмани признају се и вреднују у складу с МРС 39 и другим релевантним МСФИ. Промене вредности дугорочних финансијских пласмана исказују се на аналитичким рачунима исправке вредности.
На рачуну 130 исказују се хартије од вредности са одређеним или одредивим роком доспећа дужим од годину дана a које друштво за управљање намерава да држи до доспећа.
На рачуну 131 исказују се хартије од вредности које су одређене као расположиве за продају али чија се продаја не очекује у року од годину дана од дана њиховог стицања.
На рачуну 132 исказују се новчана средства код банака орочена на рок дужи од годину дана од дана биланса.
На рачуну 133 исказују се хартије од вредности које су иницијално признате по фер вредности кроз биланс успеха са одређеним или одредивим роком доспећа дужим од годину дана.
На рачуну 138 исказују се финансијски пласмани који нису обухваћени осталим рачунима групе 13.
8. На рачунима групе 14 – Одложена пореска средства, исказују се одложена пореска средства утврђена на основу МРС 12, других релевантних МСФИ, као и на основу закона којим се уређује опорезивање добити привредних друштава.
На рачуну 140 исказују се одложена пореска средства пренета из претходне године и пореска средства настала у току текуће године по основу умањења пореза на добит у будућим периодима, у корист рачуна 361. За износ смањења ових средстава терети се рачун 360.
КЛАСА 2: ЗАЛИХЕ, КРАТКОРОЧНА ПОТРАЖИВАЊА, ПЛАСМАНИ И ГОТОВИНА
9. На рачунима групе 20 – Залихе, исказују се залихе материјала и ситног инвентара, непокретности намењене продаји и друге залихе.
10. На рачунима групе 21 – Потраживања, исказују се потраживања од добровољних пензијских фондова (у даљем тексту: фондови) којима управља друштво за управљање и друга потраживања.
На рачуну 210 исказују се потраживања од фондова којима управља друштво за управљање. Ова потраживања исказују се на аналитичким рачунима посебно за сваки фонд, а ти се рачуни даље рашчлањавају на потраживања за накнаду при уплати доприноса, потраживања за накнаду за управљање фондом и потраживања од фондова по другим основима.
На рачуну 211 исказују се потраживања за камате.
На рачуну 212 исказују се потраживања за дате авансе, осим аванса за нематеријална улагања.
На рачуну 219 исказују се потраживања за закупнине, потраживања од запослених и друга потраживања.
11. На рачунима групе 22 – Краткорочни финансијски пласмани, исказују се хартије од вредности и остали пласмани с роком доспећа, односно продаје до годину дана од дана стицања, односно дана биланса. На посебним аналитичким рачунима ове групе води се евиденција о набавној вредности и о исправци вредности.
На рачуну 221 исказују се новчана средства орочена на рок до годину дана од дана биланса.
На рачуну 222 исказују се хартије од вредности издате с роком доспећа до годину дана а за које постоји намера и способност да се држе до доспећа.
На рачуну 223 исказују се хартије од вредности расположиве за продају за које се очекује да ће бити продате у року до годину дана од дана стицања, односно дана биланса.
На рачуну 224 исказују се хартије од вредности по фер вредности кроз биланс успеха намењене трговању, на начин предвиђен у МРС 39, МСФИ 7 и другим релевантним МСФИ.
На рачуну 225 исказују се хартије од вредности иницијално признате по фер вредности кроз биланс успеха са одређеним или одредивим роком доспећа краћим од годину дана, на начин предвиђен у МРС 39, МСФИ 7 и другим релевантним МСФИ.
На рачуну 229 исказују се краткорочни финансијски пласмани који нису обухваћени осталим рачунима групе 22.
12. На рачунима групе 23 – Готовина и готовински еквиваленти, исказују се депозити по виђењу, готовина и друга новчана средства.
На рачуну 230 исказују се стања и промене новчаних средстава на текућим рачунима, при чему се за сваки текући рачун отвара аналитички рачун.
На рачуну 231 исказују се уплате и исплате готовог новца и других вредносница.
На рачуну 232 исказују се стања и промене на девизном рачуну.
На рачуну 233 исказују се уплате и исплате ефективног страног новца.
На рачуну 239 исказују се новчана средства која нису обухваћена осталим рачунима групе 23.
13. На рачунима групе 24 – Порез на додату вредност, исказује се порез на додату вредност, према називима рачуна ове групе.
14. На рачунима групе 25 – Активна временска разграничења, исказују се потраживања за нефактурисане приходе текућег периода, плаћени расходи будућих периода и остала активна временска разграничења.
На рачуну 250 исказују се износи прихода текућег обрачунског периода који не доспевају за наплату у том периоду.
На рачуну 251 исказују се плаћени износи расхода будућих обрачунских периода.
На рачуну 259 исказују се активна временска разграничења која нису обухваћена осталим рачунима групе 25.
15. На рачуну групе 26 – Текућа пореска средства, исказује се износ разлике између више плаћеног пореза на добит и мање утврђене обавезе за порез на добит текућег периода.
16. На рачунима групе 27 – Стална имовина која се држи за продају и престанак пословања, исказују се стална средства која друштво за управљање намерава да прода и средства пословања које се обуставља, у складу с МСФИ 5.
КЛАСА 3: КАПИТАЛ
17. На рачунима групе 30 – Основни капитал, исказује се акцијски капитал.
На рачуну 300 исказује се номинална вредност емитованих акција друштва за управљање.
На рачуну 309 исказује се потраживање за део номиналне вредности уписаног акцијског капитала друштва за управљање који није уплаћен на рачун тог друштва за управљање.
18. На рачунима групе 31 – Резерве, исказује се емисиона премија, као и законске, статутарне и остале резерве, изузев ревалоризационих резерви.
На рачуну 310 исказује се разлика између постигнуте продајне вредности акција и њихове номиналне вредности.
На рачуну 311 исказују се резерве које се формирају у складу са законом.
На рачуну 312 исказују се резерве које се формирају у складу са интерним актима друштва за управљање.
19. На рачунима групе 32 – Ревалоризационе резерве и нереализовани добици/губици исказују се ставке прихода и расхода које се укључују у извештај о осталом укупном резултату у складу с МРС 1 и другим релевантним МСФИ.
На рачуну 320 исказују се ефекти промене фер вредности нематеријалних улагања, некретнина и опреме.
На рачуну 321 исказују се позитивни ефекти промене фер вредности хартија од вредности и других финансијских инструмената расположивих за продају који су последица текућих флуктуација на финансијском тржишту, у складу с МРС 39 и другим релевантним МСФИ.
На рачуну 322 исказују се негативни ефекти промене фер вредности хартија од вредности и других финансијских инструмената расположивих за продају који су последица текућих флуктуација на финансијском тржишту, у складу с МРС 39 и другим релевантним МСФИ.
На рачуну 323 исказују се добици по основу инструмената заштите од ризика (хеџинг) токова готовине, у складу с МРС 39 и другим релевантним МСФИ.
На рачуну 324 исказују се губици по основу инструмената заштите од ризика (хеџинг) токова готовине, у складу с МРС 39 и другим релевантним МСФИ.
На рачуну 325 исказују се добици који не могу бити рекласификовани у биланс успеха у наредним периодима, у складу с релевантним МСФИ, а који нису обухваћени осталим рачунима групе 32.
На рачуну 326 исказују се губици који не могу бити рекласификовани у биланс успеха у наредним периодима, у складу с релевантним МСФИ, а који нису обухваћени осталим рачунима групе 32.
На рачуну 327 исказују се добици који могу бити рекласификовани у биланс успеха у наредним периодима, у складу с релевантним МСФИ, а који нису обухваћени осталим рачунима групе 32.
На рачуну 328 исказују се губици који у наредним периодима могу бити рекласификовани у биланс успеха, у складу с релевантним МСФИ, а који нису обухваћени осталим рачунима групе 32.
20. На рачунима групе 33 – Добитак, исказује се нераспоређени добитак ранијих година и текуће године.
На рачуну 330 исказује се укупан износ нераспоређеног добитка ранијих година. На овом рачуну исказују се и корекције по основу материјално значајних грешака претходних година у складу с МРС 8, ефекти трговања сопственим акцијама и укидања ревалоризационих резерви, као и други добици који не произлазе из расхода и прихода.
На рачуну 331 исказује се нераспоређени добитак текуће године, и то тако што се овај рачун одобрава на терет рачуна 723. На почетку пословне године, салдо рачуна 331 преноси се на рачун 330.
21. На рачунима групе 34 – Губитак, исказују се губитак ранијих година, губитак текуће године и губитак изнад висине капитала.
На рачуну 340 исказује се непокривени губитак из ранијих година. На овом рачуну исказују се и корекције по основу материјално значајних грешака претходних година у складу с МРС 8, ефекти располагања сопственим акцијама и други губици који не произлазе из расхода и прихода.
На рачуну 341 исказује се губитак текућег обрачунског периода, и то задужењем овог рачуна у корист рачуна 723. На почетку пословне године, салдо рачуна 341 преноси се на рачун 340.
На рачуну 342 исказује се губитак који прелази висину капитала, и то задужењем овог рачуна у корист рачуна 340, односно 341.
22. На рачуну групе 35 – Сопствене акције, исказује се износ сопствених акција у поседу друштва за управљање.
23. На рачунима групе 36 – Ефекти промене одложених пореских средстава и одложених пореских обавеза, исказује се утицај промене одложених пореских средстава и обавеза на капитал друштва за управљање.
На рачуну 360 исказује се смањење одложених пореских средстава у корист рачуна 140 и повећање одложених пореских обавеза на терет рачуна 420. При закључивању рачуна 360, његов салдо се затвара на терет рачуна 331 – до износа добитка исказаног на овом рачуну, укључујући и добитак пренет с рачуна 361, а износ који недостаје – на терет рачуна 341.
На рачуну 361 исказује се повећање одложених пореских средстава на терет рачуна 140 и смањење одложених пореских обавеза у корист рачуна 420. При закључивању рачуна 361, његов салдо затвара се у корист рачуна 341 – до висине исказаног губитка, а преостали износ – у корист рачуна 331.
КЛАСА 4: ДУГОРОЧНА РЕЗЕРВИСАЊА И ОБАВЕЗЕ
24. На рачунима групе 40 – Дугорочна резервисања, исказују се износи резервисања за трошкове и ризике, у складу с МРС 37 и другим релевантним МСФИ.
На рачуну 400 исказују се резервисања за оперативне ризике, која се на аналитичким рачунима приказују одвојено за сваки фонд којим друштво управља.
25. На рачунима групе 41 – Дугорочне финансијске обавезе, исказују се финансијске обавезе које доспевају у року дужем од годину дана од дана настанка, односно дана биланса.
На рачуну 410 исказују се обавезе које друштво за управљање има према матичном предузећу и другим повезаним лицима.
На рачуну 411 исказују се обавезе по основу дугорочних хартија од вредности које је издало друштво за управљање а чији је рок доспећа у тренутку издавања био дужи од годину дана. На аналитичким рачунима посебно се исказују обавезе за отплату главнице и обавезе за камате по овим хартијама.
На рачуну 412 исказују се обавезе по основу примљених дугорочних кредита.
На рачуну 413 исказују се дугорочне обавезе по основу дугорочног закупа.
На рачуну 418 исказују се дугорочне финансијске обавезе које нису обухваћене осталим рачунима групе 41.
26. На рачуну групе 42 – Одложене пореске обавезе, исказују се обавезе по основу одложеног пореза на добит утврђене на основу МРС 12, других релевантних МСФИ и закона којим се уређује опорезивање добити привредних друштава.
На рачуну 420 исказују се обавезе по основу већег пореза на добит који ће бити плаћен у будућим обрачунским периодима. Повећање ових обавеза књижи се на терет рачуна 360. Смањење ових обавеза књижи се у корист рачуна 361.
27. На рачунима групе 43 – Краткорочне финансијске обавезе, исказују се финансијске обавезе које доспевају у року до годину дана од дана настанка, односно од дана биланса, према називима рачуна.
На рачуну 430 исказују се краткорочне обавезе према матичном предузећу и другим повезаним лицима.
На рачуну 431 исказују се краткорочне обавезе по основу краткорочних хартија од вредности које је издало друштво за управљање.
На рачуну 432 исказују се обавезе по основу краткорочних кредита које је примило друштво за управљање.
На рачуну 438 исказују се краткорочне финансијске обавезе које нису обухваћене другим рачунима групе 43.
28. На рачунима групе 44 – Обавезе из пословања, исказују се обавезе настале по основу пословних активности друштва за управљање.
На рачуну 440 исказују се обавезе друштва за управљање за рефундацију оних трошкова у вези са улагањем имовине фондова који, у складу са Законом о добровољним пензијским фондовима и пензијским плановима, не падају на терет фондова а плаћени су из њихове имовине или обрачунати као њихова обавеза.
На рачуну 441 исказују се обавезе произашле из погрешног обрачуна накнаде при уплати доприноса и накнаде за управљање фондом, због чега је од фондова наплаћен износ већи од оног који је требало наплатити.
На рачуну 442 исказују се обавезе према фондовима које нису обухваћене рачунима 440 и 441.
На рачуну 443 исказују се обавезе по основу услуга кастоди банке.
На рачуну 444 исказују се обавезе друштва за управљање за накнаде посредницима и агентима продаје.
На рачуну 445 исказују се обавезе према добављачима у земљи.
На рачуну 446 исказују се обавезе према добављачима у иностранству.
На рачуну 447 исказују се износи за које се друштво за управљање обавезало да ће их исплатити акционарима на име дивиденди, као и обавезе по основу расхода камата и осталих финансијских расхода.
На рачуну 448 исказују се обавезе за примљене авансе.
На рачуну 449 исказују се обавезе из пословања које нису обухваћене другим рачунима групе 44. 
У случају да управља више него једним фондом, друштво за управљање дужно је да на рачунима 440, 441 и 442 обезбеди евиденцију обавеза посебно за сваки фонд.
29. На рачунима групе 45 – Обавезе за порез на додату вредност, исказују се обавезе за порез на додату вредност, према називима рачуна.
30. На рачунима групе 46 – Обавезе по основу зарада и накнада зарада и друге обавезе за порезе, доприносе и друге дажбине, исказују се обавезе за нето зараде и нето накнаде зарада, нето накнаде зарада које се рефундирају, порези и доприноси по наведеним основима на терет запосленог и на терет послодавца, као и друге обавезе по основу пореза, доприноса и осталих дажбина, изузев пореза на добит и пореза на додату вредност.
На рачуну 460 исказују се обавезе за нето зараде и накнаде зарада, осим накнада зарада које се рефундирају – задужењем рачуна 550 за део зараде на терет трошкова и рачуна 330 за део зараде из добитка.
На рачуну 461 исказују се обавезе за порез на зараде и накнаде зарада на терет запосленог – на терет рачуна 550.
На рачуну 462 исказују се обавезе за доприносе на зараде и накнаде зарада на терет запосленог – на терет рачуна 550.
На рачуну 463 исказују се обавезе за порезе и доприносе на зараде и накнаде зарада на терет послодавца – задужењем рачуна 551.
На рачуну 464 исказују се обавезе за нето накнаде зарада које се рефундирају – задужењем рачуна 219.
На рачуну 465 исказују се обавезе за порезе и доприносе на накнаде зарада на терет запосленог које се рефундирају – на терет рачуна 219.
На рачуну 466 исказују се обавезе за порезе и доприносе на накнаде зарада на терет послодавца које се рефундирају – на терет рачуна 219.
На рачуну 469 исказују се друге обавезе за порезе, доприносе и остале дажбине, и то аналитички по врстама дажбина.
31. На рачунима групе 47 – Пасивна временска разграничења, исказују се обрачунати недоспели расходи, унапред наплаћени приходи и остала пасивна временска разграничења.
На рачуну 470 исказују се расходи који терете текући обрачунски период али не доспевају у том периоду.
На рачуну 471 исказују се наплаћени приходи из будућих обрачунских периода.
На рачуну 479 исказују се пасивна временска разграничења која нису обухваћена осталим рачунима групе 47.
32. На рачунима групе 48 – Обавезе по основу сталне имовине која се држи за продају и престанaк пословања, исказују се обавезе које се измирују или гасе при продаји сталних средстава намењених продаји, односно престанку пословања, у складу с МСФИ 5.
33. На рачуну групе 49 – Текуће пореске обавезе, исказује се износ пореза на добит по основу опорезиве добити за период.
КЛАСА 5: РАСХОДИ
34. На рачунима групе 50 – Расходи управљања фондовима, исказују се расходи који се могу директно приписати фондовима којима управља друштво за управљање, и то: трошкови у вези са улагањем имовине фондова, трошкови маркетинга, трошкови услуга кастоди банке, трошкови инвестиционог истраживања, трошкови накнада посредницима и агентима продаје и други трошкови посредовања. Ови трошкови исказују се посебно за сваки фонд којим управља друштво за управљање.
На рачуну 500 исказују се трошкови у вези са улагањем имовине фондова који, у складу са Законом о добровољним пензијским фондовима и пензијским плановима, не падају на терет фондова.
На рачуну 501 исказују се трошкови набавке и израде пропагандног материјала, трошкови оглашавања и других маркетиншких активности у вези с фондовима.
На рачуну 502 исказује се износ накнада за услуге кастоди банке у корист рачуна 443.
На рачуну 503 исказују се трошкови накнада за посреднике и агенте продаје на терет рачуна 444.
На рачуну 504 исказују се трошкови по основу накнада штета изазваних радом посредника и агената продаје и други трошкови у вези с посредовањем.
На рачуну 505 исказују се трошкови настали прибављањем информација о могућностима улагања (инвестирања) средстава фондова.
На рачуну 509 исказују се други расходи који су у директној вези с фондовима којима управља друштво за управљање.
35. На рачунима групе 53 – Трошкови амортизације и резервисања, исказују се трошкови амортизације нематеријалних улагања, некретнина и опреме, као и трошкови резервисања, у складу с рачуноводственом политиком друштва за управљање (у даљем тексту: рачуноводствена политика).
На рачуну 530 исказују се трошкови амортизације нематеријалних улагања, некретнина и опреме, обрачунати према рачуноводственој политици, у корист одговарајућих аналитичких рачуна исправке вредности нематеријалних улагања и основних средстава у оквиру група 10, 11 и 12. Амортизација се обрачунава у складу с МРС 16, МРС 38 и другим релевантним МСФИ.
На рачуну 533 исказују се трошкови резервисања, у корист рачуна 400.
36. На рачунима групе 54 – Трошкови материјала, енергије и услуга и нематеријални трошкови, исказују се трошкови према називима рачуна ове групе, као и накнаде трошкова и трошкови пореза и доприноса.
На рачуну 540 исказују се трошкови материјала, резервних делова и ситног инвентара.
На рачуну 541 исказују се трошкови горива и енергије, у корист обавеза према добављачима (рачун 446) или одговарајућих рачуна групе 23.
На рачуну 542 исказују се производне услуге, транспортне услуге и услуге одржавања, закупнине, трошкови истраживања и трошкови других услуга. 
На посебном рачуну у оквиру основног рачуна 542, под називом Трошкови производних услуга, исказују се производне услуге. 
На посебном рачуну у оквиру основног рачуна 542, под називом Трошкови транспортних услуга, исказују се транспортне услуге других правних лица и предузетника.
На посебном рачуну у оквиру основног рачуна 542, под називом Трошкови услуга одржавања, исказују се трошкови одржавања некретнина и опреме.
На посебном рачуну у оквиру основног рачуна 542, под називом Трошкови закупнина, исказују се закупнине некретнина и опреме.
На посебном рачуну у оквиру основног рачуна 542, под називом Трошкови истраживања, исказују се наведени трошкови.
На посебном рачуну у оквиру основног рачуна 542, под називом Трошкови других услуга, исказују се друге производне услуге, услуге заштите на раду и друге услуге које нису исказане на посебним рачунима у оквиру рачуна 542.
На појединачном рачуну у оквиру основног рачуна 542, под називом Трошкови других производних услуга, исказују се друге производне услуге које нису исказане на посебним рачунима у оквиру рачуна 542.
На појединачном рачуну у оквиру основног рачуна 542, под називом Трошкови услуга заштите на раду, исказују се наведени трошкови. 
На појединачном рачуну у оквиру основног рачуна 542, под називом Трошкови осталих услуга, исказују се остале услуге које нису исказане на посебним рачунима у оквиру рачуна 542.
На рачуну 544 исказују се издаци за репрезентацију. 
На рачуну 545 исказују се трошкови премија осигурања, осим премија животних осигурања.
На рачуну 546 исказују се трошкови пореза и доприноса који се накнађују на терет трошкова, у корист рачуна 469.
На рачуну 547 исказују се трошкови платног промета и других банкарских услуга повезаних с платним прометом, изузев кастоди услуга за потребе фондова.
На рачуну 548 исказују се непроизводне услуге, као што су здравствене и адвокатске услуге, услуге чишћења и друге непроизводне услуге – у корист одговарајућих посебних, појединачних или одвојених рачуна обавеза из пословања у оквиру основног рачуна 449.
На рачуну 549 исказују се нематеријални трошкови пословања који нису исказани на посебним рачунима у оквиру групе 54.
На посебном рачуну у оквиру основног рачуна 549, под називом Трошкови чланарина и доприноса коморама и удружењима, исказују се чланарине за коморе и пословна и друга удружења, у корист рачуна 469.
На посебном рачуну у оквиру основног рачуна 549, под називом Други нематеријални трошкови, исказују се остали трошкови за које није прописан посебан рачун.
37. На рачунима групе 55 – Трошкови зарада, накнада зарада и други лични расходи, књиже се трошкови по основу обрачунатих зарада, накнада зарада и других примања запослених, као и трошкови по основу обрачунатих накнада по уговорима с физичким лицима.
На рачуну 550 исказују се бруто трошкови обрачунатих зарада и накнада зарада који се не рефундирају (за годишњи одмор, за рад у дане државних празника, боловања на терет послодавца, због прекида рада без кривице запосленог и сл.), у корист рачуна од 460 до 462.
На рачуну 551 исказују се трошкови пореза и доприноса који су при обрачуну зарада и накнада зарада исказани на рачуну 550 и који падају на терет послодавца, у корист рачуна 463.
На рачуну 552 исказују се укупни трошкови накнада по уговору о делу, у корист рачуна 462 и 469.
На рачуну 553 исказују се укупни трошкови накнада по основу ауторских уговора, у корист рачуна 462 и 469.
На рачуну 554 исказују се укупни трошкови накнада по основу уговора о привременим и повременим пословима, у корист рачуна 449 и 469.
На рачуну 555 исказују се укупни трошкови накнада физичким лицима по непоменутим уговорима, у корист рачуна 449 и 469.
На рачуну 556 исказују се укупни трошкови накнада члановима управе, у корист рачуна 449 и 469.
На рачуну 559 исказују се укупни трошкови других личних расхода и накнада, као што су отпремнина за одлазак у пензију, јубиларне награде, накнаде трошкова смештаја и исхране на службеном путовању, накнаде трошкова превоза на службеном путовању, накнаде трошкова превоза до/од радног места, накнаде за смештај и исхрану на терену, као и остале накнаде трошкова запосленима, послодавцима и другим физичким лицима.
38. На рачунима групе 56 – Финансијски расходи, исказују се расходи по основу камата и курсних разлика и остали финансијски расходи.
На рачуну 562 исказују се расходи камата по кредитима, по обавезама из дужничко-повераличких односа, затезне и друге камате. На овом рачуну исказују се расходи камата по финансијском закупу.
На рачуну 563 исказују се негативне курсне разлике настале у обрачунском периоду.
На рачуну 564 исказују се негативни ефекти по основу валутне клаузуле.
На рачуну 569 исказују се финансијски расходи за које није прописан посебан рачун у оквиру групе 56.
39. На рачунима групе 57 – Други расходи, исказују се губици по основу расходовања и продаје нематеријалних улагања, некретнина и опреме, губици по основу продаје финансијских пласмана, губици од продаје материјала, мањкови, расходи по основу ефеката уговорене заштите од ризика, расходи по основу директних отписа потраживања и други непоменути расходи.
На рачуну 570 исказују се неотписана вредност и додатни трошкови расходованих и отписаних нематеријалних улагања, некретнина и опреме, који нису покривени приходом од продаје – задужењем овог рачуна, рачуна исправке вредности у оквиру група 10, 11 и 12, рачуна потраживања за извршену продају и рачуна групе 32 (ако су ревалоризационе резерве с тих рачуна претходно формиране за конкретно средство) у корист одговарајућег рачуна на коме се воде нематеријална улагања, некретнине и опрема.
На рачуну 572 исказује се износ за који је књиговодствена вредност финансијских пласмана већа од прихода остварног од њихове продаје. На посебним рачунима у оквиру овог основног рачуна посебно се исказују губици по основу продаје различитих категорија финансијских пласмана.
На рачуну 573 исказује се износ за који је књиговодствена вредност материјала већа од прихода од његове продаје.
На рачуну 574 исказује се вредност материјала и опреме за које је пописом или на други начин утврђено да недостају.
На рачуну 575 исказује се негативан ефекат уговорене ревалоризације, или осталих облика уговорене заштите од ризика, а који не испуњава услове да се искаже у оквиру ревалоризационих резерви и осталих нереализованих добитака/губитака у складу с релевантним МСФИ.
На рачуну 576 исказују се расходи по основу директних отписа потраживања чија је ненаплативост документована.
На рачуну 579 исказују се материјално безначајни расходи претходних година и други расходи за које није прописан посебан рачун у оквиру групе 57. На рачуну 579 исказују се и трошкови за плаћене казне, пенале и накнаде штета, односно исказује се износ по основу плаћених казни за привредне преступе и прекршаје изречених друштву за управљање, као и уговорени пенали и накнаде штета другим правним и физичким лицима.
40. На рачунима групе 58 – Расходи од усклађивања вредности средстава и обавеза, исказују се негативни ефекти вредносних усклађивања нематеријалних улагања, некретнина и опреме, дугорочних и краткорочних финансијских пласмана, залиха и потраживања, у складу с МРС 36, другим релевантним МСФИ и рачуноводственом политиком. На рачунима ове групе исказује се и негативан ефекат промене фер вредности средстава и обавеза, у складу с МРС 16, МРС 38, МРС 40 и другим релевантним МСФИ.
На рачуну 581 исказују се негативни ефекти вредносних усклађивања нематеријалних улагања.
На рачуну 582 исказују се негативни ефекти вредносних усклађивања некретнина и опреме.
На рачуну 583 исказују се негативни ефекти вредносних усклађивања дугорочних финансијских пласмана. На посебним рачунима у оквиру овог основног рачуна посебно се исказују расходи од усклађивања вредности различитих категорија дугорочних финансијских пласмана.
На рачуну 584 исказују се негативни ефекти вредносних усклађивања залиха.
На рачуну 585 исказују се негативни ефекти вредносних усклађивања потраживања.
На рачуну 586 исказују се негативни ефекти вредносних усклађивања обавеза.
На рачуну 587 исказују се негативни ефекти вредносних усклађивања краткорочних финансијских пласмана. На посебним рачунима у оквиру овог основног рачуна посебно се исказују расходи од усклађивања вредности различитих категорија краткорочних финансијских пласмана.
На рачуну 589 исказују се негативни ефекти вредносних усклађивања друге имовине.
41. На рачунима групе 59 – Губитак пословања које се обуставља и пренос расхода, исказују се губитак пословања које се обуставља и пренос расхода.
На рачуну 590 исказује се губитак организационих делова друштва за управљање за које је донета одлука о обустављању њиховог пословања, у складу с МСФИ 5.
На рачуну 599 исказује се пренос расхода – и то у корист овог рачуна, а на терет одговарајућих рачуна групе 71. На крају пословне године, овај рачун закључује се у корист осталих рачуна класе 5.
КЛАСА 6: ПРИХОДИ
42. На рачунима групе 60 – Приходи од управљања фондовима, исказују се приходи накнада при уплати пензијских доприноса, приходи накнада за управљање фондовима и други приходи од фондова, као што су приходи по основу услуга члановима фонда и други приходи, посебно за сваки фонд, према називима рачуна.
43. На рачунима групе 61 – Други пословни приходи, исказују се приходи од закупа и други приходи из пословања друштва за управљање.
44. На рачунима групе 66 – Финансијски приходи, исказују се приходи по основу камата и позитивних курсних разлика, као и други финансијски приходи.
На рачуну 662 исказују се приходи по основу камата на дужничке хартије од вредности и депозите. На посебним рачунима у оквиру овог основног рачуна посебно се исказују приходи по основу камата од различитих категорија финансијских пласмана.
На рачуну 663 исказују се приходи по основу пораста вредности валуте у којој је исказана имовина, односно смањења вредности валуте у којој су исказане обавезе.
На рачуну 664 исказују се позитивни ефекти по основу валутне клаузуле.
На рачуну 669 исказују се финансијски приходи који нису обухваћени другим рачунима групе 66.
45. На рачунима групе 67 – Други приходи, исказују се добици од продаје нематеријалних улагања, некретнина и опреме и од продаје финансијских пласмана и других врста имовине, вишкови, приходи од наплате отписаних потраживања, приходи по основу ефеката уговорене заштите од ризика, приходи од смањења обавеза, од укидања резервисања и други приходи.
На рачуну 670 исказује се износ за који су приходи од продаје нематеријалних улагања, некретнина и опреме већи од њихове књиговодствене вредности.
На рачуну 672 исказује се износ за који су приходи од продаје финансијских пласмана већи од њихове књиговодствене вредности. На посебним рачунима у оквиру овог основног рачуна, посебно се исказују добици по основу продаје различитих категорија финансијских пласмана.
На рачуну 673 исказује се износ за који су приходи од продаје материјала виши од његове књиговодствене вредности.
На рачуну 674 исказују се вишкови средстава који се утврде на основу редовног или ванредног пописа.
На рачуну 675 исказују се приходи по основу наплате директно отписаних потраживања.
На рачуну 676 исказују се приходи по основу ефеката уговорене заштите од ризика, односно позитиван ефекат уговорене ревалоризације – који не испуњавају услове да буду исказани у оквиру ревалоризационих резерви и осталих нереализованих добитака/губитака у складу с релевантним МСФИ.
На рачуну 677 исказује се смањење обавеза по основу закона, ванпарничног поравнања и сл. директним отписивањем – задужењем рачуна на коме је обавеза исказана.
На рачуну 678 исказује се укидање неискоришћених резервисања.
На рачуну 679 исказују се материјално безначајни приходи претходних година, у складу с МРС 8, као и други приходи за које није прописан посебан рачун у оквиру групе 67.
46. На рачунима групе 68 – Приходи од усклађивања вредности средстава и обавеза, исказују се приходи по основу повећања вредности средстава, односно смањења вредности обавеза.
На посебним рачунима у оквиру основног рачуна 682, односно 684 посебно се исказују приходи од усклађивања вредности различитих категорија дугорочних, односно краткорочних финансијских пласмана.
47. На рачунима групе 69 – Добитак пословања које се обуставља и пренос прихода, исказују се добитак пословања које се обуставља и пренос прихода.
На рачуну 690 исказује се добитак организационих делова друштва за управљање за које је донета одлука о обустављању њиховог пословања, у складу с МСФИ 5.
На рачуну 699 исказује се пренос прихода – и то на терет овог рачуна, а у корист одговарајућих рачуна групе 71. На крају пословне године, рачун 699 закључује се на терет осталих рачуна класе 6.
КЛАСА 7: ОТВАРАЊЕ И ЗАКЉУЧАК РАЧУНА СТАЊА И УСПЕХА
48. На рачуну групе 70 – Отварање главне књиге, исказују се почетна стања позиција активе и пасиве на почетку пословања друштва за управљање и на почетку сваке пословне године.
На рачуну 700 исказују се почетна стања позиција активе и пасиве на почетку пословања друштва за управљање и на почетку сваке пословне године. За износе рачуна с пасивним стањем терети се рачун 700, а одобравају одговарајући рачуни пасиве, док се за износе рачуна са активним стањем задужују одговарајуће позиције активе, а одобрава рачун 700.
49. На рачунима групе 71 – Закључак рачуна успеха, исказује се закључак рачуна расхода и прихода на дан биланса.
На рачуну 710 исказује се закључак рачуна расхода и прихода. Расходи се закључују на терет овог рачуна, у корист рачуна 599. За износ прихода терети се рачун 699, а одобрава рачун 710. Исказивање се врши по појединим позицијама обрасца Биланс успеха из одлуке којом се уређују садржај и форма образаца финансијских извештаја за друштва за управљање.
На рачуну 711 исказује се закључак рачуна добитка и губитка пословања које се обуставља – задужењем овог рачуна у корист рачуна 599 и одобрењем овог рачуна на терет рачуна 699. После преноса добитка и губитка пословања које се обуставља, салдо овог рачуна преноси се на рачун 712.
На рачуну 712 исказује се пренос добитка – на терет овог рачуна, а у корист рачуна 720, односно пренос губитка – на терет рачуна 720, а у корист рачуна 712, и то на крају обрачунског периода.
50. На рачунима групе 72 – Рачун добитка или губитка, исказује се остварени добитак, односно губитак на крају обрачунског периода.
На рачуну 720 исказује се добитак, односно губитак обрачунског периода, и то на терет овог рачуна, а у корист рачуна 723, односно на терет рачуна 723, а у корист рачуна 720.
На рачуну 721 исказује се текући порез на добит, и то задужењем овог рачуна у корист рачуна 490.
На рачуну 723 исказује се остварени добитак, односно губитак обрачунског периода – и то задужењем овог рачуна у корист рачуна 720 и 721, односно на терет рачуна 720 и 721, а у корист рачуна 723. Део добитка који није распоређен исказује се у корист рачуна 331, а део губитка који није покривен – на терет рачуна 341.
51. На рачуну групе 73 – Закључак рачуна стања, исказује се закључак рачуна активе и пасиве друштва за управљање, и то на дан биланса.
На рачуну 730 исказује се закључак рачуна стања – и то задужењем овог рачуна у корист рачуна активе и одобрењем овог рачуна у корист рачуна пасиве.
КЛАСА 8: ВАНБИЛАНСНА ЕВИДЕНЦИЈА
52. На рачунима групе 88 – Ванбилансна актива, исказују се средства узета у оперативни закуп и друга средства која нису у власништву друштва за управљање, изузев средстава узетих у финансијски закуп.
53. На рачунима групе 89 – Ванбилансна пасива, исказују се обавезе по основу средстава исказаних на рачунима групе 88.
III. ПРЕЛАЗНА ОДРЕДБА И ЗАВРШНЕ ОДРЕДБЕ
54. Друштва за управљање дужна су да стање с рачуна из Контног оквира за друштва за управљање добровољним пензијским фондовима који је саставни део Одлуке о Контном оквиру и садржини рачуна у Контном оквиру за друштва за управљање добровољним пензијским фондовима („Службени гласник РС”, број 60/11) прекњиже на рачуне из Контног оквира, који је саставни део ове одлуке – са стањем на дан 31. децембра 2014. године.
55. Даном ступања на снагу ове одлуке престаје да важи Одлука о Контном оквиру и садржини рачуна у Контном оквиру за друштва за управљање добровољним пензијским фондовима („Службени гласник РС”, број 60/11).
56. Ова одлука објављује се у „Службеном гласнику Републике Србије” и ступа на снагу 31. децембра 2014. године.
 
О. број 20
У Београду, 20. августа 2014. године
Гувернер
Народне банке Србије,
др Јоргованка Табаковић, с.р.
 
КОНТНИ ОКВИР ЗА ДРУШТВА ЗА УПРАВЉАЊЕ ДОБРОВОЉНИМ ПЕНЗИЈСКИМ ФОНДОВИМА
1 СТАЛНА СРЕДСТВА
10 Нематеријална имовина
100 Улагања у развој
101 Концесије, патенти, лиценце и сродна права
102 Гудвил (goodwill)
103 Друга нематеријална улагања
104 Аванси за нематеријална улагања
105 Софтвер
11 Некретнине и опрема
110 Земљиште
111 Грађевински објекти
112 Опрема
119 Друге некретнине и опрема
12 Инвестиционе некретнине
13 Дугорочни финансијски пласмани
130 Хартије од вредности које се држе до доспећа
131 Хартије од вредности расположиве за продају
132 Дугорочни депозити
133 Хартије од вредности иницијално признате по фер вредности кроз биланс успеха
138 Други дугорочни финансијски пласмани
14 Одложена пореска средства
140 Одложена пореска средства
2 ЗАЛИХЕ, КРАТКОРОЧНА ПОТРАЖИВАЊА, ПЛАСМАНИ И ГОТОВИНА
20 Залихе
21 Потраживања
210 Потраживања од добровољних пензијских фондова
211 Потраживања за камате
212 Потраживања за дате авансе 
219 Друга потраживања
22 Краткорочни финансијски пласмани
221 Краткорочни депозити
222 Хартије од вредности које се држе до доспећа
223 Хартије од вредности расположиве за продају
224 Хартије од вредности по фер вредности кроз биланс успеха намењене трговању
225 Хартије од вредности иницијално признате по фер вредности кроз биланс успеха
229 Други краткорочни финансијски пласмани
23 Готовина и готовински еквиваленти
230 Текући рачуни
231 Благајна
232 Девизни рачуни
233 Девизна благајна
239 Друга новчана средства
24 Порез на додату вредност
240 Порез на додату вредност у примљеним фактурама по општој стопи (осим плаћених аванса)
241 Порез на додату вредност у примљеним фактурама по посебној стопи (осим плаћених аванса)
242 Порез на додату вредност у датим авансима по општој стопи
243 Порез на додату вредност у датим авансима по посебној стопи
244 Порез на додату вредност плаћен при увозу добара по општој стопи
245 Порез на додату вредност плаћен при увозу добара по посебној стопи
246 Порез на додату вредност обрачунат на услуге иностраних лица
247 Порез на додату вредност накнадно враћен купцима – страним држављанима
248 Потраживања за више плаћени порез на додату вредност
25 Активна временска разграничења
250 Потраживања за обрачунате недоспеле приходе
251 Унапред плаћени расходи
259 Остала активна временска разграничења
26 Текућа пореска средства
260 Текућа пореска средства
27 Стална имовина која се држи за продају и престанак пословања
3 КАПИТАЛ
30 Основни капитал
300 Акцијски капитал
309 Неуплаћени уписани капитал
31 Резерве
310 Емисиона премија
311 Законске резерве
312 Статутарне и сличне резерве
32 Ревалоризационе резерве и нереализовани добици/губици
320 Ревалоризационе резерве по основу промене вредности нематеријалних улагања, некретнина и опреме
321 Нереализовани добици по основу хартија од вредности расположивих за продају
322 Нереализовани губици по основу хартија од вредности расположивих за продају
323 Добици по основу инструмената заштите од ризика (хеџинг) токова готовине
324 Губици по основу инструмената заштите од ризика (хеџинг) токова готовине
325 Остали добици који неће накнадно бити рекласификовани у биланс успеха
326 Остали губици који неће накнадно бити рекласификовани у биланс успеха
327 Остали добици који накнадно могу бити рекласификовани у биланс успеха
328 Остали губици који накнадно могу бити рекласификовани у биланс успеха
33 Добитак
330 Нераспоређени добитак ранијих година
331 Нераспоређени добитак текуће године
34 Губитак
340 Непокривени губитак ранијих година
341 Непокривени губитак текуће године
342 Губитак изнад висине капитала 
35 Сопствене акције
36 Ефекти промене одложених пореских средстава и одложених пореских обавеза
360 Губитак од смањења одложених пореских средстава и повећања одложених пореских обавеза
361 Добитак од креираних одложених пореских средстава и смањења одложених пореских обавеза
4 ДУГОРОЧНА РЕЗЕРВИСАЊА И ОБАВЕЗЕ
40 Дугорочна резервисања
400 Резервисања за оперативни ризик
409 Остала резервисања
41 Дугорочне финансијске обавезе
410 Дугорочне обавезе према повезаним лицима
411 Обавезе по основу издатих дугорочних хартија од вредности
412 Дугорочни кредити
413 Дугорочне обавезе по основу дугорочног закупа
418 Друге дугорочне финансијске обавезе
42 Одложене пореске обавезе
420 Одложене пореске обавезе
43 Краткорочне финансијске обавезе
430 Краткорочне обавезе према повезаним лицима
431 Краткорочне обавезе по основу издатих хартија од вредности
432 Краткорочни кредити
438 Друге краткорочне финансијске обавезе
44 Обавезе из пословања
440 Обавезе према фондовима по основу накнаде трошкова у вези са улагањем њихове имовине 
441 Обавезе према фондовима по основу више обрачунате накнаде
442 Друге обавезе према фондовима
443 Обавезе према кастоди банци
444 Обавезе према посредницима и агентима продаје 
445 Добављачи у земљи
446 Добављачи у иностранству 
447 Обавезе за дивиденде, расходе камата и остале финансијске расходе
448 Обавезе за примљене авансе 
449 Друге обавезе из пословања
45 Обавезе за порез на додату вредност
450 Обавезе за порез на додату вредност по издатим фактурама по општој стопи (осим примљених аванса)
451 Обавезе за порез на додату вредност по издатим фактурама по посебној стопи (осим примљених аванса)
452 Обавезе за порез на додату вредност по примљеним авансима по општој стопи
453 Обавезе за порез на додату вредност по примљеним авансима по посебној стопи
454 Обавезе за порез на додату вредност по основу сопствене потрошње по општој стопи
455 Обавезе за порез на додату вредност по основу сопствене потрошње по посебној стопи
456 Обавезе за порез на додату вредност по основу продаје за готовину
457 Обавезе за порез на додату вредност по основу разлике између обрачунатог пореза на додату вредност и претходног пореза
46 Обавезе по основу зарада и накнада зарада и друге обавезе за порезе, доприносе и друге дажбине
460 Обавезе за нето зараде и накнаде зарада, осим накнада зарада које се рефундирају
461 Обавезе за порез на зараде и накнаде зарада на терет запосленог
462 Обавезе за доприносе на зараде и накнаде зарада на терет запосленог
463 Обавезе за порезе и доприносе на зараде и накнаде зарада на терет послодавца
464 Обавезе за нето накнаде зарада које се рефундирају
465 Обавезе за порезе и доприносе на накнаде зарада на терет запосленог које се рефундирају
466 Обавезе за порезе и доприносе на накнаде зарада на терет послодавца које се рефундирају
469 Друге обавезе за порезе, доприносе и остале дажбине
47 Пасивна временска разграничења
470 Обавезе за обрачунате недоспеле расходе
471 Унапред наплаћени приходи
479 Остала пасивна временска разграничења
48 Обавезе по основу сталне имовине која се држи за продају и престанак пословања
49 Текуће пореске обавезе
490 Текуће пореске обавезе
5 РАСХОДИ
50 Расходи управљања фондовима
500 Трошкови у вези са улагањем имовине фондова
501 Трошкови маркетинга
502 Трошкови услуга кастоди банке
503 Трошкови накнада посредницима и агентима продаје
504 Други трошкови посредовања
505 Трошкови инвестиционог истраживања
509 Други расходи управљања фондовима
53 Трошкови амортизације и резервисања
530 Трошкови амортизације
533 Трошкови резервисања
54 Трошкови материјала, енергије и услуга и нематеријални трошкови
540 Трошкови материјала
541 Трошкови горива и енергије
542 Трошкови производних услуга
544 Трошкови репрезентације
545 Трошкови премије осигурања
546 Трошкови пореза и доприноса
547 Трошкови платног промета
548 Трошкови непроизводних услуга
549 Други нематеријални трошкови пословања
55 Трошкови зарада, накнада зарада и други лични расходи
550 Трошкови зарада и накнада зарада (бруто)
551 Трошкови пореза и доприноса на зараде и накнаде зарада на терет послодавца
552 Трошкови накнада по уговору о делу
553 Трошкови накнада по ауторским уговорима
554 Трошкови накнада по уговорима о привременим и повременим пословима
555 Трошкови накнада физичким лицима по основу осталих уговора
556 Трошкови накнада члановима управе
559 Други лични расходи и накнаде
56 Финансијски расходи
562 Расходи камата
563 Негативне курсне разлике
564 Негативни ефекти по основу валутне клаузуле
569 Други финансијски расходи
57 Други расходи
570 Губици по основу расходовања и продаје нематеријалних улагања, некретнина и опреме
572 Губици по основу продаје финансијских пласмана
573 Губици по основу продаје материјала
574 Мањкови
575 Расходи по основу ефеката уговорене заштите од ризика
576 Расходи по основу директних отписа потраживања
579 Други расходи
58 Расходи од усклађивања вредности средстава и обавеза
581 Расходи од усклађивања вредности нематеријалних улагања
582 Расходи од усклађивања вредности некретнина и опреме
583 Расходи од усклађивања вредности дугорочних финансијских пласмана
584 Расходи од усклађивања вредности залиха
585 Расходи од усклађивања вредности потраживања
586 Расходи од усклађивања вредности обавеза
587 Расходи од усклађивања вредности краткорочних финансијских пласмана
589 Расходи од усклађивања вредности других средстава
59 Губитак пословања које се обуставља и пренос расхода
590 Губитак пословања које се обуставља
599 Пренос расхода
6 ПРИХОДИ
60 Приходи од управљања фондовима
600 Приходи накнада при уплати пензијских доприноса
601 Приходи накнада за управљање фондовима
609 Други приходи од управљања фондовима
61 Други пословни приходи
610 Приходи од закупа
619 Други пословни приходи
66 Финансијски приходи
662 Приходи камата
663 Позитивне курсне разлике
664 Позитивни ефекти по основу валутне клаузуле 
669 Други финансијски приходи
67 Други приходи
670 Добици од продаје нематеријалних улагања, некретнина и опреме
672 Добици од продаје финансијских пласмана
673 Добици од продаје материјала
674 Вишкови
675 Приходи од наплате отписаних потраживања
676 Приходи по основу ефеката уговорене заштите од ризика
677 Приходи од смањења обавеза
678 Приходи од укидања резервисања
679 Други приходи
68 Приходи од усклађивања вредности средстава и обавеза
680 Приходи од усклађивања вредности нематеријалних улагања
681 Приходи од усклађивања вредности некретнина и опреме
682 Приходи од усклађивања вредности дугорочних финансијских пласмана
683 Приходи од усклађивања вредности залиха
684 Приходи од усклађивања вредности краткорочних финансијских пласмана
685 Приходи од усклађивања вредности обавеза
689 Приходи од усклађивања вредности других средстава
69 Добитак пословања које се обуставља и пренос прихода
690 Добитак пословања које се обуставља
699 Пренос прихода
7 ОТВАРАЊЕ И ЗАКЉУЧАК РАЧУНА СТАЊА И УСПЕХА
70 Отварање главне књиге
700 Рачун отварања
71 Закључак рачуна успеха
710 Рачун расхода и прихода
711 Рачун добитка и губитка пословања које се обуставља
712 Пренос укупног резултата
72 Рачун добитка или губитка
720 Рачун добитка или губитка
721 Текући порез на добит
723 Пренос добитка или губитка
73 Закључак рачуна стања
730 Рачун изравнања
8 ВАНБИЛАНСНА ЕВИДЕНЦИЈА
88 Ванбилансна актива
89 Ванбилансна пасива