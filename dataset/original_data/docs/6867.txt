На основу члана 99. став 3. Закона о основама система образовања и васпитања („Службени гласник РС”, бр. 72/09, 52/11, 55/13, 35/15 – аутентично тумачење и 68/15) и члана 17. став 4. и члана 24. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Министар просвете, науке и технолошког развоја доноси
 
ПРАВИЛНИК
о мерилима и поступку за упис полазника који су завршили програм основног образовања одраслих у средњу школу под повољнијим условима ради постизања пуне равноправности
Члан 1.
Овим правилником прописују се мерила и поступак под којима полазник који је завршио програм основног образовања одраслих, који се остварује по моделу функционалног основног образовања одраслих (у даљем тексту: програм ФООО), може да се упише у средњу школу под повољнијим условима, ради постизања пуне равноправности у стицању образовања.
Под полазником из става 1. овог члана подразумева се полазник млађи од 17 година који је завршио основно образовање по програму ФООО (у даљем тексту: полазник).
Члан 2.
Основна школа почев од трећег циклуса програма основног образовања одраслих предузима мере којима информише родитеље, односно старатеље полазника, о мерилима и поступку за упис у средњу школу, у складу са овим правилником.
Члан 3.
Под мерама из члана 2. овог правилника, подразумевају се активности школског тима за основно образовање одраслих које се односе на:
1) информисање полазника и родитеља, односно старатеља полазника о могућностима за упис у средњу школу у складу са овим правилником;
2) давање упутства за прибављање потребне документације за пријаву полазника за упис у средњу школу у складу са овим правилником;
3) пружање помоћи полазнику и родитељима, односно старатељима полазника у избору средње школе и занимања, према склоностима и способностима полазника (информисање о условима рада код појединих занимања).
Основна школа информисаће полазника о условима за упис у средњу школу у складу са овим правилником, од другог полугодишта школске године у којој завршава основно образовање по програму ФООО.
Члан 4.
Пријаву за упис у средњу школу полазника у складу са овим правилником, подноси родитељ, односно старатељ полазника.
Пријава из става 1. овог члана подноси се основној школи.
Уз пријаву из става 1. овог члана доставља се и документација о социјалном статусу полазника и родитеља, односно старатеља полазника.
Члан 5.
Основна школа, на основу пријаве из члана 4. став 1. овог правилника, саставља листу полазника који испуњавају услове за упис у средњу школу у складу са овим правилником и доставља је надлежној школској управи. 
Члан 6.
Полазник полаже завршни испит у складу са прописом којим се уређује полагање завршног испита.
Број бодова који је полазник остварио на основу општег успеха из школе и завршног испита израчунава се у складу са прописом којим се уређује упис ученика у средњу школу.
Број бодова који полазник оствари на основу општег успеха из школе и на основу завршног испита увећава се за 30% од броја бодова који му недостаје до 100 бодова.
Полазнику који живи у породици која је корисник новчане социјалне помоћи, број бодова који су остварили на основу општег успеха из школе и завршног испита увећава се за 35% од броја бодова који му недостаје до 100 бодова. 
После полагања завршног испита, полазник доставља школи опредељења за даље школовање, у складу са са прописом којим се уређује упис ученика у средњу школу.
Полазник се распоређује у средњу школу на основу опредељења и броја бодова утврђених у складу са ст. 3. и 4. овог члана, у својству редовног ученика.
Члан 7.
После уписа полазника у средњу школу, основна школа, преко надлежне школске управе, доставља средњој школи податке о полазнику.
Члан 8.
Полазник који приликом остваривања права на упис у средњу школу користи право на додатне бодове у складу са овим правилником, нема право да остварује додатне бодове по другом основу.
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-102/2016-04
У Београду, 13. априла 2016. године
Министар,
др Срђан Вербић, с.р.