На основу члана 88. став 3, члана 89 став 2. и члана
92. став 2. Закона о играма на срећу („Службени гласник РС”, број 84/04),
Министар финансија доноси
 
 
ПРАВИЛНИК



о начину утврђивања испуњености услова за добијање сагласности за приређивање 
наградне игре у роби и услугама и о начину извештавања о резултатима наградне 
игре у роби и услугама
„Службени гласник
РС“, број 129 од 30. новембра 2004.
  
 
Члан 1.
Овим правилником ближе се одређује начин утврђивања
испуњености услова за добијање сагласности за приређивање наградне игре у роби
и услугама, као и начин извештавања о резултатима наградне игре у роби и
услугама.
 
Члан 2.
Правно лице или предузетник који жели да приреди
наградну игру у роби и услугама, обраћа се захтевом Управи за игре на срећу у
саставу Министарства финансија (у даљем тексту: Управа) за добијање сагласности
за приређивање наградне игре, за сваку наградну игру појединачно.
 
Члан 3.
Уз захтев из члана 2. овог правилника подноси се
документација, односно подаци из члана 89. став 1. Закона о играма на срећу
(„Службени гласник РС”, број 84/04 – у даљем тексту: Закон).
 
Члан 4.
Документација, односно подаци из члана 3. овог
правилника достављају се као оригинали, односно оверене копије или оверени
преписи, или као изводи из одговарајућих аката надлежних органа, и то:
1) решење о упису у одговарајући регистар;
2) потврда о додели ПИБ-а;
3) РЈР образац републичког органа надлежног за послове
статистике;
4) правила наградне игре на која је сагласност дао
министар надлежан за послове финансија (у даљем тексту: министар финансија),
сагласно члану 8. став 2. Закона;
5) кратак опис наградне игре који садржи врсту игре и
дужину њеног трајања – извод из правила игре;
6) подаци о фонду добитака са спецификацијом награда –
извод из правила игре;
7) подаци о условима за учествовање у наградној игри –
извод из правила игре.
У оквиру података из става 1. тачка 6) овог члана,
подносилац захтева наводи и тржишну вредност робе и услуга које чине фонд
добитака, на основу веродостојне документације (предуговор или уговор о
купопродаји, профактура, ценовници и друга документација која садржи податке о
вредности, односно цени роба и услуга).
У случају кад на правила игре из става 1. тачка 4) овог
члана није прибављена сагласност министра финансија, Управа ће правила игре
доставити министру финансија, ради давања сагласности у смислу члана 8. став 2.
Закона.
 
Члан 5.
У решењу којим се даје сагласност за приређивање
наградне игре наводи се и износ накнаде за приређивање наградне игре, која се
плаћа у складу са чланом 91. Закона.
 
Члан 6.
По окончању наградне игре приређивач доставља Управи
извештај о утврђивању резултата игре, који поред података о председнику и
члановима комисије, садржи нарочито:
1) податке о фонду добитака, са спецификацијом награда
и доказима о њиховој вредности;
2) податке о добитницима (име и презиме, адреса и
матични број);
3) друге податке за које приређивач сматра да су од
значаја за утврђивање резултата игре, исплату добитака и сл.
 
Члан 7.
Овај правилник ступа на снагу осмог дана од дана
објављивања у „Службеном гласнику Републике Србије”.
 
Број 110-00-401/2004-01
У Београду, 25. новембра
2004. године 
Министар,
Млађан Динкић, с.р