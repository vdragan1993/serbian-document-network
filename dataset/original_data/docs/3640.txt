На основу члана 41а став 2. Закона о јавно-приватном партнерству и концесијама („Службени гласник РС”, бр. 88/11, 15/16 и 104/16) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси 
УРЕДБУ
о начину давања концесије у фазама 
"Службени гласник РС", број 1 од 6. јануара 
				2017.
Члан 1. 
Овом уредбом ближе се прописује начин давања концесије у фазама.
Концесија из става 1. овог члана даје се ако јавно тело донесе одлуку да се поступак давања концесије спроведе у фазама, под условом да је то предвиђено концесионим актом и у случају да је процењена вредност концесије већа од 50 милиона евра, у складу са законом.
На сва питања која нису посебно уређена ово уредбом примењују се одговарајуће одредбе закона којим се уређује јавно-приватно партнерство и концесије (у даљем тексту: Закон). 
Члан 2.
Концесија из члана 1. став 2. ове уредбе спроводи се кроз две фазе.
Члан 3.
У првој фази заинтересована лица подносе надлежном јавном телу, у року предвиђеном јавним позивом, пријаву за учешће у поступку са захтевом за достављање документације за прву фазу поступка.
Члан 4.
Уз пријаву из члана 3. ове уредбе заинтересована лица достављају:
1) доказе о испуњености услова утврђених јавним позивом;
2) потписан уговор о забрани објављивања података у вези са концесијом;
3) доказ о плаћеној цени за конкурсну документацију;
4) друге документе предвиђене јавним позивом.
Члан 5.
Јавно тело доноси одлуку о испуњености услова из члана 4. ове уредбе и о томе обавештава све подносиоце пријаве. 
За прву фазу поступка јавно тело свим учесницима у поступку који испуњавају услове из члана 4. ове уредбе доставља конкурсну документацију и омогућава приступ следећој документацији за прву фазу поступка која обухвата:
1) информативни меморандум о предмету концесије који садржи финансијске, правне и пословне информације о предмету концесије, као и друге информације које могу бити од значаја заинтересованим лицима;
2) општи преглед конкурсног поступка;
3) упутство подносиоцима пријаве у првој фази поступка, које садржи:
(1) услове које подносилац пријаве мора да испуни за учешће у другој фази поступка, односно доказе које је потребно да поднесе о испуњености тих услова;
(2) захтев за доставу пуне листе повезаних друштава подносиоца пријаве;
(3) образац и садржај необавезујућих понуда;
(4) основне информације садржане у јавном позиву из члана 35. Закона;
(5) вредност банкарске гаранције која се мора обезбедити за подношење обавезујуће понуде;
(6) критеријуме и рок за одабир понуђача који ће бити позвани да учествују у другој фази;
4) нацрт или битне елементе уговора о концесији, уз које се могу доставити прилози и остали документи који се односе на концесију; 
5) остале информације које могу бити од значаја подносиоцима пријаве.
Члан 6.
У складу са јавним позивом и конкурсном документацијом, подносиоци пријаве јавном телу у првој фази достављају:
1) доказе о испуњености услова за учешће у другој фази; 
2) необавезујућу понуду са предлогом за реализацију предмета концесије;
3) осталу документацију која се захтева јавним позивом и конкурсном документацијом.
Рок за достављање необавезујућих понуда се утврђује у јавном позиву, односно у конкурсној документацији.
Члан 7.
Јавно тело на основу дефинисаних критеријума доноси одлуку о признавању квалификације подносиоцима пријаве који су испунили услове за учешће у другој фази, оцењује достављене необавезујуће понуде и на основу тога рангира подносиоце пријаве и о томе обавештава све подносиоце пријаве. 
Уз одлуку из става 1. овог члана јавно тело учесницима у поступку који су испунили услове за учешће у другој фази поступка, доставља и документацију за другу фазу поступка, укључујући и нацрт јавног уговора уколико претходно није достављен.
Члан 8.
Јавно тело учесницима у поступку за другу фазу поступка доставља:
1) упутство, које садржи:
(1) услове за учешће у другој фази поступка и подношење одговарајуће банкарске гаранције;
(2) образац понуде са упутством за попуњавање и рок за достављање обавезујућих понуда;
(3) критеријуме за рангирање и одабир обавезујућих понуда и рокове за одабир најповољније понуде и доделу јавног уговора;
(4) остале информације које могу бити од значаја за понуђаче у другој фази;
2) нацрт јавног уговора;
3) остале информације и документа које јавно тело може сматрати неопходним или корисним.
Члан 9.
Јавно тело у складу са конкурсном документацијом, учесницима у поступку који су испунили квалификационе критеријуме:
1) омогућава, организује и координира приступ подацима и документацију за правну, финансијску, техничку и другу анализу; 
2) ставља на увид документацију неопходну за анализе из тачке 1) овог става; 
3) сарађује са учесницима у поступку у циљу припреме коначног текста јавног уговора; 
4) обавља друге радње предвиђене конкурсном документацијом.
Јавно тело у складу са конкурсном документацијом, учесницима у поступку који су испунили услове за учешће у другој фази поступка може да организује презентације у вези са предметом концесије, посете релевантним локацијама и састанке са представницима јавног тела.
Јавно тело пре истека рока за достављање обавезујућих понуда доставља коначан текст јавног уговора свим учесницима који учествују у другој фази поступка. 
Члан 10.
Обавезујуће понуде достављају се у складу са јавним позивом и конкурсном документацијом за другу фазу поступка давања концесије.
Рок за подношење обавезујућих понуда не може бити краћи од 60 дана и почиње да тече од дана достављања одлуке из члана 7. став 1. ове уредбе електронским путем.
Члан 11.
Приликом подношења обавезујућих понуда, понуђач је дужан да поднесе банкарску гаранцију у износу и у складу са чланом 5. став 2. тачка 3) подтачка (5) ове уредбе и упутством наведеним у конкурсној документацији.
Све банкарске трошкове у вези са гаранцијом из става 1. овог члана сноси понуђач.
Члан 12.
На предлог јавног тела, рок за подношење обавезујућих понуда може се продужити у складу са јавним позивом и конкурсном документацијом, о чему се понуђачи одабрани у првој фази обавештавају у писменом облику најкасније три дана пре истека рока за подношење понуда.
У случају из става 1. овог члана, јавно тело утврђује нови рок за достављање обавезујуће понуде и место отварања понуда, ако је то неопходно, и о томе доставља писмено обавештење у складу са ставом 1. овог члана.
У случају продужења рока за подношење обавезујућих понуда у складу са ставом 1. овог члана, рок важења депоноване банкарске гаранције продужава се у складу са тим роком.
Члан 13.
На поступак избора најповољније понуде и предузимање других радњи у циљу закључења јавног уговора примењују се одредбе Закона.
Члан 14.
Ова уредба ступа на снагу наредног дана од дана објављивања у „Службеном гласнику Републике Србије”.
05 број 110-3/2017
У Београду, 4. јануара 2017. године
Влада
Председник,
Александар Вучић, с.р