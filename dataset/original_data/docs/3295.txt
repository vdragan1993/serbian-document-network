На основу члана 44. став 2. Закона о приватизацији („Службени гласник РС”, бр. 83/14, 46/15, 112/15 и 20/16 – аутентично тумачење),
Министар привреде доноси
ПРАВИЛНИК 
о висини трошкова накнаде за рад и висини накнаде стварних трошкова привременог заступника капитала
"Службени гласник РС", број 109 од 30. 
				децембра 2016.
Члан 1.
Овим правилником прописује се висина трошкова накнаде за рад привременог заступника капитала и висина накнаде стварних трошкова привременог заступника капитала (у даљем тексту: заступник капитала), које сноси субјект приватизације. 
Члан 2.
Заступник капитала има право на накнаду за рад најмање у висини једне, а највише у висини три просечне нето месечне зараде по запосленом у Републици Србији (у даљем тексту: просечна зарада), према последњем објављеном податку републичког органа надлежног за статистику.
Заступник капитала има накнаду стварних трошкова у висини од 100% стварних трошкова. 
Члан 3.
Накнаду за рад у висини једне просечне зараде има заступник капитала у субјекту приватизације, које је у складу са законом којим се уређује рачуноводство разврстано у микро или мало правно лице.
Накнаду за рад у висини две просечне зараде има заступник капитала у субјекту приватизације, које је у складу са законом којим се уређује рачуноводство разврстано у средње правно лице.
Накнаду за рад у висини три просечне зараде има заступник капитала у субјекту приватизације, које је у складу са законом којим се уређује рачуноводство разврстано у велико правно лице.
Члан 4.
Ако заступник капитала има пребивалиште ван седишта субјекта приватизације, висина накнаде из члана 2. став 2. овог правилника увећава се за:
1) трошкове смештаја у угоститељском објекту за смештај било које врсте, највише до категорије 3 звездице, у складу са прописом којим се уређују стандарди за категоризацију угоститељских објеката за смештај, а према приложеном рачуну;
2) за стварне путне трошкове, према приложеном рачуну, а у случају да заступник капитала користи сопствени аутомобил за службене потребе у земљи, за накнаду у висини од 10% прописане цене погонског горива по пређеном километру.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-165/2016-05
У Београду, 27. децембра 2016. године
Министар,
Горан Кнежевић, с.р.