На основу члана 15. став 4. Закона о обављању саветодавних и стручних послова у области пољопривреде („Службени гласник РС”, број 30/10),
Министар пољопривреде и заштите животне средине доноси
 
ПРАВИЛНИК
о обрасцу и садржини идентификационе картице пољопривредног саветодавца, као и начину њеног коришћења, издавања и поништавања
"Службени гласник РС", број 
	72 од 14. јула 2014.
 
Члан 1.
Овим правилником прописује се образац и садржина идентификационе картице, као и начин њеног коришћења, издавања и поништавања.
Члан 2.
Садржина идентификационе картице дата је у Обрасцу –Идентификациона картица пољопривредног саветодавца, који је одштампан уз овај правилник и чини његов саставни део.
Члан 3.
Идентификациона картица је правоугаоног облика, димензија 65 x 95 mm, израђена на хартији дебљине 120 g/m² и заштићена ПВЦ провидним омотом.
Члан 4.
Предња страна идентификационе картице садржи:
1) у горњем делу на средини – грб Републике Србије;
2) испод грба на средини текст, који гласи:
„Република Србија
МИНИСТАРСТВО ПОЉОПРИВРЕДЕ
И ЗАШТИТЕ ЖИВОТНЕ СРЕДИНЕ
ПОЉОПРИВРЕДНИ САВЕТОДАВАЦ”;
3) испод тог текста, са десне стране, место за фотографију пољопривредног саветодавца, димензија 25 x 30 mm, преко које се у доњем левом углу утискује печат министарства надлежног за послове пољопривреде (у даљем тексту: Министарство);
4) испод места за фотографију једно испод другог уписан текст:
(1) „ИМЕ”, са означеним местом за уписивање имена пољопривредног саветодавца,
(2) „ПРЕЗИМЕ” са означеним местом за уписивање презимена пољопривредног саветодавца,
(3) „Број и датум решења о издавању лиценце” са означеним местом за уписивање броја и датума решења о издавању лиценце,
(4) „Послодавац” са означеним местом за уписивање пословног имена и седишта послодавца.
Полеђина идентификационе картице садржи: 
1) у горњем делу, на средини, реч: „ОБЛАСТ” са означеним местом за уписивање области у којој пољопривредни саветодавац обавља саветодавне послове;
2) испод тога текст, који гласи:
„У вршењу саветодавних послова пољопривредни саветодавац има права и дужности утврђене законом којим се уређује обављање саветодавних и стручних послова у области пољопривреде.
Приликом престанка радног односа, односно престанком важења лиценце картицу вратити издаваоцу.”;
3) испод тог текста, на левој страни, у загради, уписане речи: „Датум издавања”, изнад којих је означено место за уписивање датума издавања идентификационе картице;
4) испод тога, на средини, место означено за печат органа који издаје идентификациону картицу („МП”), а десно место означено за потпис министра који је надлежан за послове пољопривреде, испод којег је уписана реч: „Министар”;
5) испод тога, у доњем делу лево, место означено за својеручни потпис пољопривредног саветодавца испод кога су, у загради, уписане речи: „Својеручни потпис”.
Члан 5.
Пољопривредни саветодавац је власник идентификационе картице и у вршењу саветодавних послова у пољопривреди носи је са собом.
Идентификациона картица користи се приликом идентификације и доказивања својства пољопривредног саветодавца.
Члан 6. 
Идентификациона картица издаје се подношењем захтева датог у Прилогу – Захтев за издавање идентификационе картице, који је одштампан уз овaј правилник и чини његов саставни део (у даљем тексту: Прилог), а који Министарству подноси физичко лице које испуњава услове у складу са законом којим се уређује обављање саветодавних и стручних послова у области пољопривреде.
Уз захтев из става 1. овог члана подноси се:
1) фотокопија радне књижице;
2) доказ о уплаћеној административној такси, у складу са законом којим се уређују републичке административне таксе;
3) две фотографије величине 25 x 30 mm.
Идентификациона картица издаје се, након провере испуњености услова, у складу са законом којим се уређује обављање саветодавних и стручних послова у области пољопривреде и законом којим се уређује општи управни поступак. 
	
Члан 7.
Пољопривредни саветодавац који изгуби, оштети или на други начин остане без идентификационе картице, без одлагања, оглашава идентификациону картицу неважећом у „Службеном гласнику Републике Србије” и Министарству подноси захтев, дат у Прилогу, ради издавања нове идентификационе картице.
Пољопривредни саветодавац уз захтев из става 1. овог члана подноси доказ о оглашавању.
Члан 8.
У случају престанка важења лиценце, односно престанка радног односа пољопривредни саветодавац враћа идентификациону картицу Министарству ради њеног поништавања, у складу са законом којим се уређује обављање саветодавних и стручних послова у области пољопривреде и законом којим се уређује општи управни поступак.
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2015. године.
Број 110-00-60/2014-09
У Београду, 1. јула 2014. године
Министар,
проф. др Снежана Богосављевић Бошковић, 
	с.р.
 
ПРИЛОЗИ
Образац 1 -
	
	Идентификациона картица пољопривредног саветодавца
Прилог 1 -
	Захтев 
	за издавање идентификационе картице