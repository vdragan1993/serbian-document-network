Редакцијски пречишћен текст
 
На основу члана
12. став 1. и члана 86. став 1. тачка 8) Закона о матичним књигама („Службени гласник
РС”, број 20/09), 
Министар за
државну управу и локалну самоуправу доноси 
 
 
ПРАВИЛНИК
о програму и начину полагања посебног
стручног испита за матичара
“Службени гласник РС“, бр. 101
од 4. децембра 2009, 
122 
од 
7. 
новембра 
2014, 74 од 2. 
септембра 2016.
 
 
I. ОСНОВНЕ ОДРЕДБЕ
 
1. Садржина правилника
 
Члан 1.
Овим правилником
уређује се програм и начин полагања посебног стручног испита за матичара. 
 
2. Ко полаже посебан стручни испит
за матичара
 
Члан 2.
Посебан стручни
испит за матичара полаже лице које је засновало радни однос на неодређено време
ради обављања послова матичара или заменика матичара, односно приправник који се
стручно оспособљава за обављање послова матичара у органима из члана 6. ст. 2. и
4. Закона о матичним књигама (у даљем тексту: кандидат). 
 
Члан 3.
Посебан стручни
испит за матичара могу полагати и лица са којима је, у складу са законом, закључен
уговор о стручном оспособљавању и усавршавању ради обављања приправничког стажа
и полагања посебног стручног испита за матичара. 
Посебан стручни
испит за матичара могу полагати и друга лица која су се оспособила за самосталан
рад у струци, а заинтересована су за рад на пословима матичара, односно заменика
матичара. 
 
3. Програм посебног стручног испита
за матичара
 
Члан 4.
У току испита
проверава се познавање важећих прописа којима су уређене области из испитних предмета.

Области које
чине садржину испитних предмета наведене су у Програму посебног стручног испита
за матичара, који је као прилог 1 одштампан уз овај правилник и чини његов саставни
део.
 
4. Испитни предмети
 
Члан 5.
Посебан стручни
испит за матичара садржи следеће испитне предмете: 
1) Матичне књиге;
2) Држављанство;
3) Породични
односи, брак и лично име;
4) Међународне
конвенције и статусна питања са иностраним елементом;
5) Управни поступак
са елементима канцеларијског пословања.
 
5. Испитна комисија
 
Члан 6.
За спровођење
посебног стручног испита за матичара образује се Испитна комисија за полагање посебног
стручног испита за матичара (у даљем тексту: Испитна комисија).
Испитна комисија
има пет чланова од којих су један председник и један заменик председника. 
Испитна комисија
одлучује већином гласова од укупног броја чланова.
Административне
послове за Испитну комисију обавља секретар Испитне комисије.
Секретар Испитне
комисије има заменика. 
 
Члан 7.
Испитну комисију
решењем образује министар надлежан за послове управе (у даљем тексту: министар),
на период од две године. 
Решењем о образовању
Испитне комисије, поред председника, заменика председника и чланова Испитне комисије,
одређују се и испитивачи за поједине испитне предмете. 
 

Члан 8.
Председник, заменик председника и чланови Испитне 
комисије морају бити државни службеници који имају стечено високо образовање на 
основним академским студијама у обиму од најмање 240 ЕСПБ бодова, мастер 
академским студијама, специјалистичким академским студијама, специјалистичким 
струковним студијама, односно на основним студијама у трајању од најмање четири 
године или специјалистичким студијама на факултету.
*Службени гласник РС, 
број 122/2014
 
Члан 9.
Председнику,
заменику председника, члановима Испитне комисије, испитивачима, секретару и заменику
секретара Испитне комисије, као и лицима која учествују у организацији и спровођењу
посебног стручног испита за матичара припада накнада за рад чију висину решењем
утврђује министар. 
 
II. ПОЛАГАЊЕ ПОСЕБНОГ СТРУЧНОГ ИСПИТА
ЗА МАТИЧАРА
 
1. Захтев за полагање посебног стручног
испита за матичара
 
Члан 10.
Захтев за полагање
посебног стручног испита за матичара подноси се на Обрасцу 1, који је као прилог
2 одштампан уз овај правилник и чини његов саставни део. 
Ако се захтев
за полагање посебног стручног испита за матичара подноси сагласно члану 2. овог
правилника, уз захтев подноси се:
1) решење о
радноправном статусу;
2) решење о
утврђеној обавези полагања посебног стручног испита за матичара;
3) оверена фотокопија
дипломе о стеченом високом образовању;
4) фотокопија
личне карте.
Ако се захтев
за полагање посебног стручног испита за матичара подноси сагласно члану 3. став
1. овог правилника, уз захтев подноси се:
1) уговор о
стручном оспособљавању и усавршавању;
2) оверена фотокопија
дипломе о стеченом високом образовању;
3) оверена фотокопија
личне карте.
Ако се захтев
за полагање посебног стручног испита за матичара подноси сагласно члану 3. став
2. овог правилника, уз захтев подноси се:
1) оверена фотокопија
дипломе о стеченом високом образовању;
2) уверење
(потврда) о стеченом радном искуству у струци;
3) оверена фотокопија
личне карте.
Образац захтева
из става 1. овог члана преузима се на интернет страници званичног сајта министарства
надлежног за послове управе (у даљем тексту: Министарство), а подаци у образац захтева
уписују се електронским путем. 
 
Члан 11.
Захтев за полагање
посебног стручног испита за матичара за лица из члана 2. овог правилника подноси
орган из члана 6. ст. 2. и 4. Закона о матичним књигама, а може га поднети и само
лице које сагласно члану 2. овог правилника подлеже обавези полагања посебног стручног
испита за матичара, као и лица из члана 3. овог правилника (у даљем тексту: подносилац
захтева).   
Орган из члана
6. ст. 2. и 4. Закона о матичним књигама је у обавези да захтев за полагање посебног
стручног испита за матичара поднесе најкасније 60 дана пре истека рока у коме је
лице из члана 2. овог правилника сагласно закону обавезно да положи посебан стручни
испит за матичара, а ако не поступи у утврђеном року захтев може поднети сам кандидат.

 
2. Трошкови за полагање посебног
стручног испита за матичара
 
Члан 12.
Орган у коме
је кандидат запослен, односно подносилац захтева, дужан је да уплати трошкове полагање
посебног стручног испита за матичара пре полагања испита. 
Трошкове полагања
посебног стручног испита решењем утврђује министар.
 
3. Одлука о захтеву за полагање
посебног стручног испита за матичара
 
Члан 13.
О захтеву за
полагање посебног стручног испита за матичара одлучује министар решењем које се
доставља подносиоцу захтева. 
Водећи рачуна
о року у коме је кандидат обавезан да положи посебан стручни испит за матичара,
Испитна комисија одређује дан, време и место  полагања испита, о чему обавештава
подносиоца захтева најкасније седам дана пре полагања испита. 
Испитна комисија
одређује и распоред чланова Испитне комисије, односно испитивача за сваки испитни
рок. 
 
4. Ток испита
 
Члан 14.
Посебан стручан
испит за матичара полаже се, по правилу, усмено.
Посебан стручан
испит за матичара започиње постављањем испитних питања кандидату. 
 
Члан 15.
О току посебног
стручног испита за матичара води се записник у који се уносе подаци о резултатима
испита, на основу појединачних писаних извештаја чланова Испитне комисије, односно
испитивача. 
Записник потписују
чланови и секретар Испитне комисије. 
 
Члан 16.
Знање које је
кандидат показао из сваког испитног предмета оцењује се посебно описном оценом
„положио” или „није положио”. 
 
Члан 17.
После завршетка
посебног стручног испита за матичара Испитна комисија утврђује општи успех који
је кандидат постигао на испиту оценом „положио” или „није положио”, након чега секретар
Испитне комисије саопштава резултат кандидату.
Резултат полагања
посебно стручног испита за матичара уноси се у записник по утврђивању општег успеха
кандидата.
Посебан стручни
испит за матичара није положио кандидат који је из више од два испитна предмета
добио оцену „није положио”.
 
5. Поправни испит
 
Члан 18.
Кандидат који
је из једног или два испитна предмета добио оцену „није положио” позива се на поправни
испит из тих предмета, у року који не може бити дужи од 60 дана од дана претходног
полагања. 
Кандидат који
на поправном испиту из једног предмета добије оцену „није положио” или не приступи
полагању испита у року из става 1. овог члана, није положио посебан стручни испит
за матичара. 
 
6. Одлагање испита
 
Члан 19.
На захтев кандидата,
председник Испитне комисије може одлучити да започети испит одложи за други испитни
рок, а најдуже до 30 дана, ако је кандидат због болести или другог оправданог разлога,
спречен да настави полагање посебног стручног испита за матичара.
Кандидат је
дужан да разлоге због којих тражи одлагање започетог испита учини вероватним. 
Рок на који
је испит одложен рачуна се од дана доношења одлуке о одлагању испита. 
 
7. Поновно полагање посебног стручног
испита за матичара
 
Члан 20.
Кандидат који
није положио посебан стручни испит за матичара не може поново полагати испит пре
истека рока од 15 дана од дана претходног полагања.
Изузетно, кандидат
који је дужан да положи посебан стручни испит за матичара у року утврђеном законом,
може полагати испит пре истека рока из става 1. овог члана. 
 
8. Право на приговор
 
Члан 21.
Кандидат који
сматра да његов успех из неког предмета није правилно оцењен има право приговора
Испитној комисији у року од 48 часова после саопштења резултата о полагању посебног
стручног испита за матичара. 
 
Члан 22.
Кандидат који
је изјавио приговор поново полаже испит из предмета на који се приговор односи пред
Испитном комисијом наредног радног дана од дана пријема приговора у време које му
саопштава секретар Испитне комисије. 
 
III. УВЕРЕЊЕ О ПОЛОЖЕНОМ ПОСЕБНОМ
СТРУЧНОМ ИСПИТУ ЗА МАТИЧАРА
 
1. Издавање уверења
 
Члан 23.
На основу резултата
испита, кандидату који је положио посебан стручни испит за матичара издаје се Уверење
о положеном посебном стручном испиту за матичара. 
Уверење о положеном
посебном стручном испиту за матичара издаје министар.
 
2. Садржина уверења
 
Члан 24.
Уверење о положеном
посебном стручном испиту за матичара издаје се на Обрасцу 2, који је као прилог
3 одштампан уз овај правилник и чини његов саставни део.
Образац из става
1. овог члана израђује се од заштићене 100-грамске хартије са штампом у љубичастој
боји и садржи грб Републике Србије, у заглављу и средини обрасца.  

       
 
IV. ЕВИДЕНЦИЈА О ПОЛАГАЊУ ПОСЕБНОГ
СТРУЧНОГ ИСПИТА ЗА МАТИЧАРА
 
1. Вођење евиденције
 
Члан 25.
Министарство
води Евиденцију о полагању посебног стручног испита за матичара (у даљем тексту:
Евиденција). 
Евиденција се
води као јединствена електронска база података. 
 
2. Садржина евиденције
 
Члан 26.
Евиденција се
води у непрекидном низу бројева.
У Евиденцију
се уписује:
1) име и презиме
кандидата;
2) јединствени
матични број грађана;
3) назив високошколске
установе, стечено високо образовање и стручни назив, односно за лица из члана
89. Закона о матичним књигама назив завршене средње школе и образовни профил;
4) правни основ
за полагање посебног стручног испита за матичара;
5) број и датум
доношења решења којим је одобрено полагање посебног стручног испита за матичара;
6) датум полагања
испита;
7) подаци о
општем успеху на испиту;
8) број и датум
издатог Уверења о положеном посебном стручном испиту за матичара.
Образац Евиденције
из члана 25. став 1. овог правилника, као прилог 4 одштампан је уз овај правилник
и чини његов саставни део.
 
V. ПОЛАГАЊЕ ПОСЕБНОГ СТРУЧНОГ ИСПИТА
ЗА МАТИЧАРА КАО УСЛОВ ЗА НАСТАВАК ОБАВЉАЊА ПОСЛОВА МАТИЧАРА, ОДНОСНО ЗАМЕНИКА МАТИЧАРА
 
Члан 27.
Посебан стручни
испит за матичара по програму и на начин утврђен овим правилником полажу и лица
из члана 89. Закона о матичним књигама. 
 
Члан 28.
Захтев за полагање
посебног стручног испита за матичара за лица из члана 89. Закона о матичним књигама
подноси се на Обрасцу 3, који је као прилог 5 одштампан уз овај правилник и чини
његов саставни део. 
Уз захтев из
става 1. овог члана подноси се:
1) решење о
радноправном статусу;
2) решење о
утврђеној обавези полагања посебног стручног испита за матичара;
3) оверена фотокопија
јавне исправе о завршеној школи и стеченом средњем образовању;
4) фотокопија
личне карте.
Образац захтева
из става 1. овог члана преузима се на интернет страници званичног сајта Министарства,
а подаци у образац захтева уписују се електронским путем. 
 
Члан 29.
Захтев за полагање
посебног стручног испита за матичара за лица из члана 89. Закона о матичним књигама
подноси орган из члана 6. ст. 2. и 4. Закона о матичним књигама, а може га поднети
и само лице које сагласно члану 89. Закона о матичним књигама подлеже обавези полагања
посебног стручног испита за матичара. 
Орган из члана
6. ст. 2. и 4. Закона о матичним књигама је у обавези да захтев за полагање посебног
стручног испита за матичара из става 1. овог правилника поднесе најкасније 90 дана
пре истека рока из члана 89. Закона о матичним књигама, а ако не поступи у утврђеном
року захтев може поднети сам кандидат. 
 
Члан 30.
Уверење о положеном посебном стручном испиту за матичара лицима из члана 89. Закона
о матичним књигама издаје се на Обрасцу 4, који је као прилог 6 одштампан уз овај
правилник и чини његов саставни део. 
Образац из става 1. овог члана израђује се од заштићене 100-грамске хартије са штампом
у светлобраон боји и садржи грб Републике Србије, у заглављу и средини обрасца. 

 
VI. ЗАВРШНА ОДРЕДБА
 
Члан 31.
Овај правилник
ступа на снагу осмог дана од дана објављивања у „Службеном гласнику Републике Србије”,
а примењује се од дана почетка примене Закона о матичним књигама. 
 
 
Број 110-00-110/2009-04
У Београду, 1. децембра 2009. године
Министар,

Милан Марковић, с.р.
 
ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" ПРАВИЛНИКА
 
Правилник измени Правилника о програму и начину 
	полагања посебног стручног испита за матичара: "Службени гласник РС", број 
	74/2016-4
 
Члан 2.
Кандидат који је започео полагање посебног стручног 
	испита за матичара према програму посебног стручног испита за матичара, који 
	је важио до почетка примене овог правилника, окончаће полагање испита према 
	том програму.
  
Члан 3.
Овај правилник ступа на снагу осмог дана од дана 
	објављивања у „Службеном гласнику Републике Србије”, а примењује се од 1. 
	јуна 2017. године.
 
 
Прилози
 
НАПОМЕНА ИЗДАВАЧА: Правилником о измени Правилника о 
	програму и начину полагања посебног стручног испита за матичара ("Службени 
	гласник РС", број 74/2016) који је ступио на снагу осмог дана од дана 
	објављивања у „Службеном гласнику Републике Србије”, односно 10. септембра 
	2016. године, а примењује се од 1. јуна 2017. године, измењен је Прилог 1. 
	(види чл. 1. и 3. Правилника - 74/2016-4).
 

 Прилог 1 - Програм посебног стручног испита за матичара

Прилог 2 - 
Захтев за полагање посебног стручног испита за матичара

Прилог 3 
	- Уверење о положеном посебном стручном испиту за матичара

Прилог 4 
	- Образац евиденције

Прилог 5 
	- Захтев за полагање посебног стручног испита за матичара лица из члана 89. 
	Закона о матичним књигама

Прилог 6 
	- Уверење о положеном посебном стручном испиту за матичара