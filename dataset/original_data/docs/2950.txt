На основу члана 18. став 1. тачка 3, а у вези с чланом 55. став 1, Закона о Народној банци Србије („Службени гласник РС”, бр. 72/2003, 55/2004 и 44/2010), 
Гувернер Народне банке Србије доноси
 
 
ОДЛУКУ
о издавању и основним обележјима кованог новца апоена од 1, 2, 5, 10 и 20 динара
"Службени гласник РС", 
				број 29 од 30. априла 2011.
 
 
1. Народна банка Србије издаће ковани новац апоена од 1, 2, 5, 10 и 20 динара.
 
2. Ковани новац апоена од 1 и 2 динара израђиваће се од вишеслојног материјала чије је језгро нискоугљенични челик, обострано електрохемијски платиран основним слојем бакра (Cu), дебљине наноса 17,5 ± 3,5 µm и завршним слојем месинга (Cu Zn 33) дебљине наноса 7,5 ± 1,5 µm. 
Ковани новац апоена од 5, 10 и 20 динара израђиваће се од легуре следећег састава:
1) ковани новац од 5 динара – 75% бакра, 0,5% никла и 24,5% цинка; 
2) ковани новац од 10 и 20 динара – 70% бакра, 12% никла и 18% цинка.
 
3. Ковани новац из тачке 1. ове одлуке имаће следећу масу и следеће пречнике:
1) ковани новац од 1 динара – масу 4,20 g и пречник 20 mm,
2) ковани новац од 2 динара – масу 5,05 g и пречник 22 mm,
3) ковани новац од 5 динара – масу 6,13 g и пречник 24 mm,
4) ковани новац од 10 динара – масу 7,77 g и пречник 26 mm, 
5) ковани новац од 20 динара – масу 9,00 g и пречник 28 mm. 
Допуштено одступање од масе сваког појединачног комада кованог новца из става 1. одредбе под 1) и 2) ове тачке је ± 4%.
Допуштено одступање од масе сваког појединачног комада кованог новца из става 1. одредбе под 3), 4) и 5) ове тачке је ± 2,5%.
Допуштено одступање од пречника сваког појединачног комада кованог новца из става 1. ове тачке је ± 0,15 mm.
 
4. Изглед лица (аверса) кованог новца из тачке 1. ове одлуке је следећи:
– на кованом новцу од 1 динара у средишњем делу је рељефни приказ зграде Народне банке Србије, изнад је реч „динар” исписана ћирилицом и латиницом, с леве стране је ознака вредности „1”, а испод ознаке вредности је година ковања „2011”;
– на кованoм новцу од 2 динара у средишњем делу је рељефни приказ манастира Грачаница, изнад је реч „динара” исписана ћирилицом и латиницом, с леве стране је ознака вредности „2”, испод ознаке вредности је година ковања „2011”, а између ознаке вредности и године ковања полукружно уз обод ћирилицом је исписана реч „Грачаница”; 
– на кованом новцу од 5 динара у средишњем делу је рељефни приказ манастира Крушедол, изнад је реч „динара” исписана ћирилицом и латиницом, испод је година ковања „2011”, с леве стране је ознака вредности „5”, а између ознаке вредности и године ковања полукружно уз обод ћирилицом је исписана реч „Крушедол”;
– на кованом новцу од 10 динара у средишњем делу је рељефни приказ манастира Студеница, изнад је реч „динара” исписана ћирилицом и латиницом, испод је година ковања „2011”, с леве стране је ознака вредности „10”, а између ознаке вредности и године ковања полукружно уз обод ћирилицом је исписана реч „Студеница”;
– на кованом новцу од 20 динара у средишњем делу је портрет Иве Андрића у левом полупрофилу, десно до портрета, полукружно, исписане су године његовог рођења и смрти „1892–1975”, испод су полукружно ћирилицом исписане речи „Иво Андрић”, лево од портрета је ознака вредности „20”, испод портрета је година ковања „2011”, а изнад портрета је полукружно, ћирилицом и латиницом, исписан текст „динара”, међусобно раздвојен цртицом. 
 
5. Изглед наличја (реверса) кованог новца из тачке 1. ове одлуке је следећи: у централном делу је Велики грб Републике Србије, изнад и око грба је полукружно, ћирилицом и латиницом, исписан текст „РЕПУБЛИКА СРБИЈА”, међусобно раздвојен цртицом, испод грба је на исти начин исписан текст „НБС”, такође међусобно раздвојен цртицом, а од текста „РЕПУБЛИКА СРБИЈА” раздвојен тачкама.
 
6. По ободу кованог новца из тачке 1. ове одлуке, и то на дужинама кружних лукова од 72 степена, распоређена је равна површина, иза које следе вертикалне заобљене канауре полупречника 0,15 mm.
 
7. Ова одлука ступа на снагу наредног дана од дана објављивања у „Службеном гласнику РС”.
 
 
О. број 8
У Београду, 28. априла 2011. године
Гувернер
Народне банке Србије
др Дејан Шошкић, 
				с.р