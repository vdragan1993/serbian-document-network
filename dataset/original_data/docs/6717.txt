На основу члана 89. став 3. Закона о електронским комуникацијама („Службени гласник РС”, бр. 44/10, 60/13 – УС и 62/14),
Министар за трговину, туризам и телекомуникације доноси
 
ПРАВИЛНИК
о минималним условима за издавање појединачних дозвола за коришћење радио-фреквенција по спроведеном поступку јавног надметања у радио-фреквенцијским опсезима 791–821/832–862 MHz
"Службени гласник РС", број 70 од 12. августа 
				2015.
 
1. Уводна одредба
Члан 1.
Овим правилником прописују се минимални услови за издавање појединачних дозвола за коришћење радио-фреквенција по спроведеном поступку јавног надметања у радио-фреквенцијским опсезима 791–821/832–862 MHz за пружање јавне електронске комуникационе услуге за систем IMT који обухвата IMT-2000 и IMT-Advanced (International Mobile Telecommunications: у даљем тексту: појединачна дозвола), који нарочито садржи број појединачних дозвола које се могу издати за одређени радио-фреквенцијски опсег, период на који се издају појединачне дозволе, најмањи износ једнократне накнаде која се плаћа приликом издавања појединачне дозволе, услове у погледу обезбеђивања покривености одређеног дела територије или становништва, као и друге минималне услове за издавање појединачних дозвола.
2. Правни оквир за издавање појединачне дозволе
Члан 2.
Појединачна дозвола издаје се у складу са Законом о електронским комуникацијама („Службени гласник РС”, бр. 44/10, 60/13 – УС и 62/14, у даљем тексту: Закон), Уредбом о утврђивању Плана намене радио-фреквенцијских опсега („Службени гласник РС”, број 99/12) и Правилником о утврђивању Плана расподеле радио-фреквенција за рад у радио-фреквенцијским опсезима 791–821/832–862 MHz („Службени гласник РС”, број 94/14, у даљем тексту: План расподеле).
Број појединачних дозвола које се издају за радио-фреквенцијски опсег 791–821/832–862 MHz 
Члан 3.
У складу са Планом расподеле расположиво је шест основних (упарених) радио-фреквенцијских блокова, ширине по 5 MHz.
За територију Републике Србије, за расположиве основне радио-фреквенцијске блокове у радио-фреквенцијским опсезима из члана 1. овог правилника, издају се највише три појединачне дозволе.
Појединачном дозволом додељују се два основна радио-фреквенцијска блока.
Уколико се на овај начин не додели шест расположивих радио-фреквенцијских блокова, поступак јавног надметања ће се наставити тако да се преостали блокови могу доделити на следећи начин:
1) ако је у поступку јавног надметања учествовао само један оператор, тај оператор се може изјаснити за додељивање додатних 10 МHz (2 основна блока);
2) ако су у претходном поступку јавног надметања учествовала два оператора, они се могу изјаснити за додељивање преосталих блокова путем јавног надметања, и то на следећи начин:
(1) ако су оба оператора заинтересована за преостале блокове, сваком од њих се може доделити још по 5 МHz (1 основни блок),
(2) ако је само један оператор заинтересован за преостале блокове, том оператору се може доделити још 10 МHz (2 основна блока).
Основни блокови ће бити додељени у континуитету.
Једном оператору може бити издата највише једна појединачна дозвола.
Период на који се издају појединачне дозволе
Члан 4.
Појединачна дозвола се издаје на период од 10 година. 
Након истека периода на који је издата појединачна дозвола, иста се може продужити у складу са чланом 92. став 2. Закона на пет година.
Најмањи износ једнократне накнаде која се плаћа приликом издавања појединачне дозволе
Члан 5.
Најмањи износ једнократне накнаде која се плаћа приликом издавања појединачне дозволе је 17.500.000 EUR за сваки појединачни основни радио-фреквенцијски блок одређен Планом расподеле.
Износ једнократне накнаде постигнут на јавном надметању плаћа се у динарској противвредности по средњем курсу Народне банке Србије на дан уплате. 
Врста услуге
Члан 6.
Ималац појединачне дозволе дужан је да у радио-фреквенцијским опсезима 791–821/832–862 MHz, пружа јавну електронску комуникациону услугу за систем IMT (International Mobile Telecommunications) који обухвата IMT-2000 и IMT-Advanced, на технолошки неутралној основи.
Услови у погледу обезбеђивања покривености одређеног дела становништва и територије услугом и квалитета услуге
Члан 7.
Ималац појединачне дозволе, издате у складу са Законом, дужан је да јавну електронску комуникациону услугу за систем IMT (International Mobile Telecommunications) који обухвата IMT-2000 и IMT-Advanced, пружа у складу са Планом расподеле, непрекидно, 24 сата дневно, седам дана у недељи.
Ималац појединачне дозволе, издате у складу са Законом, дужан је да у року од четири месеца од дана издавања појединачне дозволе започне комерцијално пружање мобилне широкопојасне услуге. 
Oператор који је већ ималац појединачне дозволе за јавну електронску комуникациону мрежу и пружање јавне електронске комуникационе услуге у опсезима 1710–1785/1805–1880 MHz, издате у складу са Законом, дужан је да обезбеди покривеност територије и становништва мобилном широкопојасном услугом на следећи начин: 
1) у року од годину дана од дана издавања појединачне дозволе, дужан је да обезбеди доступност услуга за 50% становништва Републике Србије;
2) у року од три године од дана издавања појединачне дозволе дужан је да обезбеди  доступност услуга на 50% територије Републике Србије, од чега обавезно у 25% насељених места Пчињског, Јабланичког, Рашког, Пиротског и Златиборског округа.
Оператор који није ималац појединачне дозволе из става 3. овог члана дужан је да обезбеди покривеност становништва мобилном широкопојасном услугом на следећи начин:
1) у року од три године од дана издавања појединачне дозволе дужан је да обезбеди доступност услуга за 50% становништва Републике Србије;
2) у року од пет година од дана издавања појединачне дозволе дужан је да обезбеди доступност услуга за 50% територије  Републике Србије, од чега обавезно у 25% насељених места Пчињског, Јабланичког, Рашког, Пиротског и Златиборског округа.
Све сметње и прекиди у мрежи морају бити откривени и отклоњени у периоду утврђеном релевантним међународним нормама, препорукама и општим актима Регулаторне агенције за електронске комуникације и поштанске услуге. 
3. Завршна одредба
Члан 8.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-00061/2015-07
У Београду, 11. августа 2015. године
Министар,
Расим Љајић, с.р.