На основу члана 45. став 1. Закона о Влади („Службени гласник РС”, бр. 55/05 и 71/05 – исправка, 101/07 и 65/08), 



Влада доноси


 


СТРАТЕГИЈУ


контроле стрељачког и лаког оружја у Републици Србији за период 2010–2015. године


„Службени гласник РС“, број 36 од 28. маја 2010.


 


1. УВОД


 


Република Србија прихвата потребу да се на свим нивоима дефинишу аспекти контроле стрељачког и лаког оружја (SALW), његових делова и припадајуће муниције који се тичу нелегалног поседовања, производње, складиштења и промета, у циљу спречавања приступа оружју криминалним групама и терористима. Ова решеност потврђена је потписивањем Програма акције Уједињених нација за спречавање, борбу против и за искорењивање нелегалне трговине стрељачким и лаким оружјем у свим аспектима (UN PoA),[1] Документа Организације за безбедност и сарадњу у Европи (ОЕБС) о стрељачком и лаком оружју,[2]
	Документа ОЕБС о залихама конвенционалне муниције[3] и Протокола Уједињених нација о ватреном оружју. Она је, такође, изражена у Закључку Владе од 17. августа 2009. године.


Стрељачким и лаким оружјем сматра се свако ручно преносиво смртоносно оружје које избацује, лансира, дизајнирано је да избацује или лансира, или се може преправити да избацује или лансира пројектиле, под притиском експлозива, осим старог оружја. У ширем смислу, стрељачко оружје је намењено за личну употребу и обухвата, између осталог, пиштоље, револвере, пушке, аутомате и лаке митраљезе. Лако оружје представља оно које, по правилу, користе тимови од 2-3 особе, а обухвата, између осталог, тешке митраљезе, ручне ракетне бацаче, против-авионске системе и минобацаче калибра до 100 mm.[4] 



Нелегална производња, поседовање, промет и спољна трговина стрељачким и лаким оружјем и с тим повезане појаве (организовани криминал, насиље праћено употребом оружја и тероризам) подстрекавају сукобе и насиље и доприносе несигурности грађана. Утицај неконтролисаног ширења и поседовања оружја и даље представља опасност по одрживи друштвени и економски развој. Нелегално поседовање оружја доводи до непрекидне злоупотребе, као што су криминалне активности, недозвољена употреба ватреног оружја и убиства почињена оружјем.


У припреми ове стратегије узети су у обзир наведени програм акције Уједињених нација (у даљем тексту: УН) и кључни налази истраживања о поменутој области, које је урађено 2004. године од стране United Nations Development Program (UNDP). 



Стратегија контроле стрељачког и лаког оружја у Републици Србији је документ којим Влада утврђује стање у области контроле стрељачког и лаког оружја и мере за развој у тој области, односно одређује оквире за израду акционог плана, дефинише улоге и надлежности државних органа, идентификује циљеве и утврђује основне правце деловања.


Стратегија контроле стрељачког и лаког оружја представља оквир за ангажовање институција и појединаца, како у владином тако и у невладином сектору, за имплементацију активности спречавања и борбе против нелегалне производње, поседовања и трговине стрељачког и лаког оружја у свим аспектима. 



Стратегија се односи на период од 2010. до 2015. године.


 


2. ОЦЕНА СТАЊА


 


По завршетку сукоба на просторима бивше Југославије покренуто је више акција прикупљања оружја. Међутим, његова распрострањеност и ширење међу становништвом региона и даље представља озбиљан проблем јер су оружје, муниција и експлозиви још увек лако доступни.


Услед редукције бројне величине оружаних снага појавиле су се велике количине наоружања и муниције које представљају вишак. Република Србија, као и остале суверене државе, задржава право да део насталих вишкова понуди тржишту, а добијена средства искористи за потребе система одбране.


Према званичним подацима, у Републици Србији на крају 2008. године било је регистровано 1.172.468 комада оружја у легалном поседу грађана. У периоду од 2005. до 2009. године у Републици Србији извршено је 6.191 кривично дело уз употребу ватреног оружја. У истом периоду, од грађана је одузето 6.284 комада ватреног оружја у илегалном поседу, а уништено је 50.541 комада оружја који су били у поседу државе, од чега су 8.018 преносиви противавионски системи (MANPAD).


Неконтролисано ширење и нелегална трговина стрељачким и лаким оружјем може представљати озбиљан проблем, као потенцијални катализатор несигурности и утицаја на безбедност, у Републици Србији.


Забрињавајућа је количина ватреног оружја у поседу грађана, што је последица послератне нестабилности и повећане стопе криминала, у комбинацији са традиционалном културом поседовања оружја и великом расположивошћу оружја.


Упркос ранијим позитивним мерама прикупљања и регистрације нелегалног оружја које су спровели надлежни органи 1999, 2003. и 2007. године, постојање велике количине нелегалног оружја и даље може имати значајан утицај на развој негативних последица. 



Стога, Влада наставља да предузима активности на националном нивоу које, у сарадњи са међународним актерима и сагласно глобалним опредељењима, треба да допринесу адекватном решавању проблема који настају неконтролисаним коришћењем стрељачког и лаког оружја.


 


3. НОРМАТИВНИ ОКВИР


 


У сузбијању и искорењивању илегалне трговине стрељачким и лаким оружјем Република Србија полази од следећих међународних докумената о контроли стрељачког и лаког оружја:


1) Протокол УН против илегалне производње и трафикинга ватреним оружјем, његовим деловима и муницијом (јун 2001. године, ступио на снагу јулa 2005);


2) Акциони програм УН за спречавање, сузбијање и искорењивање илегалне трговине SALW-ом у свим aспектима (јул 2001. године);


3) Међународни инструмент који омогућује државама да идентификују и прате SALW на правовремен и поуздан начин (децембар 2005);


4) Документ ОЕБС о стрељачком и лаком оружју (новембар 2000. године);


5) Кодекс понашања Европске уније (ЕУ) при извозу оружја (јун 1998. године).[5]


Поред међународних докумената, статус стрељачког и лаког оружја у Републици Србији, уређен је следећим законима:


1) Закон о оружју и муницији („Службени гласник РС”, бр. 9/92, 53/93, 67/93, 48/94, 44/98, 39/03, 85/05 и 101/05);


2) Закон о производњи и промету наоружања и војне опреме („Службени лист СРЈ”, број 41/96, „Службени лист СЦГ”, број 7/05 и „Службени гласник РС”, број 85/05);


3) Закон о испитивању ручног ватреног оружја, направа и муниције („Службени лист СЦГ”, број 31/04);


4) Закон о спољној трговини наоружањем, војном опремом и робом двоструке намене („Службени лист СЦГ”, бр. 7/05 и 8/05). 



 


4. ОСНОВНИ ЗАДАЦИ И ОПШТИ ЦИЉ


 


Основни задаци контроле стрељачког и лаког оружја коју спроводи Република Србија подразумевају:


1) сталну националну контролу активности у погледу производње, поседовања, ношења, унутрашњег и спољнотрговинског промета (укључујући и посредовање у промету) стрељачког и лаког оружја; 



2) подношење извештаја у складу са Програмом акције УН за SALW, Документу ОЕБС о SALW, Протоколу УН о ватреном оружју и осталим међународним споразумима и конвенцијама;


3) контролу активности по питањима везаним за управљање залихама стрељачког и лаког оружја у поседу државе и уклањање његових вишкова.


Општи циљ Стратегије контроле стрељачког и лаког оружја јесте успостављање јединственог националног система ефикасне контроле[6] стрељачког и лаког оружја у Републици Србији којим ће се смањити количина оружја у илегалном поседу, број злоупотреба оружја у легалном поседу и повећати општа безбедност грађана и друштва у целини.


 


5. СПЕЦИФИЧНИ ЦИЉЕВИ


 


Стратегија контроле стрељачког и лаког оружја Републике Србије има следеће специфичне циљеве:


 






Специфични циљеви








Циљ 1




Стварање услова за ефикасну примену националног   законодавства везано за производњу, промет, обележавање и жигосање, контролу   извоза и увоза, испуњености услова за поседовање и процедуре регистрације   оружја. 







Циљ 2




Информисање јавности о негативним последицама   злоупотребе и едукација грађана и правних лица о ризицима од оружја, као и о   правној регулативи поседовања и унутрашњег и спољнотрговинског промета   оружја.






Циљ 3




Стварање услова за безбедно складиштење стрељачког и   лаког оружја.






Циљ 4




Планирање и спровођење дугорочних и редовних акција   контроле стрељачког и лаког оружја у циљу његовог прикупљања (легализација и   предаја) или одузимања и уништавања.






Циљ 5




Идентификација вишка залиха стрељачког и лаког   оружја у поседу државе и стварање материјалних и финансијских услова за   његово безбедно уклањање. 







Циљ 6




Јачање сарадње на националном и интернационалном   нивоу, у складу са постојећим међународним документима.






Циљ 7




Ангажовање цивилног друштва у подршци Стратегији   контроле стрељачког и лаког оружја. 







Циљ 8




Обезбеђење поштовања и примене прихваћених, односно   потврђених међународних докумената у вези са стрељачким и лаким наоружањем и   усклађивање домаћих прописа са међународним документима и прописима УН, ОЕБС   и ЕУ.






 


6. ОЧЕКИВАНИ ИСХОД


 


Ефикасно спровођење Стратегије контроле стрељачког и лаког оружја у Републици Србији створиће погодно окружење за бржи развој и показаће доследну опредељеност Републике Србије за борбу против свих облика криминала и тероризма.


 


7. ИНСТИТУЦИОНАЛНИ ОКВИР ЗА СПРОВОЂЕЊЕ СТРАТЕГИЈЕ


 


7.1. Органи надлежни за спровођење Стратегије


 


Стратегију контроле стрељачког и лаког оружја (у даљем тексту: Стратегија) спроводе министарства и други државни органи, у оквиру својих надлежности. Неке од активности у надлежности су само једног министарства, док је за друге потребна сарадња више државних органа. У тим случајевима, министарства у чијој су претежној надлежности морају преузети вођење активности, а на нивоу Савета за стрељачко и лако оружје обезбеђује се сарадња и координисано деловање са другим министарствима.


Контрола стрељачког и лаког оружја спроводи се путем: 



1) eфикасне примене националног законодавства везано за производњу, промет, обележавање и жигосање, извоз и увоз, испуњености услова за поседовање и процедуре регистрације оружја у циљу смањења криминалитета (Министарство унутрашњих послова, Министарство одбране, Министарство економије и регионалног развоја, Министарство спољних послова, Министарство финансија, Министарство правде, Министарство здравља);


2) информисања јавности о негативним последицама злоупотребе и едукација грађана и правних лица о ризицима од оружја, као и о правној регулативи везано за поседовање и унутрашњи и спољнотрговински промет оружја (Министарство омладине и спорта, Министарство здравља, Министарство унутрашњих послова, Министарство просвете Министарство економије и регионалног развоја); 



3) стварања услова за безбедно складиштење стрељачког и лаког оружја (Министарство одбране, Министарство унутрашњих послова); 



4) планирања и спровођењa дугорочних и редовних интервенција контроле стрељачког и лаког оружја у циљу његовог прикупљања (легализација и предаја) или одузимања и уништавања (Министарство унутрашњих послова, Министарство одбране, Министарство финансија – Управа царина и БИА); 



5) идентификације вишка залиха стрељачког и лаког оружја у поседу државе и стварање материјалних и финансијских услова за његово безбедно уклањање (Министарство одбране, Министарство унутрашњих послова);


6) јачања сарадње на националном и интернационалном нивоу, у складу са постојећим међународним документима (Министарство одбране, Министарство унутрашњих послова, Министарство спољних послова, Министарство финансија, Министарство економије и регионалног развоја);


7) ангажовања цивилног друштва у подршци Стратегији (Министарство унутрашњих послова, Министарство економије и регионалног развоја, Министарство просвете, Министарство омладине и спорта, Министарство здравља);


8) примене прихваћених међународних споразума и докумената о стрељачком и лаком оружју чија је потписница Република Србија и усклађивање домаћих прописа са њима у областима које су у функцији спровођења Стратегије (Министарство спољних послова, Министарство одбране, Министарство унутрашњих послова, Министарство економије и регионалног развоја, Министарство правде).


У ове активности могу се, на позив Савета за стрељачко и лако оружје, укључити и други државни органи, међународне организације и удружења.


Савет за стрељачко и лако оружје може предлагати формирање стручних тимова за спровођење конкретних активности.


Конкретне активности које ће министарства, односно други државни органи спроводити, одредиће се Акционим планом.


 


7.2. Савет за стрељачко и лако оружје у Републици Србији


 


Савет за стрељачко и лако оружје је повремено радно тело које образује Влада, од представника надлежних државних органа који поседују стручна знања из области од значаја за спровођење Стратегије, надлежно за предлагање мера које се односе на спровођење и координацију Стратегије и Акционог плана. савет за стрељачко и лако оружје има овлашћење да иницира прилагођавање, промену или допуну Стратегије и Акционог плана. Посредством овог савета, остварује се комуникација и сарадња државних органа у испуњавању заједничких циљева. 



Састав Савета за стрељачко и лако оружје чине:


1) председавајући (Национални координатор за стрељачко и лако оружје);


2) представник Министарства одбране;


3) представник Министарства унутрашњих послова;


4) представник Министарства спољних послова; 



5) представник Министарства економије и регионалног развоја;


6) представник Министарства правде;


7) представник Министарства финансија;


8) представник Министарства просвете;


9) представник Министарства омладине и спорта;


10) представник Министарства здравља;


11) представник Безбедносно-информативне агенције.


Као посматрачи, у пружању техничких савета и помоћи, на позив Савета за стрељачко и лако оружје могу учествовати представници из:


– Техничког опитног центра; 



– Завода за испитивање и жигосање оружја;


– UNDP; 



– удружења која се баве питањима стрељачког и лаког оружја.


Задаци Савета за стрељачко и лако оружје су:


1) да, у року од шест месеци од оснивања, развије и иницира доношење Акционог плана контроле стрељачког и лаког оружја за Републику Србију;


2) да прати и процењује утицај проблематике стрељачког и лаког оружја на друштво и јавну безбедност;


3) да иницира обезбеђење неопходних ресурса за ефикасно и брзо извођење Акционог плана везаног за стрељачко и лако оружје из републичког буџета и да, по потреби, затражи да се обезбеде додатна средства од међународне заједнице;


4) да правовремено дистрибуира информације везане за спровођење Акционог плана;


5) да изврши оцену одређених интервенција или програма који представљају вид подршке Акционом плану; 



6) да разматра међусобну сарадњу надлежних министарстава при изради информација и извештаја у складу са међународним обавезама Републике Србије; 



7) да подноси периодичне извештаје Влади о напретку који је постигнут у остваривању циљева Стратегије и Акционог плана;


8) да иницира усаглашавање законодавних и нормативних питања са међународним прописима и стандардима који су од значаја за Републику Србију;


9) да оствари комуникацију са стручним организацијама у циљу ефикасније имплементације Стратегије;


10) да разматра међусобну сарадњу свих учесника у имплементацији Стратегије;


11) да иницира и допринесе стварању јединствене националне базе података стрељачког и лаког оружја за потребе праћења (tracing) .


 


7.3. Национални координатор за стрељачко и лако оружје


 


Националног координатора за стрељачко и лако оружје именује Влада. Национални координатор за стрељачко и лако оружје има следеће задатке:


1) успостављање почетног контакта за сва питања везана за стрељачко и лако оружје у Републици Србији;


2) информисање свих релевантних актера по питању стрељачког и лаког оружја и напретка спровођења Стратегије и Акционог плана;


3) председавање радом Савета за стрељачко и лако оружје;


4) остваривање комуникације са међународним организацијама и организацијама цивилног друштва које подржавају спровођење Стратегије и Савета за стрељачко и лако оружје; 



5) састављање и усклађивање разних компоненти извештаја за Савет за стрељачко и лако оружје.


 


8. ОБЕЗБЕЂЕЊЕ СРЕДСТАВА


 


Средства неопходна за спровођење активности планираних овом стратегијом, које ће се извршавати у наредном периоду, биће обухваћена финансијским плановима носилаца активности и обезбеђиваће се у буџету Републике Србије у складу са билансним могућностима, уз могућност да се по потреби додатна средства обезбеде и из донација, пројеката, помоћи, као и из других извора, у складу са законом и Програмом акције УН за стрељачко и лако оружје.


 


9. ЗАВРШНА ОДРЕДБА


 


Ову стратегију објавити у „Службеном гласнику Републике Србије”.


 


05 број 210-3400/2010


У Београду, 13. маја 2010. године



Влада


Председник,


др 
	Мирко Цветковић, с.р.


 


____________________


[1] Програм акције УН за спречавање, борбу против и за искорењивање нелегалне трговине стрељачким и лаким оружјем у свим аспектима, јул 2001.


[2] Документ Организације за безбедност и сарадњу у Европи (ОЕБС) о стрељачком и лаком оружју, новембар 2000 године. 




[3] Документ ОЕБС о залихама конвенционалне муниције, децембар 2003.


[4] Међународни инструмент који омогућује државама да идентификују и прате SALW на правовремен и поуздан начин (International tracing instrument-ITI, децембар 2005).


[5] Закључком Владе од 20. новембра 2008. године прихваћена су начела из Кодекса понашања ЕУ при извозу наоружања (EU Code of Conduct on Arms Exports).


[6]Под контролом се подразумева: производња, промет, поседовање, прикупљање, складиштење, управљање вишковима SALW и уништавање.