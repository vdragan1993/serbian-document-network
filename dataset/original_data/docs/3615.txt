На основу члана 17. Закона о одруживању организација удруженог рада у општа удружења и Привредну комору Југославије („Службени лист СФРЈ“, број 54/76) и члана 38. став 2. алинеја 6. Статута Привредне коморе Југославије, а у циљу:
- 
 обезбеђивања свим потрошачима у СФРЈ једнаких услова у процесу снабдевања робом у малопродајним промету,
-  развијање што доследније примене начела солидарности, одговорности и социјалистичког пословног морала у односима продавац – купац (потрошач), као и лојалног понашања продавца према партнерима на истом послу,
-  подстицања организација удруженог рада у промету робе на мало на сарадњу са организацијама потрошача у смислу одредби члана 43. став 4. Устава СФРЈ, и
-  омогућавање радним људима у организацијама удруженог рада за промет робе на мало да – у складу са местом и улогом трговине у нашој социјалистичкој самоуправној тржишно планској привреди – ефикаснијом реализацијом начела заједништва трговине на мало и потршача на подручју снабдевања потрошача и задовољавања њихових личних и друштвених потреба, истовремено остварују и већи доходак и већа средства за личну и заједничку потрошњу,
Скупштина Приврене коморе Југославије, на својој седници од 9. маја 1977. године, доноси
 
 
ПОСЕБНЕ УЗАНСЕ

у промету робе на мало
„Службени лист СФРЈ”, бр. 12 од 10. марта 1978, 29 од 26. маја 1978 
- др. закон
 
  
I. ОПШТЕ ОДРЕДБЕ
 
1.
 
Овим посебним узансама утврђују се права, обавезе и одговорности основне и друге организације удруженог рада у области трговине и других привредних делатности организација пословног удруживања, земљорадничких и других задруга, других самоуправних организација и заједница, друштвено-политичких организација и друштвених организација, које учествују у промету робе на мало (у даљем тексту: трговинске организације) и радника – продавца у тим трговинским организацијама (у даљем тексту: продавац), према купцима, као и потенцијалним купцима у промету робе на мало (у даљем тексту: потрошачи).
Права, обавезе и одговорности који из ових Посебних узанси (у даљем тексту: узансе) проистичу за трговинске организације и продавце односе се и на радне људе који самостално обављају привредну делатност личним радом средствима у својини грађана, када своје производе продају на мало потрошачима.
 
2.
 
Ове узансе се примењују кад су странке пристале на њихову примену.
Сматра се да су странке пристале на њихову примену уколико из уговора не проистиче да су их искључили.
 
3.
 
Странке се не могу позивати на неку од ових узанси, ако би њена примена у датом случају произвела последице противне начелима поштења и савесности у пословању.
 
4.
 
Прометом робе на мало сматра се непосредна продаја робе на мало крајњим потрошачима, без обзира на место продаје (продавница, продајна изложба, пригодни вашар, покретна продавница, пијачна тезга и др.) и начин продаје (редовна продаја, продаја путем каталога, продаја путем телефонских поруџбина, продаја путем аутомата и др.).
 
5.
 
Трговинска организација дужна је да се у свом раду придржава начела поштења, савесности, солидарности и одговорности према купцима.
Трговинска организација дужна је да се у свом пословању према свим купцима понаша на једнак и коректан начин, без бенефицирања, дискриминације или омаловажавања ма кога од њих.
 
6.
 
Трговинска организација професионалном дискрецијом гарантује анонимност у послу продаје на тај начин што сматра пословном тајном навике појединих купаца у погледу врсте и количине робе коју купују и друге околности у вези са појединим купцима избегавајући понашање којим би купац могао да буде изложен омаловажавању, подсмеху, рушењу његовог угледа и слично.
 
7.
 
Трговинска организација дужна је да потрошачу омогући једнаке услове упознавања са робом разних добављача и да му омогући слободно одлучивање о избору и куповини изабране робе.
Трговинска организација преко својих продаваца треба да пружи купцу и допунску понуду за другу робу.
Противно је начелу доброг понашања у трговини на мало наметљиво понашање продавца према купцу и наговарање да купи робу коју није тражио.
 
8.
 
У свом пословању, трговинска организација дужна је да усклађује своје интересе са интересима потрошача и интересима друштва у целини.
Недопустиво је међусобно споразумевање трговинских организација на штету потрошача.
 
9.
 
У утврђивању и спровођењу своје пословне политике, а нарочито политике цена, трговинска организација дужна је да избегава сваку активност којом би постигла прекомерну и друштвено неоправдану, односно монополску добит.
 
10.
 
Трговинска организација не сме испоручивати потрошачу – поузећем или на сличан начин – робу коју није наручио. Ако то ипак учини, то чини на свој ризик.
 
II. ИНФОРМИСАЊЕ ПОТРОШАЧА О РОБИ
 
1. Непосредно информисање
 
11.
 
При информисању потрошача о роби (у даљем тексту: информисање) трговинска организација је дужна да се према потрошачу и према другим организацијама удруженог рада које продају исте или сличне производе, понаша на коректан и лојалан начин.
 
12.
 
Трговинска организација не сме нетачним и непотпуним информацијама, нити прећуткивањем појединих особина робе намењене продаји, довести потрошача у заблуду о особинама нуђене робе.
 
13.
 
Трговинска организација је дужна да се придржава лојалне конкуренције и не сме да ствара код потрошача заблуду, нарочито у погледу:
– карактеристика и специфичних обележја и својстава производа (врста, састав, могућност коришћења, трговачко или географско порекло и др.),
– вредности производа,
– услова продаје,
– гаранције,
– сервисирања,
– званичних потврда (цертификати, атести), признања, добијених медаља, награда и др.
Трговинска организација не сме стављати у промет робу са нетачним и неистинитим ознакама о њеним својствима.
Трговинска организација је дужна да, у случају продаје робе супротно ст. 1. и 2. ове узансе, на захтев купца, робу замени или врати купцу износ плаћен за ту робу.
 
14.
 
При информисању трговинска организација не сме износити ни преносити нетачна тврђења или неистините податке о другим организацијама удруженог рада, о удруженим радницима у њима и о њиховим производима, односно роби.
Продавци не смеју да злоупотребљавају свој положај односно стручни ауторитет приликом саветовања потрошачу да купи одређену робу, а нарочито у циљу остваривања користи за себе или своју организацију удруженог рада.
 
15.
 
Трговинска организација је дужна да се при информисању лојално понаша и да не искоришћава или опонаша при етикетирању туђа обележја за исту или сличну робу (слична етикета, заштитни знак и др.).
 
16.
 
Трговинска организација је дужна да на захтев потрошача даје упоредна обавештења у погледу свих битних обележја исте или сличне робе разних произвођача.
 
17.
 
При информисању трговинска организација не сме да се користи именом или скраћеницом друге организације удруженог рада и пословним угледом који ужива друга организација удруженог рада.
 
18.
 
При информисању продавац не сме да користи речи “гаранција” или “гарантује”, односно речи које имају слично значење, осим ако се таква обавештења заснивају на гарантном листу или сличном документу произвођача, увозника, односно те трговинске организације.
 
19.
 
Трговинска организација је дужна да при продаји индустријских производа трајније употребе, информише потрошаче о томе да ли је обезбеђена продаја резервних делова, прикључних апарата и других сличних потреба за тај производ.
 
20.
 
Информисањем потрошача којим се тврди да ће се куповином робе помоћи нека добротворна акција, трговинска организација не сме купца да доведе у заблуду у погледу прихода који ће се издвојити за ту намену.
 
21.
 
Трговинска организација је дужна да се при информисању придржава начела из ових узанси, без обзира на који се начин врши то информисање (усмено преко продавца конкретном потрошачу, усмено преко разгласне станице свим присутним потрошачима, давањем конкретне писмене понуде, демонстрирањем, дегустацијом, преко рекламног материјала или путем јавних средстава информисања).
 
2. Демонстрирање робе
 
22.
 
Трговинска организација дужна је да обезбеди демонстрирање робе у току процеса продаје, и то:
1) при продаји робе у оригиналном паковању произвођача – на огледном узорку робе, који се налази у продавници,
2) при продаји робе која се не врши у оригиналном паковању – на конкретном примерку продате робе, у ком случају демонстрирање представља и доказ о исправности предмета купопродаје.
Посебна је обавеза продавца да купцу пружи детаљна упутства и објашњења при продаји робе на којој не може да врши демонстрирање.
 
3. Подстицање продаје
 
23.
 
Трговинска организација је дужна да подстицање продаје (бесплатни превоз робе у стан купца или на друго договорено место, бесплатно инсталирање робе, бесплатна поправка купљене конфекције, бесплатно кројење купљеног материјала и др.), ако га уведе, води лојално у односу на своје такмаце на тржишту.
 
24.
 
Трговинска организација која организује подстицање продаје одређене робе, дужна је да потрошаче обавести, на начин уобичајен у промету, о начину и условима тог подстицања.
 
25.
 
Не сматра се лојалним начином подстицања продаје робе, продаја робе уз давање награда потрошачима, организовање лутрије за потрошаче без обзира на то ко је организатор таквих облика подстицања продаје.
 
4. Увођење нових производа на тржиште
 
26.
 
При увођењу новог производа на тржиште, трговинска организација је дужна да информише потрошаче о свим битним својствима новог производа, а нарочито о његовој намени, функцијама, начину употребе, односно коришћења.
 
27.
 
У почетном периоду продаје трговинска организација може нови производ продавати и по нижој цени од цене која би се формирала на уобичајени начин ради подстицања потрошача на куповину (продаја робе по рекламној цени).
У случају продаје робе по рекламној цени трговинска организација обавештава потрошаче, на начин уобичајен у промету робе о периоду продаје те робе по рекламној цени.
 
5. Излагање робе
 
28.
 
Изложена роба у излогу мора у свему да одговара роби која се продаје у продавници. Ако изложена роба није стављена у продају, то се мора на роби у излогу видљиво означити.
Трговинска организација не сме излагати робу бољег квалитета, а продавати робу лошијег квалитета по цени истакнутој на изложеној роби бољег квалитета.
Трговинска организација не сме стављати робу бољег квалитета изнад робе лошијег квалитета, ради прикривања пред купцем својства робе лошијег квалитета.
 
6. Анкетирање потрошача
 
29.
 
Трговинска организација може анкетирати потрошача, само у своје пословне сврхе или ради испитивања тржишта.
 
30.
 
Трговинска организација може спроводити само анонимно анкетирање. Она мора чувати тајност личности анкетираних и водити рачуна да се потрошачима не нанесе штета употребом анкетног материјала.
Анонимност се може искључити само на изричити пристанак анкетираног лица.
Ако трговинска организација објављује потрошачима резултате анкете, дужна је да наведе број анкетираних, њихову структуру према одређеним обележјима, начин анкетирања, врсту и број одговора анкетираних лица.
 
7. Несташица робе
 
31.
 
Трговинска организација односно продавац не сме својим понашањем или на други начин да доприноси стварању психозе код потрошача о могућој несташици одређене робе.
У случају несташице неке робе у продавници или на тржишту уопште, трговинска организација је дужна да потрошаче упозна са могућим трајањем несташице те робе и да им укаже где могу купити ту робу, односно на могућу замену тражене робе расположивом сличном робом.
 
III. КВАЛИТЕТ РОБЕ
 
32.
 
Трговинска организација је дужна да предузме потребне мере да се очувају сва својства робе која је намењена продаји, а нарочито робе ограниченог трајања квалитета и животних намирница.
 
33.
 
Трговинска организација је одговорна да роба упакована у оригиналну амбалажу произвођача у свему одговара обележјима наведеним у декларацији на амбалажи, нарочито у погледу квалитета и количине.
 
34.
 
Трговинска организација не може да пусти у продају, односно дужна је да обустави продају робе која због свог квалитета није подобна за уобичајену употребу, или да на њој означи за које се сврхе може употребити и са тим квалитетом.
 
35.
 
При продаји производа ограниченог трајања квалитета трговинска организација је дужна да стално контролише стање квалитета, а нарочито прехрамбених производа, и да примерке те робе са знацима губљења квалитета издваја и уклања из продаје.
Ако трговинска организација не изврши своју обавезу из става 1. ове узансе, дужна је да купцу омогући да приликом куповине такве робе изабере квалитетне примерке.
 
IV. ПРОДАЈА РОБЕ
 
1. Стављање у промет индустријских производа трајније употребе
 
36.
 
Трговинска организација може стављати у продају индустријске производе трајније употребе или делове тих производа (моторе и друге делове који се укључују у погонски рад производа) само ако су снабдевени гарантним листом, атестом, техничким упутством о начину коришћења и сл., на језицима народа и народности који су у употреби у месту продаје, и ако су обезбеђени резервни делови и редовно сервисно одржавање за те производе.
 
37.
 
Након престанка производње неког индустријског производа трајније употребе, трговинска организација која је продавала тај производ дужна је да обезбеди резервне делове, прикључне апарате и др., и после престанка производње, за период просечне трајности тог производа.
 
2. Продаја изложене робе
 
38.
 
Ако се у излогу налази последњи примерак неке робе продавац је дужан да тај примерак одмах прода купцу на његов захтев.
Изузетно од става 1. ове узансе, ако би се узимањем робе из излога реметио његов изглед или би се губило у времену на штету услуживања других потрошача, продавац може да одбије продају робе, уз обавезу да купцу објасни разлоге одбијања и да га тачно обавести о времену кад ту робу може да купи.
 
3. Продаја путем претплате
 
39.
 
Роба свакодневне потрошње (хлеб, млеко, производи од млека, месо и др.) могу се у промету на мало продавати потрошачима и путем претплате.
Поступак и услови продаје робе путем претплате регулишу се самоуправним општим актом организације удруженог рада, односно самоуправним споразумом организација удруженог рада које обављају промет на мало на подручју општине или региона, а изводи из тог акта односно споразума морају бити истакнути на видном месту у продајном простору.
 
4. Продаја путем аутомата
 
40.
 
Трговинска организација која врши продају робе путем аутомата дужна је да прати и обезбеђује исправно функционисање аутомата.
У случају неисправности аутомата, трговинска организација дужна је да о томе истакне обавештење на аутомату.
 
5. Продаја отпадних материјала
 
41.
 
Трговинска организација која обавља промет отпадних материјала не сме да се бави продајом исправне робе у промету на мало у истом продајном простору, нити да продаје отпадни материјал у промету на мало по ценама које се остварују на тржишту за исправну робу.
 
6. Количина продате робе
 
42.
 
Трговинска организација је дужна да купцу обезбеди продају тачне количине робе означене на оригиналној амбалажи добављача (серијско паковање).
У случају појединачног паковања, трговинска организација је дужна да купцу прода тражену количину робе до граница уобичајеног минимума у промету одређене врсте робе.
 
43.
 
Трговинска организација је дужна да на погодан начин омогући купцу:
1) контролу тачности количина купљене робе личним очитавањем приликом мерења, или поновним утврђивањем одговарајућим средствима за мерење која се употребљавају у продавници, или стављањем на располагање одговарајућих контролних мерила (вага, метар, запреминска мера итд.), и
2) контролу исправности зарачунате цене, тј. да ли наплаћена цена одговара означеној цени на роби или видно истакнутој на други начин, као и поновном провером на каси тачности наплаћене куповне цене вредносно по свим ставкама купљене робе и у укупном збиру.
Трговинска организација је дужна да истицањем одговарајућег натписа упозори купце на могућност вршења контроле из става 1. ове узансе.
 
7. Пратећи прибор
 
44.
 
Трговинска организација је дужна да робу продаје са њеним пратећим прибором или стварима (одело са марамицом и вешалицом, конзерву са отварачем и сл.), у свему како је произвођач ставио робу у промет.
 
V. ПРОДАЈА РОБЕ ПОД ПОСЕБНИМ УСЛОВИМА
 
1. Појам продаје под посебним условима
 
45.
 
Под продајом робе под посебним условима подразумева се распродаја робе, продаја робе са недостацима и продаја робе по сниженим ценама.
Продају робе под посебним условима трговинска организација дужна је да регулише својим самоуправним општим актом у складу са важећим прописима, друштвеним договорима, самоуправним споразумима и добрим пословним обичајима.
 
2. Распродаја робе
 
46.
 
Распродаја робе може да буде потпуна или делимична.
Потпуна распродаја робе врши се у случају престанка пословања организације удруженог рада, основне организације удруженог рада или радне јединице – продајног објекта, због напуштања обављања промета том робом, као и у случају обнављања пословних просторија (адаптација, реконструкција и сл.) или више силе (пожар, поплава или друге елементарне непогоде).
Делимична распродаја робе врши се у случају напуштања продаје само одређене врсте робе која спада у предмет пословања организације удруженог рада.
Трговинска организација не сме доводити потрошаче у заблуду оглашавањем распродаје привидним снижењем цена робе.
 
47.
 
Трговинска организација је дужна да распродају робе физички и просторно издвоји од продаје робе под редовним условима, да унапред одреди временско трајање распродаје и да на роби истакне податке о ранијој, и о новој, нижој продајној цени.
 
48.
 
Трговинска организација не сме од објављивања распродаје до краја њеног трајања наручивати и укључивати у распродају нове количине робе која је предмет распродаје, изузев у случају када се ради о пријему такве робе која је наручена пре објављивања распродаје.
 
3. Продаја робе са недостатком
 
49.
 
Трговинска организација дужна је да продају робе са недостацима (оштећена, прљава, фелерична и слична роба) просторно издвоји од редовне продаје исправне робе исте врсте.
Робу из става 1. ове узансе трговинска организација може да продаје и у специјализованој продавници.
 
50.
 
Трговинска организација је дужна да на сваком примерку робе са недостацима јасно обележи да је тај примерак фелерична роба.
Трговинска организација дужна је да фелеричној роби утврди цену највише у висини сразмерној губитку вредности фелеричног примерка у односу на редовну цену исправног примерка такве робе.
Сличан поступак трговинска организација дужна је да спроведе и у случају продаје десортираних и или непотпуних комплета, продаје остатака (рестлова), као и демодиране робе.
 
4. Продаја робе по сниженим ценама
 
51.
 
Трговинска организација може вршити продају робе по сниженим ценама, и то:
1) продају са сезонским снижењем цена за робу чија је сезона протекла или је на измаку;
2) пригодну сајамску продају у оквиру сајамских приредби, и
3) сталну продају по сниженим ценама у специјализованим продавницама или одвојеном простору у робној кући, без обзира на разлоге снижења цена.
Продаја робе по сниженим ценама из става 1. ове узансе врши се у складу са самоуправним споразумом закљученим између трговинских организација на одређеном подручју.
 
VI. ПАКОВАЊЕ РОБЕ
 
1. Паковање продате робе
 
52.
 
Трговинска организација је дужна да робу која се не продаје у оригиналном паковању пакује у амбалажу која по врсти, типу, облику, величини и другим особинама највише погодује роби.
 
53.
 
При промени начина паковања истог производа, по свом нахођењу, трговинска организација не сме повећати цену производа, нити због те промене погоршавати услове куповине.
 
54.
 
Трговинска организација дужна је да на захтев купца изврши посебно паковање купљене робе. Такво паковање робе може се посебно наплатити, али највише до висине продајне цене материјала за паковање.
 
55.
 
Сувенири и поклони за пригодне свечаности пакују се у посебну амбалажу, која се може посебно наплатити од купца, али највише до висине њене продајне цене. Ако се ова амбалажа посебно наплаћује, купац се са тим мора унапред упознати.
 
56.
 
У случају продаје робе у неприкладној или неисправној амбалажи, трговинска организација дужна је да купцу надокнади евентуалну штету насталу због употребе такве амбалаже.
 
2. Препакивање робе
 
57.
 
При препакивању производа оригинално пакованог од произвођача, трговинска организација је дужна да сачува ниво квалитета од произвођача употребљене амбалаже.
Трошкови препакивања падају на терет трговинске организације.
Трговинска организација је дужна да уз нову амбалажу пружи купцу сва упутства и податке о роби, који су се налазили на оригиналној амбалажи произвођача.
 
3. Повратна амбалажа
 
58.
 
Приликом продаје робе у повратној амбалажи уз наплату кауције, висина кауције може да буде само у висини набавне цене предметне амбалаже, увећане за порез на промет.
При враћању кауциране повратне амбалаже, купцу се одмах враћа наплаћена кауција.
 
59.
 
Трговинска организација дужна је да купцу врати кауцију за повратну амбалажу која је повучена из употребе, у року од три месеца по истеку објаве произвођача или саме трговинске организације о престанку промета те робе у предметној амбалажи.
 
VII. НАПЛАТА ПРОДАТЕ РОБЕ
 
60.
 
Продавац је дужан да упути купца на благајну на којој треба да плати куповну цену, ако се плаћање врши готовином, односно код радника који преузима документа која замењују готовинску наплату.
Изузетно од става 1. ове узансе при продаји робе у уличним киосцима, на пијачним тезгама, у трафикама и у мањим продавницама обрачун и наплату куповне цене врши сам продавац.
 
VIII. УРУЧИВАЊЕ И ДОСТАВА РОБЕ
 
1. Уручивање робе у продавници
 
61.
 
По измирењу куповне цене продавац је дужан да уручи купцу купљену робу са пратећом документацијом.
 
2. Достава робе
 
62.
 
У случају понуђене и прихваћене доставе робе у стан купца, трговинска организација дужна је да обезбеди да се продата роба достави у стан купца или на друго договорено место, уз предају одговарајуће документације, у исправном стању, договореној количини и у договореном року, као и у приближном часу предаје.
Остављање робе пред станом купца не сматра се достављањем робе у стан купца.
Ако се приликом уношења робе у стан купца причини штета на достављеној роби или на другим стварима у купчевом стану кривицом достављача робе, трговинска организација дужна је да насталу штету надокнади купцу.
 
63.
 
У случају понуђене и прихваћене обавезе да се купљена роба преда на отпрему железницом или другим превозним средством јавног саобраћаја, трговинска организација дужна је да обезбеди да се предаја робе превознику изврши у договореном року и у исправном стању, као и да се документација о извршеном утовару робе стави купцу на располагање.
У случају погрешно достављене или отпремљене робе из става 1. ове узансе трговинска организација дужна је да у примерном року исправи грешку и изврши правилну доставу и отпрему.
Ако је погрешно извршеном доставом или отпремом робе из става 1. ове узансе купцу нанета штета, трговинска организација дужна је да насталу штету надокнади.
 
3. Достава робе наручене телефонским путем
 
64.
 
У случају прихватања поруџбине робе преко телефона, трговинска организација дужна је да телефонску поруџбину купца изврши у целини и да наручену робу достави на договорену адресу и у договореном часу.
 
4. Достава робе продате путем каталога
 
65.
 
Трговинска организација дужна је да купцу испоручи робу писмено наручену на основу каталога, на означену адресу, у врсти, количини, квалитету и цени назначеним у каталогу, у исправном стању и у обећаном року.
 
IХ. ПОСЕБНЕ УСЛУГЕ КУПЦИМА
 
66.
 
У случају прихваћене обавезе склапања или стављања у погон продате робе, трговинска организација дужна је да купцу изврши ову обавезу у потпуности, савесно и у договореном року, под уговореним условима.
Ако се приликом обављања радњи из става 1. ове узансе оштети роба, стан купца или нека друга ствар у купчевом стану, трговинска организација је дужна да купцу надокнади штету причињену кривицом лица које је извршавало поменуте радње.
 
67.
 
Трговинска организација дужна је да обезбеди да се купцу изврше све обећане услуге везане за купопродају и коришћење робе (кројење и шивење завеса, поправка конфекције, кројење тепиха и тепих стаза по мери и др.), и то у свему квалитетно, на начин и у роковима утврђеним уговором.
Прихваћене услуге морају бити евидентиране у одговарајућем документу купопродаје.
 
68.
 
Остале обећане услуге којима се олакшава купопродаја и потрошачу пружају друге погодности (давање савета за опремање стана, коришћење гардеробе за смештај купчевих ствари, чување деце, коришћење паркинг-простора и сл.), могу се наплаћивати само ако се њихова наплата унапред објави на начин уобичајен у промету робе.
 
Х. ЗАМЕНА КУПЉЕНЕ РОБЕ
 
69.
 
У случају жеље купца да већ купљени примерак робе замени другим, сматра се добрим пословним поступком да трговинска организација удовољи жељи купца, ако се то може остварити без штете по ту организацију и другог купца.
 
ХI. ПРИМЕНА УЗАНСИ
 
70.
 
Ове узансе примењиваће се по истеку три месеца од дана њиховог објављивања у “Службеном листу СФРЈ”.
  
Бр. 0250/4
9. маја 1977. године 
Београд
Председник 
Привредне коморе Југославије
Илија Вакић, с.р.