На основу члана 11. став 5. Закона о старој и реткој библиотечкој грађи („Службени гласник РС”, број 52/11), 
	
Министар културе и информисања доноси
 
ПРАВИЛНИК
о садржини и начину вођења регистара категорисане старе и ретке библиотечке грађе

	"Службени гласник РС", број 22 од 8. марта 2013.
 
Садржина Правилника
Члан 1.
Овим правилником прописују се садржина и начин вођења регистара категорисане старе и ретке библиотечке грађе. 
	
Регистри 
Члан 2.
За категорисану стару и ретку библиотечку грађу воде се, у складу са Законом о старој и реткој библиотечкој грађи, следећи регистри: Централни регистар категорисане старе и ретке библиотечке грађе у Републици Србији, Регистар категорисане старе и ретке библиотечке грађе у АП Војводини и Регистар категорисане старе и ретке библиотечке грађе у јединици локалне самоуправе. (у даљем тексту: Регистар).
Начин вођења Регистра 
Члан 3.
Регистар се води у електронском и штампаном облику.
Регистар са свим подацима о категорисаној старој и реткој библиотечкој грађи, формата 50 x 35 cm, штампа се на трајном папиру, повезује се у књигу, прошива се јемствеником и печати. Категорисана стара и ретка библиотечка грађа у Регистру означава се редним бројем од 1 до 300, а на свакој страни води се по десет јединица.
На насловној страни књиге налази се назив Регистра, број књиге Регистра, назив и седиште библиотеке која води Регистар.
Књига Регистра микрофилмује се, копира се у два примерка и чува се трајно.
Подаци који се уносе у Регистар
Члан 4.
У Регистар се уносе подаци о категорисаној старој и реткој библиотечкој грађи следећим редоследом: редни број, датум уписа у Регистар, назив дела, аутор, време и место настанка, односно издања, издавач и штампар, врста материјала на којем је дело писано или штампано, повез, језик, формат или величина дела, број листова или страна, број примерака, мере техничке заштите, име сопственика културног добра, број гласила у којем је објављен акт о проглашењу културног добра и врста културног добра, потпис лица одређеног за вођење Регистра и напомена. 
	
Пратећа документација уз Регистар
Члан 5.
Уз Регистар се образује и чува следећа документација:
1) библиографско-каталошки опис категорисане старе и ретке библиотечке грађе; 
	
2) микрофилм и дигитална копија категорисане старе и ретке библиотечке грађе;
3) фотографије или цртежи украсних детаља категорисане старе и ретке библиотечке грађе;
4) опис изведених конзерваторских или рестаураторских радова на категорисаној старој и реткој библиотечкој грађи;
5) акт о проглашењу категорисане старе и ретке библиотечке грађе за културно добро;
6) белешка о исправкама података о категорисаној старој и реткој библиотечкој грађи;
7) подаци и документи о набавци категорисане старе и ретке библиотечке грађе;
8) подаци о промени сопственика;
9) акт о брисању категорисане старе и ретке библиотечке грађе из Регистра. 
	
Образовање Регистра
Члан 6.
Образовање Регистра оверава се печатом и потписом руководиоца библиотеке.
Евидентирање грађе која се чува ван библиотеке
Члан 7. 
Ако се категорисана стара и ретка библиотечка грађа чува ван библиотеке, у Регистар се уписује место где се налази, име и адреса сопственика, односно правног лица које управља категорисаном старом и ретком библиотечком грађом и основ држања категорисане старе и ретке библиотечке грађе. 
	
Брисање категорисане старе и ретке библиотечке грађе из Регистра
Члан 8.
Брисање категорисане старе и ретке библиотечке грађе из Регистра врши се тако што се прецртавају сви подаци о тој публикацији, а лице одређено за вођење Регистра у рубрици: „напомена” уписује на основу ког акта и када је извршено брисање. 
	
Брисање оверава руководилац библиотеке потписом и печатом библиотеке.
Обавештење о брисању из става 1. овог члана доставља се Народној библиотеци Србије, односно за АП Војводину Библиотеци Матице српске.
Ступање на снагу
Члан 9.
Овај правилник ступа на снагу осмог дана од дана објављивања у ,,Службеном гласнику Републике Србије”.
 
Број 110-00-00059/2012-02
У Београду, 1. марта 2013. године
Министар,
Братислав Петковић, с.р.