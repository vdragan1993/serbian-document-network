Редакцијски пречишћен текст
 
На основу члана 16. Статута Агенције за безбедност саобраћаја, 
Управни одбор Агенције за безбедност саобраћаја 23. фебруара 2012. године, доноси
 
ПРАВИЛНИК
о висини накнадe за предавача на припремној настави, обукама и семинарима и учешће у раду у комисијама, које организује, односно образује Агенција за безбедност саобраћаја

"Службени гласник РС", бр. 16 од 7. марта 
	2012, 100 од 19. октобра 2012.
 
Члан 1.
Овим правилником се прописује накнада за предавача на припремној настави, обукама и семинарима које организује Агенција за безбедност саобраћаја (у даљем тексту: Агенција) и накнада за председника и члана комисије за учешће у раду комисија које образује Агенција, у складу са законом повереним пословима.
I. ВИСИНА НАКНАДЕ ЗА ПРЕДАВАЧА НА ПРИПРЕМНОЈ НАСТАВИ, ОБУКАМА И СЕМИНАРИМА 
	
Члан 2.
Под предавачем се подразумева извођач садржаја на припремној настави, обукама или семинарима које организује Агенција, у складу са повереним пословима.
Члан 3.
Директор Агенције у одлуци о организовању припремне наставе, обуке или семинара одређује и предаваче.
Услови које мора да испуњава предавач прописани су посебним правилницима.
Члан 4.
Запосленом у Агенцији, када је ангажован као предавач не припада накнада, ако послове обавља у току редовног радног времена.
Члан 5.*
Запосленом у Агенцији када је ангажован као предавач, ван 
	редовног радног времена, припада накнада по одржаном часу, у висини 
	коефицијента 0,09.*
*Службени гласник 
	РС, број 100/2012
II. ВИСИНЕ НАКНАДА ЗА УЧЕШЋЕ У РАДУ У КОМИСИЈАМА
Члан 6.
За спровођење испита за поверене послове, директор Агенције у одлуци о образовању комисије одређује председника и чланове комисије.
Услови које морају да испуњавају председник и чланови комисије прописани су посебним правилницима.
Члан 7.
Запосленом у Агенцији, када је ангажован као председник или члан комисије, не припада накнада, ако послове обавља у току редовног радног времена.
Члан 8.*
За рад ван редовног радног времена, за рад у једној комисији 
	председнику комисије, припада накнада у висини коефицијента 0,50, а члану 
	комисије припада накнада у висини коефицијента 0,40.*
*Службени гласник РС, број 100/2012
III. ЗАВРШНЕ ОДРЕДБЕ
Члан 9.
У случају потребе, директор Агенције може ангажовати лица која нису запослена у Агенцији за обављање послова предавача.
Лицима из претходног става, која су ангажована по одлуци директора Агенције, припада накнада у висини која је одређена чланом 5. овог правилника.
Члан 10.
У случају потребе, директор Агенције може ангажовати лица која нису запослена у Агенцији за обављање послова члана комисије.
Лицима из претходног става, која су ангажована по одлуци директора Агенције, припада накнада у висини која је одређена чланом 8. овог правилника.
Члан 11.
Обрачун накнаде предавачу врши се на основу извештаја стручне службе, овереног од стране надлежног начелника сектора.
Обрачун накнаде председника и члана комисије се врши на основу извештаја председника комисије, овереног од стране надлежног начелника сектора.
Члан 12.
За основицу за обрачун накнада узима се вредност коефицијента 1,00 за обрачун зараде запослених Агенције коју утврђује Управни одбор Агенције.
Члан 13.
Агенција може ангажовати посебно стручно лице које ће пратити квалитет и стручност садржаја који се изводи на припремној настави, обукама или семинарима и давати предлоге за унапређење истих.
Накнада за ангажовано лице из претходног става дефинисаће се у сваком појединачном случају посебним уговором за његово ангажовање.
Члан 14.
Укупан износ месечне нето накнаде запосленом у Агенцији који је ангажован на пословима из члана 2. овог правилника и/или одређен за председника и/или за члана комисије из члана 6. овог правилника не може прећи износ од 25% од зараде коју је за тај месец остварио у Агенцији.
Члан 15.
Овај правилник ступа на снагу осмог дана од дана објављивања у „Службеном гласнику Републике Србије”.
 
Председник Управног одборa,
проф. др 
	Милан Јанић, с.р.
 
 
 

	ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" ПРАВИЛНИКА
 
 


Правилник о изменама Правилникa о висини накнадe за предавача на 
	припремној настави, обукама и семинарима и учешће у раду у комисијама, које 
	организује, односно образује Агенција за безбедност саобраћаја: "Службени 
	гласник РС", број 100/2012-145
Члан 2.
Све остале одредбе Правилникa из члана 1. остају непромењене.
Члан 3.
Овај правилник ступа на снагу осмог дана од дана објављивања у 
	„Службеном гласнику Републике Србије”.