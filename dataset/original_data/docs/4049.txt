На основу члана 15. став 2, члана 18. став 5, члана 20. став 9. и члана 21. став 8. Закона о метрологији („Службени гласник РС”, број 30/10),
Министар привреде доноси
 
ПРАВИЛНИК 
о дозиметрима 
"Службени гласник РС", број 9 од 5. фебруара 
				2016.
 
Члан 1.
Овим правилником прописују се захтеви за дозиметре који се користе у функцији заштите здравља (у даљем тексту: дозиметри), означавање дозиметара, начин утврђивања испуњености захтева за дозиметре, начин испитивања типа дозиметара, методе мерења, као и начини и услови оверавања дозиметара. 
Члан 2.
Овај правилник примењује се на:
1) преносне дозиметре фотонског зрачења;
2) електронске персоналне дозиметре;
3) дозиметријске системе засноване на пасивним персоналним дозиметрима.
Значење појединих израза
Члан 3.
Поједини изрази који се употребљавају у овом правилнику имају следеће значење:
1) дозиметар je активно или пасивно мерило чији је резултат мерења једна од дозиметријских величина из члана 4. овог правилника, или чији је резултат мерења у вези са једном од дозиметријских величина преко калибрационог фактора;
2) активни дозиметар је дозиметар који омогућава тренутно очитавање вредности дозе или јачине дозе;
3) пасивни персонални дозиметар је дозиметар који након очитавања чува информацију о мереној величини и омогућава њено очитавање;
4) преносни дозиметар фотонског зрачења је дозиметар са дигиталном или аналогном индикацијом који се користи за оперативно мерење поља јонизационог зрачења;
5) електронски персонални дозиметар је дозиметар са дигиталном или аналогном индикацијом који се користи за мерење персоналног дозног еквивалента или јачине персоналног дозног еквивалента;
6) дозиметријски систем заснован на пасивним персоналним дозиметрима састоји се од пасивног персоналног дозиметра и уређаја за очитавање мерене величине (у даљем тексту: читач);
7) грешка мерења је измерена вредност дозе коју показује дозиметар умањена за референтну вредност дозе;
8) највећа дозвољена грешка мерења (у даљем тексту: НДГ) је екстремна вредност грешке мерења у односу на познату референтну вредност дозе, прописана овим правилником;
9) поновљивост мерења је прецизност мерења под скупом услова поновљивости мерења који подразумевају исти поступак мерења, исте оператере, исти мерни систем, исте радне услове и исту локацију и поновљена мерења на истим или сличним предметима мерења у кратком временском периоду;
10) репродуктивност мерења је прецизност мерења под скупом услова репродуктивности мерења који подразумевају различите локације, оператере, мерене системе и поновљена мерења на истим или сличним предметима мерења;
11) доза, односно јачина дозе је општи назив који означава било коју дозиметријску величину из члана 4. овог правилника;
12) озрачивање је излагање дозиметра јонизујућем зрачењу;
13) одговор дозиметра је однос између показивања активног дозиметра, односно очитане вредности пасивног дозиметра, и конвенционалне тачне вредности.
Други изрази употребљени у овом правилнику који нису дефинисани у ставу 1. овог члана имају значење дефинисано законима којима се уређују метрологија и стандардизација.
Резултат мерења
Члан 4.
Резултат мерења дозиметром је једна од следећих величина: 
1) експозициона доза (C/kg или R);
2) јачина експозиционе дозе (C/kgs или R/h);
3) амбијентални дозни еквивалент (Sv);
4) јачина амбијенталног дозног еквивалента (Sv/h);
5) лични дозни еквивалент (Sv);
6) јачина личног дозног еквивалента (Sv/h);
7) керма у ваздуху (Gy);
8) јачина керме у ваздуху (Gy/h);
9) доза у ткиву (Gy);
10) јачина дозе у ткиву (Gy/h).
Захтеви
Члан 5.
Захтеви за дозиметре дати су у Прилогу 1 – Захтеви, који је одштампан уз овај правилник и чини његов саставни део.
Техничка документација
Члан 6.
Произвођач дозиметара сачињава техничку документацију која омогућава оцењивање усаглашености дозиметара са захтевима из Прилога 1 овог правилника.
Натписи и ознаке
Члан 7.
На дозиметар се постављају следећи натписи и ознаке:
1) ознака типа;
2) пословно име, односно назив произвођача;
3) производна ознака дозиметра;
4) серијски број дозиметра.
Уколико се дозиметар састоји од неколико одвојених јединица, свака јединица означава се у складу са ставом 1. овог члана.
Пасивни персонални дозиметри означавају се у складу са ставом 1. овог члана, осим у случају када нема довољно простора и када се на њих поставља само серијски број.
Натписи и ознаке из става 1. овог члана постављају се тако да буду видљиве, читљиве и неизбрисиве, односно да их није могуће уклонити без трајног оштећења.
Члан 8.
Дозиметар се оверава само ако је за то мерило издато уверење о одобрењу типа, у складу са прописом којим се уређују врсте мерила за које је обавезно оверавање и временски интервали њиховог периодичног оверавања.
Оверавање дозиметара може бити прво, редовно или ванредно, у складу са законом којим се уређује метрологија.
Начин утврђивања испуњености захтева
Члан 9.
Испуњеност метролошких захтева утврђује се употребом референтних мерила – националних еталона за одређивање референтних вредности доза према методама које су дате у одговарајућим српским и међународним стандардима, и то:
1) IAEA SRS 16;
2) IAEA TRS 398;
3) IAEA TRS 457;
4) IEC 1017-1;
5) IEC 1017-2;
6) SRPS EN 62387-1.
Испитивање типа дозиметара
Члан 10.
Испитивање типа дозиметара обухвата:
1) проверу упутства за употребу дозиметра;
2) визуелни преглед дозиметра;
3) основна испитивања дозиметра.
Основна испитивања активних дозиметара обухватају испитивања:
1) тачности;
2) енергетске зависности;
3) угаоне зависности;
4) поновљивости;
5) репродуктивности при истим геометријским условима озрачивања;
6) времена одзива;
7) времена загревања.
Основна испитивања дозиметријских система заснованих на пасивним персоналним дозиметрима обухватају испитивања:
1) тачности;
2) линеарности;
3) енергетске зависности;
4) угаоне зависности;
5) униформности у оквиру шарже.
Поступак испитивања типа дозиметара, односно методе мерења и начин испитивања из става 1. овог члана, дати су у Прилогу 2 – Утврђивање испуњености захтева, који је одштампан уз овај правилник и чини његов саставни део.
Оверавање мерила
Члан 11.
Прво, редовно и ванредно оверавање дозиметара обухвата:
1) визуелни преглед и проверу функционалности;
2) испитивање тачности.
Дозиметри се оверавају појединачно.
Визуелним прегледом и провером функционалности из става 1. тачка 1) овог члана, проверава се да ли је дозиметар у потпуности у складу са уверењем о одобрењу типа мерила издатим за тај тип дозиметра, односно да нема оштећења показног уређаја или других делова који могу утицати на функционалност дозиметра.
Испитивање тачности из става 1. тачка 2) овог члана, врши се на начин описан у Прилогу 2 овог правилника.
Уколико се визуелним прегледом, провером функционалности и испитивањем тачности утврди да дозиметар испуњава прописане метролошке захтеве, исти се жигоше у складу са законом којим се уређује метрологија, прописима донетим на основу тог закона и уверењем о одобрењу типа издатим за тај тип дозиметра.
Завршне одредбе
Члан 12.
Даном ступања на снагу овог правилника престају да важе Правилник о метролошким условима за термолуминесцентне дозиметре („Службени лист СРЈ”, број 47/92), Метролошко упутство за преглед термолуминесцентних дозиметара („Гласник СЗМДМ”, бр. 4/92 и 1/93), Метролошко упутство за преглед дозиметара са силицијумском диодом („Гласник СЗМДМ”, број 3/95), Правилник о метролошким условима за дозиметре са силицијумском диодом („Службени лист СРЈ”, број 26/95), Метролошко упутство за преглед дозиметара фотонског зрачења у заштити од зрачења („Гласник СЗМДМ”, број 4/98), Правилник о метролошким условима за дозиметре фотонског зрачења у заштити од зрачења („Службени лист СРЈ”, број 62/98) и Правилник о метролошким условима за дозиметре са јонизационим коморама у радиотерапији („Службени лист СРЈ”, број 6/03).
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”.
Број 021-03-283/2015-07
У Београду, 29. јануара 2016. године
Министар, 
Жељко Сертић, с.р.
 
 
ПРИЛОГ 1
Захтеви
1. Метролошки захтеви
1.1. Референтни услови
Референтни услови су:
1) температура околине: 20,0 °C;
2) релативна влажност ваздуха: 50%;
3) атмосферски притисак: 1013,25 mbar.
Током сваког испитивања, вредности температуре и релативне влажности ваздуха не могу да варирају за више од ± 5 °C, односно ± 20%, од поменутих референтних услова.
1.2. НДГ
НДГ приликом испитивања типа, првог, редовног и ванредног оверавања дозиметара дате су у Табели 1 овог прилога.
Табела 1




Мерна величина


Јединица


НДГ


Напомена




Експозициона доза


(C/kg или стара јединица: R)


± 30%


Одступање очитане вредности од стварне вредности није веће од вредности коју је декларисао произвођач




Јачина експозиционе дозе 


(C/kgs или стара јединица: R/h)


± 30%




Амбијентални дозни еквивалент 


(Sv)


± 30%




Јачина амбијенталног дозног еквивалента 


(Sv/h)


± 30%




Лични дозни еквивалент 


(Sv)


± 30%




Јачина личног дозног еквивалента 


(Sv/h)


± 30%




Керма у ваздуху 


(Gy)


± 30%




Јачина керме у ваздуху 


(Gy/h)


± 30%




Доза у ткиву 


(Gy)


± 30%




Јачина дозе у ткиву 


(Gy/h)


± 30%




1.3. Следивост
Еталонски дозиметри који се користе у поступку оверавања дозиметара еталонирају се ради обезбеђивања следивости до националних или међународних еталона.
1.4. Опрема и материјал за оверавање
Опрема и материјал за оверавање дозиметара састоји се од:
1) гарнитуре еталонских дозиметара;
2) лабораторијских термометара, барометара и хигрометара;
3) метра и нонијуса;
4) колимисаних извора јонизујућег зрачења;
5) клупе за еталонирање.
2. Технички захтеви
2.1. Конструкција дозиметра
Дозиметри и сва додатна опрема израђени су од таквог материјала, дизајна и конструкције који омогућавају под нормалним радним условима:
1) одржавање тачности;
2) функционисање оперативних делова дозиметра сходно предвиђеној намени;
3) што дужу трајност подешавања;
4) минималну могућност контаминације и извршавање деконтаминације.
2.2. Радни опсези
Активни дозиметри се пројектују и производе тако да аутоматски и јасно показују када је радни опсег дозиметра прекорачен.
2.3. Упутство произвођача
Произвођач обезбеђује за сваки дозиметар упутство које описује инсталацију, рад и рутинско одржавање дозиметра. 
Поред тога упутство садржи и следеће податке:
1) име и адресу произвођача;
2) производни тип, односно модел дозиметра;
3) енергетски опсег;
4) мерни опсег.
Упутство се испоручује власнику/кориснику дозиметра на српском језику, а може се, на захтев корисника, испоручити поред српског језика и на другом језику који је у службеној употреби у Републици Србији у складу са законом.
ПРИЛОГ 2
Утврђивање испуњености захтева
1. Визуелни преглед и провера упутства дозиметра
1.1. Узорци дозиметара поднети за испитивање типа
Произвођач за потребе испитивања типа обезбеђује најмање два дозиметра са упутством за употребу, а у случају дозиметријских система заснованих на пасивним персоналним дозиметрима, најмање десет пасивних персоналних дозиметара по озрачивању, односно најмање пет пасивних персоналних дозиметара по озрачивању када се ради о испитивању угаоне зависности.
1.2. Провера упутства за употребу дозиметра
Приликом испитивања типа дозиметра, упутство за употребу дозиметра се прегледа у погледу његове потпуности и јасности описа поступка мерења.
1.3. Визуелни преглед дозиметра
Приликом испитивања типа и оверавања дозиметра, дозиметар се визуелно прегледа према спецификацијама произвођача, како би се утврдило да су испуњени захтеви из одељка 2. Прилога 1 овог правилника.
2. Општи услови
2.1. Постављање дозиметра у поље зрачења
Дозиметар се поставља у поље зрачења тако што се референтна тачка и референтна оријентација одређују у складу са произвођачким упутством. Електронски и пасивни персонални дозиметри се постављају на ISOфантом, а остали дозиметри се постављају на сталке или држаче од лаког материјала да би се смањило расејање зрачења. Цела активна запремина дозиметра, односно цео фантом у случају персоналних дозиметара, мора бити у снопу поља јонизујућег зрачења.
2.2. Минимално трајање озрачивања
Код дозиметара који мере јачину дозе, време озрачивања је дуже од времена одзива дозиметра. Приликом мерења дозе, озрачивање није краће од 3 min.
2.3. Референтни квалитет зрачења
Референтни квалитет зрачења дефинисан је произвођачким упутством. Уколико наведени референтни квалитет није могуће остварити, за референтни квалитет се узима 60Co или 137Cs.
2.4. Време између озрачивања и читања пасивних дозиметара
Минимално и максимално време које може да протекне између озрачивања и читања пасивних персоналних дозиметара дефинише произвођач или корисник дозиметра својим упутствима и процедурама.
3. Испитивање активних дозиметара
3.1. Испитивање тачности
Испитивање тачности врши се у референтном квалитету зрачења у опсегу јачине керме у ваздуху од 500 nGy/h до 1 Gy/h, односно у еквивалентном опсегу за друге величине. Уколико је мерни опсег дозиметра који је произвођач дефинисао у произвођачком упутству мањи од наведеног опсега, испитивање се врши само у мерном опсегу дозиметра. Када је у питању јачина дозе, уколико мерни опсег обухвата једну декаду, испитивање се врши у јачини дозе која одговара 30%, 50% и 70% вредности декаде. Уколико мерни опсег обухвата две до четири декаде, испитивање се врши у јачини дозе која одговара 30% и 70% вредности сваке декаде. Уколико мерни опсег обухвата више од четири декаде, испитивање се врши у јачини дозе која одговара 50% вредности сваке декаде. Када је у питању доза, испитивање се врши за дозу која одговара 50% вредности сваке декаде, при чему вредност дозе не може бити мања од 1 µGy и већа од 1 Gy за случај керме у ваздуху, односно еквивалентних вредности других величина.
Дозиметар је испунио захтеве уколико је грешка мерења за све јачине доза, односно дозе дефинисане ставом 1. овог пододељка мања од НДГ увећане за мерну несигурност одређивања референтних вредности, где је мерна несигурност изражена са фактором проширења 2.
3.2. Испитивање енергетске зависности
Испитивање енергетске зависности дозиметара обавља се у опсегу енергија који је дефинисан произвођачким упутством. Испитивање се обавља у следећим квалитетима зрачења: N-40, N-60, N-100, N-200, 137Cs и 60Co. Уколико неки од квалитета није могуће остварити, испитивање се обавља у другом стандардном квалитету који је близак по средњој енергији са наведеним квалитетима зрачења.
Сматра се да је активни дозиметар испунио захтеве уколико се његов одговор за све испитиване квалитете зрачења не разликује за више од 30%, увећано за мерну несигурност референтних вредности са фактором проширења 2, у односу на одговор за квалитет 137Cs.
3.3. Испитивање угаоне зависности показивања активних дозиметара
Испитивање угаоне зависности дозиметара обавља се у следећим квалитетима зрачења: N-100 и 137Cs. Испитивање се обавља за различите углове вертикалне или хоризонталне осе дозиметра у односу на нормалу упадног снопа зрачења, и то за 20°, 40° и 60°. Уколико неки од квалитета није могуће остварити, испитивање се обавља у другом стандардном квалитету који је близак по средњој енергији са наведеним квалитетима зрачења.
Сматра се да је дозиметар испунио захтеве уколико се одговор дозиметра за задате углове не разликује од одговора дозиметра за угао 0° за више од 30%, увећано за мерну несигурност референтних вредности са фактором проширења 2.
3.4. Испитивање поновљивости показивања активних дозиметара
Поновљивост показивања активних дозиметара испитује се за вредност дозе или јачине дозе која одговара 50% вредности најмање декаде дозиметра, при чему јачина керме у ваздуху не може бити мања од 3 µGy/h а керме у ваздуху од 3µGy, односно еквивалентне вредности других величина. У случају јачине дозе, бележи се 30 вредности, а у случају дозе 10 вредности.
Дозиметар је испунио захтеве уколико је стандардна девијација показивања мања од 30%.
3.5. Испитивање репродуктивности показивања активних дозиметара
Репродуктивност показивања активних дозиметара испитује се за вредност дозе или јачине дозе која одговара 50% вредности највеће декаде дозиметра. Озрачивања се врше при истим геометријским условима, а између два узастопна озрачивања мора да прође најмање 24 сата. Мери се најмање 15 вредности.
Дозиметар је испунио захтеве уколико је стандардна девијација показивања мања од 15%. 
3.6. Испитивање времена одзива дозиметара
Испитивање времена одзива односи се само на дозиметре чија је индикација јачина дозе, а не и на дозиметре чија је индикација доза. Индикација дозиметра достиже следећу вредност за мање од 100 секунди:
,
где је  почетна вредност јачине дозе, а  крајња вредност јачине дозе. Почетна и крајња вредност јачине дозе разликују се најмање за фактор 10. Испитивање се обавља и за случај повећавања и за случај смањивања дозе.
3.7. Испитивање времена загревања дозиметра
Испитивање времена загревања односи се само на дозиметре чија је индикација јачина дозе, а не и на дозиметре чија је индикација доза. Испитивање се обавља тако што се дозиметар изложи референтном квалитету зрачења одмах по укључивању, а затим се на сваких 30 секунди бележи вредност јачине дозе, не дуже од 15 min. Показивања дозиметра се представљају графички у функцији времена.
Након 15 min од укључивања, мери се десет вредности јачине дозе, при чему средња вредност ових показивања представља коначну вредност показивања.
На графику зависности одређује се време које одговара јачини дозе која се од коначне вредности разликује не више од 10%. Тако одређено време је време загревања дозиметра.
Сматра се да је дозиметар задовољио захтеве теста ако је време загревања мање или једнако 15 min.
4. Испитивање дозиметријских система заснованих на пасивним персоналним дозиметрима
4.1. Испитивање тачности
Испитивање тачности се врши тако што се пасивни персонални дозиметри озраче у референтном квалитету са три вредности личног дозног еквивалента које се налазе у опсегу између 0,1 mSv и 1000 mSv и које се међусобно разликују најмање за фактор 5.
Дозиметријски систем заснован на пасивним персоналним дозиметрима испунио је захтеве уколико је грешка мерења за све дозе дефинисане ставом 1. овог пододељка мања од НДГ увећане за мерну несигурност одређивања референтних вредности, где је мерна несигурност изражена са фактором проширења 2.
4.2. Испитивање линеарности
Испитивање се обавља у квалитету 60Co или 137Cs. Пасивни персонални дозиметри се озрачују следећим вредностима личног дозног еквивалента: 0,1 mSv, 0,3 mSv, 1 mSv, 3 mSv, 10 mSv, 30 mSv, 100 mSv, 300 mSv.
Сматра се да су захтеви испуњени уколико се одговор пасивних персоналних дозиметара за све вредности личног дозног еквивалента налази у опсегу од –9% до +11%, увећано за мерну несигурност референтних вредности са фактором проширења 2, поређено са одговором дозиметра за 1 mSv.
4.3. Испитивање енергетске зависности
Испитивање енергетске зависности обавља се у опсегу енергија који је дефинисан произвођачким упутством. Испитивање се обавља у следећим квалитетима зрачења: N-40, N-60, N-100, N-200, 137Cs и 60Co. Уколико неки од квалитета није могуће остварити, испитивање се обавља у другом стандардном квалитету који је близак по средњој енергији са наведеним квалитетима зрачења.
Сматра се да су захтеви испуњени уколико се одступање одговора за све квалитете чија је средња енергија од 33 keV до 65 keV налази у опсегу од –31% до +82%, односно за остале квалитете у опсегу од –29% до +67%, увећано за мерну несигурност референтних вредности са фактором проширења 2, у односу на одговор за квалитет 137Cs.
4.4. Испитивање угаоне зависности показивања пасивних персоналних дозиметара
Испитивање угаоне зависности пасивних персоналних дозиметара обавља се у следећим квалитетима зрачења: N-100 и 137Cs. Испитивање се обавља за углове вертикалне и хоризонталне осе дозиметра у односу на нормалу упадног снопа зрачења, и то за 60°. Уколико неки од квалитета није могуће остварити, испитивање се обавља у другом стандардном квалитету који је близак по средњој енергији са наведеним квалитетима зрачења.
Сматра се да су захтеви испуњени уколико се одступање одговора за све испитиване углове налази у опсегу од –9% до +67%, увећано за мерну несигурност референтних вредности са фактором проширења 2, у односу на угао од 0°.
4.5. Испитивање униформности у оквиру шарже
Случајним узорком се одабере 30 пасивних дозиметара у оквиру исте шарже, који се затим озраче идентичном дозом од 1mSv (лични дозни еквивалент), у квалитету 137Cs или 60Co.
Сматра се да су захтеви испуњени уколико је стандардна девијација очитаних вредности мања од 10%.