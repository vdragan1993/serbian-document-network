На основу члана 135. став 6, а у вези са чланом 149. став 1. Закона о полицији („Службени гласник РС”, број 6/16) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о спровођењу јавног конкурса у Министарству унутрашњих послова 
"Службени гласник РС", број 72 од 24. августа 
				2016.
 
I. УВОДНЕ ОДРЕДБЕ
Садржина уредбе
Члан 1.
Овом уредбом уређује се поступак и начин спровођења јавног конкурса (у даљем тексту: конкурс) за попуњавање радних места у Министарству унутрашњих послова (у даљем тексту: Министарство).
Кад се спроводи конкурс
Члан 2.
Конкурс се спроводи ако радно место у Министарству није попуњено путем интерног конкурса и за попуну радног места директора полиције.
II. ПОКРЕТАЊЕ ПОСТУПКА ПОПУНЕ РАДНОГ МЕСТА КОНКУРСОМ
Предлог за попуну радног места 
Члан 3.
Руководилац унутрашње организационе јединице и организационе јединице у седишту и ван седишта Дирекције полиције (у даљем тексту: надлежни руководилац), у писаној форми доставља предлог за попуњавање радног места путем конкурса, организационој јединици надлежној за управљање људским ресурсима. 
Предлог за попуну радног места директора полиције, организационој јединици из става 1. овог члана, доставља министар унутрашњих послова (у даљем тексту: министар).
Предлог за попуњавање радног места путем конкурса садржи: назив радног места које се попуњава, опште и посебне услове потребне за обављање послова радног места, као и образложење потреба за попуном радног места.
Доношење одлуке о попуни радног места
Члан 4.
Испуњеност услова за попуњавање радног места утврђује руководилац организационе јединице надлежне за управљање људским ресурсима. 
Министар решењем одлучује о потреби и начину попуњавања радног места. 
III. КОНКУРСНА КОМИСИЈА
Састав и начин рада Конкурсне комисије
Члан 5.
Конкурс међу кандидатима спроводи Конкурсна комисија чије чланове именује министар (у даљем тексту: Комисија).
Комисију чине најмање три члана од којих је један члан запослени у организационој јединици надлежној за управљање људским ресурсима. 
Конкурсна комисија, пре оглашавања јавног конкурса, одређује ближа мерила за избор кандидата.
Комисија води Записник о раду.
Стручно-оперативне послове за Комисију обавља организациона јединица надлежна за управљањем људским ресурсима. 
IV. СПРОВОЂЕЊЕ КОНКУРСА
Објављивање конкурса
Члан 6.
Оглас о конкурсу објављује се у року од осам дана од дана доношења решења о попуњавању радног места – на интранет и интернет страници Министарства, огласној табли организационе јединице надлежне за управљање људским ресурсима, огласној табли организационе јединице у којој се попуњава радно место путем конкурса, „Службеном гласнику Републике Србије”, у дневном јавном гласилу које излази на целој територији Републике Србије, као и на интернет презентацији и периодичном издању огласа Националне службе за запошљавање. 
Садржина огласа о конкурсу
Члан 7.
У огласу о конкурсу за попуњавање радног места наводе се подаци о: органу и унутрашњој организационој јединици; ужој организационој јединици и месту рада; радном месту; редном броју радног места; условима за рад на радном месту; знањима и вештинама које се оцењују у изборном поступку и начину њихове провере; задацима и обавезама; датуму оглашавања; року у коме се подносе пријаве на конкурс; адреси на коју се подносе пријаве; контакт особи задуженој за давање обавештења о конкурсу; доказима који се прилажу уз пријаву. 
У огласу о конкурсу за избор директора полиције наводе се подаци о условима из члана 149. Закона о полицији, као и други услови за рад у Министарству.
Пријава на конкурс
Члан 8.
Пријава на конкурс (Образац 1) одштампана је уз ову уредбу и чини њен саставни део.
Рок за подношење пријаве
Члан 9.
Рок за подношење пријаве на конкурс је десет дана од дана објављивања конкурса у „Службеном гласнику Републике Србије”.
Рок из става 1. овог члана почиње да тече наредног дана од дана објављивања конкурса у „Службеном гласнику Републике Србије”.
Листа кандидата који улазе у изборни поступак
Члан 10.
По истеку рока за подношење пријава на конкурс, Комисија, без одлагања, прегледа све приспеле пријаве и поднете доказе ради провере испуњености услова за учешће кандидата на конкурсу и утврђује Листу кандидата који улазе у изборни поступак, односно који ће се проверавати.
Листа кандидата садржи: име и презиме кандидата, јединствени матични број грађана и број под којим је пријава заведена.
Садржина изборног поступка
Члан 11.
Изборни поступак се састоји из:
1) провере испуњености формално-правних услова;
2) провере техничких компетенција (знања и вештина); 
3) процене базичних компетенција;
4) лекарског прегледа;
5) интервјуа;
6) безбедносне провере.
Редослед провере и оцењивања испуњености услова из става 1. овог члана може бити другачији у зависности од посебних услова радног места утврђених актом о унутрашњем уређењу и систематизацији радних места у Министарству.
У изборном поступку Комисија проверава само оне стручне оспособљености, знања и вештине кандидата и друге потребне услове, који су наведени у огласу.
Обавештење и обавезност присуства кандидата спровођењу изборног поступка
Члан 12.
Кандидатима међу којима се спроводи изборни поступак, доставља се писано обавештење о отпочињању изборног поступка најмање осам дана пре дана отпочињања поступка.
Кандидати се на почетку сваког дела изборног поступка обавештавају о томе кадa почиње, где и ко спровoди следећу фазу изборног поступка.
Ако се кандидат не одазове позиву да учествује у неком делу изборног поступка, а не оправда свој изостанак најкасније у року од три дана од дана када се оконча тај део поступка, сматра се да је одустао од учешћа у даљем току изборног поступка.
Провера испуњености формално-правних услова
Члан 13.
Провера и оцена испуњености формално-правних услова обухвата поред општих услова за заснивање радног односа у државном органу и посебних услова за заснивање радног односа у Министарству унутрашњих послова из Закона о полицији, и проверу:
1) стручно образовање;
2) врсту и дужину радног искуства са кратким описом послова на којима је кандидат радио;
3) стручну оспособљеност и усавршавање.
Техничке компетенције (знања и вештине)
Члан 14.
Проверу техничких компетенција (знања и вештина) врши Комисија на основу писменог теста знања, провере физичких способности и вештина кандидата, у зависности од тога који су прописани за радно место које се попуњава конкурсом.
Комисија може, по потреби, за проверу из става 1. овог члана да ангажује и друга лица која поседују посебна знања и вештине које се проверавају.
Базичне компетенције
Члан 15.
Процену базичних компетенција кандидата Комисија обавља преко организационе јединице надлежне за управљање људским ресурсима.
Након спроведеног поступка процене базичних компетенција, организациона јединица надлежна за управљање људским ресурсима доставља Комисији резултате оцењивања.
Лекарски преглед
Члан 16.
Кандидат се ради обављања претходног лекарског прегледа упућује у референтну здравствену установу.
Након спроведеног претходног лекарског прегледа, референтна здравствена установа доставља извештај организационој јединици надлежној за управљање људским ресурсима.
Интервју
Члан 17.
Комисија у појединачном разговору са кандидатима обавља полуструктурисани интервју, ценећи притом стручне способности и вештине потребне за обављање послова радног места које се попуњава путем конкурса.
Интервју може да садржи питања која се односе на решавање конкретних проблема, задатака и ситуација у виду студије случаја, а у зависности од описа посла радног места за које се врши избор кандидата. 
Безбедносна провера
Члан 18.
Безбедносна провера врши се за кандидате који су испунили услове из члана 11. став 1. тач. 1–5. ове уредбе, у складу са законом.
Начин оцењивања кандидата
Члан 19.
Оцењивање кандидата врши се тако што се провером нивоа испуњености услова утврђује:
1) да кандидат „испуњава” – „не испуњава” утврђене формално-правне услове; 
2) оцена од 1 до 4 – за техничке компетенције (знања и вештине);
3) оцена од 1 до 4 – за базичне компетенције;
4) да је током лекарског прегледа оцењено да кандидат „задовољава” – „не задовољава” утврђене посебне здравствене услове;
5) оцена од 1 до 4 – за способности исказане током интервуја;
6) да за кандидата „постоје безбедносне сметње” – „не постоје безбедносне сметње”.
Оцену „1” добија кандидат за кога се током провере утврди да не задовољава критеријуме процене, оцену „2” добија кандидат за кога се током провере утврди да задовољава минимум захтева процене, оцену „3” добија кандидат за кога се током провере утврди да у основи задовољава критеријуме процене и оцену „4” добија кандидат за кога се током провере утврди да у потпуности задовољава критеријуме процене.
Укупна оцена утврђује се тако што се добијена оцена из става 1. тач. 2), 3) и 5) овог члана помножи коефицијентом који процентуално изражава значај утврђених услова за обављање послова радног места које се попуњава, и тако што се:
1) оцена за техничке компетенције помножи коефицијентом 0,30;
2) оцена за базичне компетенције помножи коефицијентом 0,40;
3) оцена за способности исказане током интервјуа помножи коефицијентом 0,30.
Формулар за оцену кандидата (Образац 2), који попуњава сваки члан Комисије, одштампан је уз ову уредбу и чини њен саставни део.
Збирна оцена добија се тако што се саберу укупне оцене које је кандидату одредио сваки од чланова Комисије и поделе са бројем три.
Формулар за збирну оцену кандидата (Образац 3) одштампан је уз ову уредбу и чини њен саставни део.
Услов за наставак учешћа у изборном поступку и рангирање и начин рангирања кандидата
Члан 20.
Сваки део изборног поступка је елиминациони за кандидата који не задовољи критеријуме провере из претходног дела, односно који добије оцену „1” или за кога се утврди да „не испуњава” или „не задовољава” утврђене услове за рад на радном месту које се попуњава, као и код кога „постоје безбедносне сметње”.
Остварена оцена представља основ за рангирање кандидата.
После спроведеног сваког дела изборног поступка Комисија сачињава Листу кандидата који испуњавају утврђене услове и врши њихово рангирање.
Кандидати се рангирају тако што се редослед кандидата на ранг листи одређује према висини остварене збирне оцене, односно остварене оцене према редоследу значаја утврђених и вреднованих услова за обављање послова радног места које се попуњава. 
Ако више кандидата на крају изборног поступка, оствари исту збирну оцену, предност има онај кандидат који је у делу оцене базичних компетенција остварио бољу оцену.
Ако више кандидата оствари исте оцене за базичне компетенције, предност има онај кандидат који је остварио бољу збирну оцену за техничке компетенције (знања и вештине).
Ако је више кандидата остварило исту оцену за техничке компетенције (знања и вештине), предност има онај кандидат који је на интервјуу остварио бољу оцену.
Коначна ранг листа 
Члан 21.
После спроведеног изборног поступка Комисија сачињава Коначну ранг листу на коју увршћује највише три кандидата која су према оствареним оценама најбоље рангирани.
Ако више кандидата испуњава утврђене услове, на коначну ранг листу се, рачунајући према „броју извршилаца” којима се попуњава радно место, уврштавају за сваког извршиоца највише по три кандидата који су према оствареним оценама најбоље рангирани.
Предлог за избор кандидата
Члан 22.
Предлог за избор кандидата уз образложење истог, утврђује надлежни руководилац и исти доставља министру на одлучивање.
Предлог кандидата за попуну радног места директора полиције утврђује министар и исти доставља Влади.
Решење о пријему у радни однос 
Члан 23.
Решење о пријему у радни однос кандидата из члана 22. став 1. ове уредбе доноси министар.
Решење из става 1. овог члана доставља се свим кандидатима који су учествовали у изборном поступку, а који у односу на то решење имају право заштите својих права – у складу са законом.
Неуспех конкурса
Члан 24.
Конкурс није успео ако:
1) се није пријавио ниједан кандидат;
2) се у поступку спровођења конкурса утврди да ниједан од пријављених кандидата није испунио услове за учешће у конкурсу, односно није доставио све потребне доказе или су пријаве неблаговремене или недопуштене;
3) Комисија утврди да ниједан пријављени кандидат није учествовао у изборном поступку;
4) Комисија утврди да ниједан кандидат који је учествовао у изборном поступку није испунио опште и посебне услове потребне за обављање послова радног места прописане за избор. 
V. КОНКУРС ЗА ДИРЕКТОРА ПОЛИЦИЈЕ
Избор директора полиције
Члан 25.
Ради утврђивања предлога министра, за потребе поступка у ком Влада поставља директора полиције, Министарство спроводи јавни конкурс у складу са чланом 149. Закона о полицији.
У погледу начина и поступка за избор директора полиције по јавном конкурсу примењују се одредбе чл. 5–22. и члана 24. ове уредбе.
VI. ПРЕЛАЗНЕ И ЗАВРШНЕ ОДРЕДБЕ
Изузетак од примене
Члан 26.
Ова уредба не примењује се на заснивање радног односа свршених студената Криминалистичко-полицијске академије, када за то постоји уговором утврђена обавеза Министарства. 
Ступање на снагу
Члан 27.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-7671/2016
У Београду, 23. августа 2016. године
Влада
Председник,
Александар Вучић, с.р.
 
 
Прилози
 
Образац 1 -
				Пријава на јавни 
				конкурс за попуну радног места у Министарству унутрашњих послова
 
Образац 2 -
				Формулар за оцену 
				кандидата
 
Образац 3 -
				Формулар за збирну 
				оцену кандидата