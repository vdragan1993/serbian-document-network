Редакцијски пречишћен текст

 
 
 

На основу члана 16. став 1. Закона о организацији и надлежности државних органа у сузбијању организованог криминала („Службени гласник РС”, бр. 42/2002, 27/2003 и 39/2003),

Влада Републике Србије доноси

 

 

УРЕДБУ


о евидентирању имовног стања лица која врше функцију, односно обављају послове и 
задатке у посебним организационим јединицама из Закона о организацији и 
надлежности државних органа у сузбијању организованог криминала

„Службени гласник РС“, бр. 72 од 18. јула 2003, 73 од 3. августа 2007.

 

 

Члан 1.

Имовно стање, у смислу члана 16. став 1. Закона о организацији и надлежности државних органа у сузбијању организованог криминала (у даљем тексту: Закона), представља:

1) право својине и право дугорочног закупа (преко годину дана) на непокретностима, у земљи и иностранству;

2) власничка и управљачка права над правним лицима, као и право учествовања у раду управног и надзорног одбора правног лица;

3) основна средства и годишњи приход по завршном рачуну за предузетнике;

4) све покретне ствари које подлежу регистрацији код надлежних државних органа (моторна возила, пловни објекти, ваздухоплови, оружје и сл.);

5) предмети од племенитих метала укупне тежине преко 50 грама и драгог камења већег од једног карата; 


6) штедни улози и готов новац, у земљи и иностранству;

7) права на својину интелектуалне својине и хартије од вредности на име и на доносиоца.

 

Члан 2.

Подаци о имовном стању из члана 1. ове уредбе представљају службену тајну, у складу са законом и достављају се на Обрасцу ИС-Прилог 1-14 који чини саставни део ове уредбе.

 

Члан 3.

Податке о имовном стању из члана 1. по потреби проверавају министарство надлежно за унутрашње послове и министарство надлежно за послове финансија и економије, у складу са чланом 16. став 3. Закона.

Министар унутрашњих послова и министар финансија и економије својим актима ближе ће уредити начин и поступак провере података из става 1. овог члана у складу са својим законским овлашћењима.

 

Члан 4.

Евидентирање и чување података о имовном стању из члана 1. ове уредбе врши министарство надлежно за послове финансија и економије, на начин који прописује министар надлежан за послове финансија и економије.

 

Члан 5.

Својим потписом на Обрасцу ИС-Прилог 1-14 лице из члана 16. став 1. Закона је пристало на проверу достављених података.

 

Члан 5а*

Безбедносне провере лица из члана 16. став 1. Закона обавља Безбедносно-информативна агенција, у складу са прописима о начину обављања послова из њене надлежности.*

 

*Службени гласник РС“, број 73/2007

 

Члан 6.

Ова уредба ступа на снагу осмог дана од дана објављивања у „Службеном гласнику Републике Србије”.

 

 

05 број 110-2587/2003-3

У Београду, 17. јула 2003. године

Влада Републике Србије

Потпредседник,


Чедомир Јовановић, с.р.