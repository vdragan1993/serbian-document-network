Редакцијски пречишћен текст
 
На основу члана 201. тачка 11) Закона о планирању и изградњи („Службени гласник Републике Србије”, бр. 72/09, 81/09 – исправка, 64/10 – УС и 24/11), 
	
Министар животне средине, рударства и просторног планирања доноси 
 
ПРАВИЛНИК
о садржини и начину издавања грађевинске дозволе

"Службени гласник РС", бр. 93 од 9. децембра 
	2011, 103 од 26. новембра 2013 - УС
 
Члан 1.
Овим правилником ближе се прописује садржина и начин издавања грађевинске дозволе. 
	
Члан 2.
Грађевинска дозвола се издаје на захтев инвеститора који намерава да гради, односно догради објекат (у даљем тексту: инвеститор). 
	
Захтев за издавање грађевинске дозволе садржи:
1) име и презиме инвеститора, односно пословно име или назив инвеститора са ПИБ и податком о седишту, односно адреси; 
	
2) податке о објекту чије се грађење, односно доградња дозвољава (намена објекта: стамбени, пословни, индустријски, енергетски, саобраћајни, габариту, волумену, укупној површини, дограђеној површини, предрачунској вредности и др.);
3) ознаку локације на којој је предвиђена изградња, односно доградња објекта (ознака катастарске парцеле са адресом на којој се објекат налази);
4) податке о техничкој и другој документацији која се прилаже уз захтев.
У случају да се објекат гради по деловима који представљају техничку и функционалну целину, захтев садржи и податке о планираним фазама, односно етапама грађења и коначном року завршетка радова.
Члан 3.
Уз захтев за издавање посебне грађевинске дозволе за извођење припремних радова, инвеститор прилаже правноснажно решење о локацијској дозволи и главни пројекат за извођење припремних радова, у три примерка, са извештајем о извршеној техничкој контроли, у складу са Законом.
Грађевинска дозвола из става 1. овог члана садржи:
1) име и презиме инвеститора, односно пословно име или назив инвеститора са седиштем и ПИБ, односно адресом подносиоца;
2) податке о припремним радовима чије се извођење одобрава (рушење постојећих објеката на парцели, измештање постојеће инфраструктуре на парцели, рашчишћавање терена на парцели; обезбеђење простора за допрему и смештај грађевинског материјала и опреме; грађење и постављање објеката и инсталација привременог карактера за потребе извођења радова(постављање градилишне ограде, контејнера и сл.); земљани радови; радови којима се обезбеђује сигурност суседних објеката, односно сигурност и стабилност терена(шипови, дијафрагме, потпорни зидови и сл.); обезбеђење несметаног одвијања саобраћаја; коришћење околног простора и др.;
3) ознаку локације на којој је предвиђено извођење радова (ознака катастарске парцеле са адресом);
4) податке о техничкој и другој документацији која се прилаже уз захтев. 
	
Члан 4. 
Грађевинска дозвола за изградњу *, на основу правноснажног решења о локацијској дозволи којим је предвиђена фазна, односно етапна изградња, садржи податке о фазама, односно етапама на које се односи грађевинска дозвола.
Престали су да важе ранији ст. 2. до 5. (види
	
	Одлуку УС - 103/2013-22)
Члан 5.
Престао је да важи (види
	
	Одлуку УС - 103/2013-22)
Члан 6.
Престао је да важи (види
	
	Одлуку УС - 103/2013-22)
Члан 7.
Уз захтев за издавање грађевинске дозволе подноси се идејни или главни пројекат у три примерка. 
	
Поред техничке документације из става 1. овог члана, уз захтев за издавање грађевинске дозволе прилаже се и:
1) правноснажно решење о локацијској дозволи;
2) доказ о праву својине, односно праву закупа на грађевинском земљишту, односно праву својине на објекту, односно други доказ о решеним имовинско-правним односима предвиђен Законом;
3) доказ о уређивању односа у погледу плаћања накнаде за уређивање грађевинског земљишта;
4) доказ о уплати административне таксе.
Уз захтев за издавање грађевинске дозволе за изградњу објеката за које грађевинску дозволу издаје министарство надлежно за послове грађевинарства, односно аутономна покрајина подноси се, поред документације из ст. 1. и 2. овог члана и извештај ревизионе комисије у складу са чланом 135. став 13. Закона.
Члан 8.
Пре издавања решења о грађевинској дозволи, надлежни орган спроводи поступак у складу са законом.
Ако је уз захтев приложен идејни пројекат, надлежни орган утврђује да ли је пројекат урађен у складу са правилима грађења садржаним у локацијској дозволи. Исправност осталих делова идејног пројекта надлежни орган не утврђује, већ за исправност одговорност сноси одговорни пројектант.
Ако је уз захтев приложен главни пројекат, надлежни орган утврђује да ли је пројекат урађен у складу са правилима грађења садржаним у локацијској дозволи. Исправност осталих делова главног пројекта надлежни орган не утврђује, већ за исправност одговорност сноси одговорни пројектант и вршилац техничке контроле.
Члан 9.
Грађевинска дозвола се издаје решењем, у року од осам дана од дана подношења уредног захтева за издавање грађевинске дозволе, у складу са Законом.
Диспозитив решења из става 1. овог члана, поред података прописаних законом, садржи и:
1) пословно име, односно назив, односно име инвеститора коме се издаје грађевинска дозвола са назнаком седишта, односно адресе; 
	
2) податке о објекту чија се изградња, односно доградња дозвољава, односно на коме се радови изводе са основним подацима о његовој намени, врсти (стамбени, пословни, индустријски, енергетски, саобраћајни и др.), габариту, спратности и ознаком локације на којој се гради, односно налази (адреса локације и број катастарске парцеле);
3) назив привредног друштва, односно другог правног лица или предузетника који је израдио идејни или главни пројекат и име одговорног пројектанта;
4) податке о постојећем објекту који се руши или реконструише ради грађења;
5) налог о уклањању постојећег објекта или његовог дела пре почетка грађења, ако је то предвиђено локацијском дозволом;
6) рок у коме је инвеститор дужан да отпочне са грађењем објекта, односно извођењем радова, са напоменом да по истеку тог рока престаје важност издате грађевинске дозволе;
7) констатацију да су идејни, односно главни пројекат и локацијска дозвола саставни део решења о грађевинској дозволи;
8) констатацију да је инвеститор дужан да осам дана пре почетка грађења објекта поднесе органу који је издао грађевинску дозволу и надлежном грађевинском инспектору пријаву почетка извођења радова, са подацима и доказима прописаним чланом 148. Закона и овим правилником.
У образложењу решења, поред прописаних података, уносе се и подаци о садржини и врсти техничке и друге документације коју је инвеститор приложио уз захтев за издавање грађевинске дозволе (пројекти, цртежи, мишљења, сагласности, решења и др.).
Члан 10.
На свим примерцима идејног, 
	односно главног пројекта (корицама пројекта, цртежима и сл.) који су прописно комплетирани и запечаћени у складу са посебним прописом, надлежни орган који је донео решење о грађевинској дозволи, ставља печат органа са назнаком броја решења којим је изградња, односно доградња дозвољена, датумом његовог доношења и потписом овлашћеног лица.
Један примерак грађевинске дозволе и идејни, односно главни пројекат са свим прилозима, односно оригинални примерак техничке документације на основу које је издата грађевинска дозвола, задржава орган надлежан за издавање грађевинске дозволе, ради трајног чувања.
Члан 11.
Надлежни орган који је издао решење о грађевинској дозволи за изградњу, односно доградњу објекта уручује два примерка решења о грађевинској дозволи инвеститору, један примерак доставља инспекцији која врши надзор над изградњом објекта, један примерак доставља јединици локалне самоуправе на чијој територији се гради објекат, ако је решење донело министарство надлежно за послове грађевинарства или аутономна покрајина, а основне податке из решења (о инвеститору, објекту, броју и датуму решења – грађевинске дозволе, року важности грађевинске дозволе и др.) уноси у списак – преглед издатих грађевинских дозвола.
Члан 12.
Даном ступања на снагу овог правилника престаје да важи Правилник о садржини и начину издавања грађевинске дозволе („Службени гласник РС”, бр. 4/10 и 26/10).
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00193/2011-07
У Београду, 30. новембра 2011. године
Министар,

Оливер Дулић, с.р.