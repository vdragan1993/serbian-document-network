На основу члана 18. став 1. тачка 3. и члана 68. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС), 
Гувернер Народне банке Србије доноси
 
ОДЛУКУ
о достављању података о проценама вредности непокретности које су предмет хипотеке и о кредитима обезбеђеним хипотеком
"Службени гласник РС", број 93 од 13. новембра 
				2015.
 
1. Банка је дужна да за сваки новоодобрени кредит обезбеђен хипотеком Народној банци Србије достави податке у вези с проценом вредности непокретности која је предмет хипотеке и о том кредиту, на обрасцу Подаци о проценама вредности непокретности које су предмет хипотеке и о кредитимa обезбеђеним хипотеком (Прилог 1). 
Банка је дужна да на обрасцу из става 1. ове тачке Народној банци Србије достави и податке у вези с проценом вредности непокретности по основу раније одобрених кредита обезбеђених хипотеком а за које је у претходном месецу банци достављена поновна процена вредности непокретности, као и податке о кредитима обезбеђеним тим непокретностима.
Банка је дужна да податке из ст. 1. и 2. ове тачке достави најкасније 20. у текућем месецу за новоодобрене кредите по основу којих су средства исплаћена у претходном месецу, односно за раније одобрене кредите за које је у претходном месецу достављена поновна процена вредности непокретности.
2. Народна банка Србије прикупља и обрађује податке из ове одлуке ради стварања целовите и поуздане базе података о кретањима вредности непокретности на тржишту, како би се допринело стварању неопходних претпоставки за предузимање ефикасних и благовремених мера и активности из надлежности Народне банке Србије усмерених ка очувању и јачању стабилности финансијског система, односно како би се унапредила контролна функција Народне банке Србије.
3. Банка, у смислу ове одлуке, означава банку са седиштем у Републици Србији која има дозволу за рад Народне банке Србије и послује у складу са законом којим се уређују банке.
4. Банка је дужна да податке из тачке 1. ове одлуке доставља Народној банци Србије у складу са Упутством о електронској размени података о проценама вредности непокретности које су предмет хипотеке и о кредитима обезбеђеним хипотеком између банака и Народне банке Србије (Прилог 2).
Банка је дужна да податке из става 1. ове тачке прикаже тачно и потпуно, у складу с прописима.
5. На захтев упућен Народној банци Србије, банке могу остваривати увид у податке о проценама вредности непокретности из ове одлуке.
Банке остварују увид у податке из става 1. ове тачке ради управљања кредитним ризиком портфолија хипотекарних кредита, као и ради јачања капацитета за решавање проблематичних кредита кроз доступност релевантних података за процену вредности овог портфолија.
6. Прилози из ове одлуке одштампани су уз ову одлуку и њен су саставни део.
7. Банке су дужне да Народној банци Србије први пут доставе податке у складу са овом одлуком до 25. новембра 2015. године, и то за новоодобрене кредите по основу којих су средства исплаћена у октобру 2015. године, односно за раније одобрене кредите за које је у октобру 2015. године достављена поновна процена вредности непокретности.
8. Ова одлука ступа на снагу осмог дана од дана објављивања у „Службеном гласнику Републике Србије”.
О. број 23
У Београду, 12. новембра 2015. године 
Гувернер
Народне банке Србије, 
др Јоргованка Табаковић, с.р.
 
 
 
Прилози
 
Прилог 1 -
				Подаци о проценама 
				вредности непокретности које су предмет хипотеке и о кредитима 
				обезбеђеним хипотеком
 
Прилог 2 -
				Упутство о 
				електронској размени података о проценама вредности 
				непокретности које су предмет хипотеке и о кредитима обезбеђеним 
				хипотеком између банака и Народне банке Србије