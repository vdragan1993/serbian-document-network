На
основу члана 32. Закона о општенародној одбрани („Службени лист СФРЈ“, бр.
21/82), 

Савезно извршно веће доноси

 

 

УРЕДБУ

о 
начину снабдевања материјалним средствима јединица оружаних снага Социјалистичке 
Федеративне Републике Југославије у одређеним ситуацијама у рату

„Службени
лист СРЈ”, број 42 од 5. 
августа 1983.

 

 

I.
ОПШТЕ ОДРЕДБЕ

 

Члан
1.

Овом уредбом
прописују се начин обезбеђења јединица оружаних снага Социјалистичке Федеративне
Републике Југославије (у даљем тексту: оружане снаге) неопходном храном,
погонским материјалом, огревом и другим средствима из члана 53. Закона о
општенародној одбрани који непосредно служе за војне потребе у рату (у даљем
тексту: посебан начин снабдевања), начин утврђивања накнаде за предата
материјална средства и начин исплаћивања те накнаде.

 

Члан
2.

Војни старешина на
положају команданта батаљона или старешина јединице оружаних снага њему равног
или вишег положаја (у даљем тексту: надлежни војни старешина) може да захтева
посебан начин снабдевања само ако због настале борбене ситуације не постоји
могућност да се јединица оружаних снага којом командује, односно руководи
снабде материјалним средствима из ратне резерве, материјалним средствима
пописаним за потребе оружаних снага, из ратног плена, добровољним давањем
грађана или на други редован начин.

Посебан начин
снабдевања у складу са одредбама Закона о општенародној одбрани и ове уредбе
спроводи, на захтев надлежног војног старешине, надлежни општински или
непосредно надлежни војни старешина.

 

II.
СПРОВОЂЕЊЕ ПОСЕБНОГ НАЧИНА СНАБДЕВАЊА

 

Члан
3.

Захтев надлежног
војног старешине из члана 2. став 1. ове уредбе садржи следеће податке: назив
војне јединице за чије се потребе захтева спровођење посебног начина
снабдевања, врсту и количину материјалних средстава које треба обезбедити, рок
до ког се материјална средства морају прикупити, место предаје материјалних
средстава, као и друге неопходно податке да би се посебан начин снабдевања
могао успешно спровести.

Захтев из члана 1.
овог члана подноси се писмено, а у хитним случајевима може се поднети и усмено.

 

Члан
4.

На основу захтева
надлежног војног старешине, надлежни општински орган доноси акт којим одређује
грађане, односно њихова домаћинства ради давања неопходних материјалних
средстава. У том акту одређује се и начин његовог извршавања и начин
исплаћивања накнаде за предата материјална средства.

Акт из става 1. овог
члана садржи и следеће податке: назив војне јединице за чије се потребе
наређује давање материјалних средстава, врсту и количину материјалних
средстава, време и место предаје материјалних средстава, као и друге неопходне
податке.

 

Члан
5.

Надлежни општински
орган дужан је да изврши прикупљање материјалних средстава на одређеном месту,
односно да их преда јединици оружаних снага у месту назначеном у захтеву из
члана 2. став 1. ове уредбе.

У хитним
случајевима, надлежни општински орган може наредити сопственицима да
материјална средства непосредно предају јединици оружаних снага у назначеном
месту, или може узети превозна средства грађана, основних и других организација
удруженог рада и других самоуправних организација и заједница, ради превоза
материјалних средстава до места одређеног за предају.

 

Члан
6.

Старешина јединице
оружаних снага за чије потребе је спроведен посебна начин снабдевања, приликом
преузимања материјалних средстава од надлежног општинског органа, потписује
потврду о примљеним материјалним средствима.

 

Члан
7.

Надлежни војни
старешина, сагласно одредбама члана 31. став 2. Закона о општенародној одбрани,
може и сам наредити и спровести посебан начин снабдевања, ако је надлежни
општински орган услед ратних дејстава онемогућен да врши своје функције.

 

Члан
8.

Надлежни војни
старешина спроводи посебан начин снабдевања преко комисије од три члана, који у
ту сврху образује (у даљем тексту: комисија).

Изузето од одредбе
става 1. овог члана, због разлога хитности или других важних разлога војне
природе, надлежни војни старешина може спровести посебан начин снабдевања и
преко лица које за то посебно овласти (у даљем тексту: овлашћено лице).

 

Члан
9.

На предлог комисије,
односно овлашћеног лица, надлежни војни старешина доноси акт којим одређује
грађане, односно њихова домаћинства ради давања неопходних материјалних
средстава.

Акт из става 1. овог
члана садржи и следеће податке: назив војне јединице за чије се потребе
наређује давање материјалних средстава, врсту и количину материјалних
средстава, време и место предаје материјалних средстава, начин исплаћивања
накнаде за предата материјална средства, као и друге неопходне податке.

Акт из става 1. овог
члана издаје се писмено, а у хитним случајевима може се издати и усмено.

 

Члан
10.

Материјална средства
одређена у акту из члана 9. ове уредбе дају се у присуству сопственика или
пунолетног лица – члана његовог домаћинства.

У хитним
случајевима, могу се материјална средства преузети и без присуства лица из
става 1. овог члана, ако је њихов сопственик одсутан или ако се материјална
средства налазе код трећих лица, као и напуштена материјална средства.

 

Члан
11.

О спровођењу
посебног начина снабдевања, комисија, односно овлашћено лице, подноси писмени
извештај надлежном војном старешини.

Извештај из става 1.
овог члана садржи следеће податке: списак сопственика датих материјалних
средстава; врсту, количину и вредност тих средстава: износе исплаћене, односно
неисплаћене накнаде за предата материјална средства и време спровођења посебног
начина снабдевања.

 

Члан
12.

Надлежни војни
старешина издаје потврду сопственику материјалних средстава или пунолетном лицу
– члану његовог домаћинства односно лицу код кога се налазило материјално
средство у часу давања.

Потврда из става 1.
овог члана садржи следеће податке: назив војне јединице за чије потребе су дата
материјална средства, врсту и количину датих материјалних средстава и њихову
појединачну и укупну новчану вредност, износ исплаћене накнаде за предата
материјална средства (ако је дата делимична или пуна накнада) датум давања
материјалних средстава, као и друге неопходне податке.

Ако се приликом
давања материјалних средстава не исплати накнада или се исплати само део
накнаде, у потврди се мора назначити коме и кад треба сопственик материјалних
средстава да се обрати ради исплате накнаде, односни неисплаћеног дела накнаде.

 

Члан
13.

У хитним
случајевима, надлежни војни старешина може ради посебног начина снабдевања, наредити
сопственицима да материјална средства непосредно предају јединици оружаних
снага на одређеном месту, или може узети превозна средства грађана, основних и
других организација удруженог рада и других самоуправних организација и
заједница и органа друштвено-политичких заједница, ради превоза материјалних
средстава до места одређеног за предају.

 

Члан
14.

Надлежни војни
старешина који је наредио спровођење посебног начина снабдевања по одредбама
чл. 7. до 13. ове уредбе, дужан је да надлежном општинском органу достави
извештај о спроведеном посебном начину снабдевања, чим то прилике допусте.

 

III.
НАКНАДА ЗА ПРЕДАТА МАТЕРИЈАЛНА СРЕДСТВА

 

Члан
15.

Накнада за предата
материјална средства исплаћују се у новцу, по правилу у часу спровођења
посебног начина снабдевања.

Накнада из става 1.
овог члана исплаћује се у складу са прописима о финансирању оружаних снага у
рату.

 

Члан
16.

Износ накнаде за
предата материјална средства одређује се према ценама у време исплате накнаде и
то према прописаној цени за предата материјална средства, а ако цена није
прописана – према ценама на месном тржишту.

Ако се износ накнаде
не може одредити према одредбама става 1. овог члана, износ накнаде утврђује се
комисијским путем.

Комисију из става 2.
овог члана образује надлежни општински орган.

 

IV.
ЗАВРШНЕ ОДРЕДБЕ

 

Члан
17.

Даном ступања на
снагу ове уредбе престаје да важи Уредба о спровођењу реквизиције за потребе
оружаних снага у ратном стању („Службени лист СФРЈ", бр. 24/78).

 

Члан
18.

Ова уредба ступа на
снагу осмог дана од дана објављивања у „Службеном листу СФРЈ".

 

 

Е. п бр. 401

8. јула 1983. године

Београд


Савезно извршно веће

Потпредседник,

др 
Мијат Шуковић, с.р.