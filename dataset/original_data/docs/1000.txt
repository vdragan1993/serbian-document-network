На основу члана 51. став 8. Закона о Војсци Србије („Службени гласник РС”, бр. 116/07, 88/09, 101/10 – др. закон и 10/15) и члана 42. став 1. Закона о Влади („Службени гласник РС”, бр. 55/05, 71/05, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о војној легитимацији
"Службени гласник РС", број 79 од 14. 
				септембра 2015.
 
1. Уводне одредбе
Члан 1.
Овом уредбом уређују се изглед и карактеристике, начин и поступак издавања, коришћења, враћања и поништавања и начин вођења евиденције о издатим војним легитимацијама професионалних војних лица (у даљем тексту: војна легитимација).
Члан 2.
Војна легитимација је јавна исправа којом професионално војно лице доказује свој идентитет и својство војног лица.
2. Изглед и карактеристике војне легитимације
Члан 3.
Образац војне легитимације je правоугаоног облика, у виду картице, димензија 54х86,6 mm и израђен је од поликарбонатног материјала са доминантним сивомаслинастим тоновима.
Предња страна обрасца војне легитимације садржи у горњем левом углу ознаку припадности Војсци Србије, а десно од ње у два реда исписан текст: „Република Србија – Војска Србије” и текст: „ВОЈНА ЛЕГИТИМАЦИЈА”. На левој страни, испод ознаке припадности Војсци Србије је место за фотографију у боји имаоца војне легитимације, димензија 22,5 х 28,5 mm, а испод ње означено место за уписивање броја војне легитимације. Десно од фотографије су рубрике за уписивање података о имаоцу војне легитимације: презиме, име, јединствени матични број грађана (ЈМБГ), својство (ГЕНЕРАЛ, ОФИЦИР, ПОДОФИЦИР или ПРОФЕСИОНАЛНИ ВОЈНИК), датум издавања и рок важења. На десној страни је стилизовани грб Војске Србије, а испод њега место за умањену црно-белу фотографију имаоца војне легитимације. На доњој страни у средишњем делу је кинеграм округлог облика са стилизованом ознаком припадности Војсци Србије, а у доњем делу хоризонтално целом дужином је кључни графички елемент у чијем десном углу је стилизовани приказ четири оцила са ознаке припадности Војсци Србије. 
Полеђина обрасца војне легитимације садржи у горњем левом углу простор у облику елипсе намењен за наношење вишеструке ласерске слике, а десно од њега текст: „У случају проналаска ове легитимације доставите је на пријавницу најближе касарне, војног објекта или органа унутрашњих послова”, а испод текст: „ЗАБРАЊЕНА ЈЕ СВАКА ЗЛОУПОТРЕБА ВОЈНЕ ЛЕГИТИМАЦИЈЕ.”. У десном горњем делу је рељефни приказ стилизоване ознаке припадности Војсци Србије, лево испод простора намењеног за наношење вишеструке ласерске слике је стрелица која показује смер убацивања војне легитимације у читач електронског идентификационог документа и контактни микроконтролер, а у средини је стилизовани грб Војске Србије. У десном средишњем делу је место за уписивање крвне групе имаоца војне легитимације. У доњем делу је простор за машински читљиву зону са подацима о имаоцу војне легитимације који су исписани у три реда са по 30 карактера, а у доњем делу хоризонтално целом дужином је кључни графички елемент у чијем десном углу је стилизовани приказ четири оцила са ознаке припадности Војсци Србије. 
У образац војне легитимације, подаци из става 2. овог члана уписују се на српском језику, ћириличким писмом.
Образац војне легитимације дат је у Прилогу ове уредбе и чини њен саставни део.
Члан 4.
Образац војне легитимације садржи контактни и бесконтактни микроконтролер и заштитне елементе.
Члан 5.
Контактни микроконтролер, поред података о имаоцу војне легитимације из члана 3. став 2. ове уредбе који се уписују у образац војне легитимације, садржи: датум рођења; име једног од родитеља; службене податке (чин; назив и матични број организационе јединице у којој је на служби односно број војне поште; место службовања; од када је на служби у команди, јединици и установи Војске Србије, односно организационој јединици Министарства одбране и до када је на служби уколико је у радном односу на одређено време; идентификациони број за лице које пружа здравствене услуге) и податке садржане у електронским сертификатима.
Бесконтактни микроконтролер садржи следеће податке о имаоцу војне легитимације: презиме; име једног од родитеља; име; јединствени матични број грађана (ЈМБГ); својство; чин; назив организационе јединице у којој је на служби, односно број војне поште; место службовања и број војне легитимације.
Подаци професионалног војног лица мењају се у микроконтролерима када дође до промене службених података или података садржаним у електронским сертификатима.
Члан 6.
За издавање војне легитимације користи се фотографија лица у електронском облику коме се издаје војна легитимација.
Фотографија из става 1. овог члана мора да има следеће карактеристике:
1) да је димензија 689 х 861 тачака (пиксела);
2) да лице заузима 70% до 80% фотографије;
3) да је оштра, јасна и високог квалитета;
4) да лице гледа директно у објектив и да се јасно виде обе ивице лица, без осмеха и гримаса, са затвореним устима;
5) да приказује природну боју коже;
6) да су очи отворене и јасно видљиве; 
7) за лице са наочарима: очи јасно видљиве, да оквир не заклања било који део ока и да нема рефлексије;
8) да је позадина једнобојна (бела);
9) да је официр и подофицир у службеној униформи без шапке или береа, а професионални војник у теренској униформи без капе или береа.
Члан 7.
Стандарде за израду обрасца војне легитимације и за микроконтролере и заштитне елементе ближе одређује министар одбране.
3. Начин и поступак издавања, коришћења, враћања и поништавања војне легитимације
Члан 8.
Војна легитимација се издаје на основу захтева.
Захтев за издавање војне легитимације професионалном војном лицу подноси надлежни старешина, у року од осам дана од дана настанка разлога за издавање, односно најкасније 30 дана пре истека претходне војне легитимације.
Захтев за издавање војне легитимације официру, односно подофициру који се производи у чин након завршетка школовања у војношколској установи подноси старешина војношколске установе у којој се он налази до произвођења, најкасније 30 дана пре произвођења у чин.
Захтев за издавање војне легитимације професионалном војном лицу које промени личне податке садржане у члану 3. став 2. ове уредбе подноси надлежни старешина, у року од осам дана од дана сазнања за насталу промену, уз доказ о уплати трошкова за издавање нове. 
Захтев за издавање војне легитимације из ст. 2. и 4. овог члана подноси се у писаном и електронском облику и садржи податке из члана 5. став 1. ове уредбе за лице за које се тражи издавање војне легитимације.
Захтев за издавање војне легитимације је и захтев за издавање квалификованог електронског сертификата.
Војну легитимацију издаје организациона јединица Министарства одбране надлежна за кадрове, у року од 30 дана од дана пријема захтева из ст. 2. и 4. овог члана.
Члан 9.
Војна легитимација издаје се са роком важења од пет година.
Члан 10.
Војна легитимација се сматра издатом када професионално војно лице потпише потврду о пријему војне легитимације.
Потврду о пријему војне легитимације попуњава надлежни старешина.
Потврда о пријему војне легитимације улаже се у досије персоналних података лица коме је уручена војна легитимација.
Члан 11.
Ималац војне легитимације дужан је да војну легитимацију носи са собом и да је покаже када доказује свој идентитет и својство војног лица.
Војна легитимација не може се носити и користити ван територије Републике Србије.
Члан 12.
Професионално војно лице када примети нестанак војне легитимације или пронађе несталу војну легитимацију своју или другог лица, у обавези је да то без одлагања пријави надлежном старешини.
Надлежни старешина у обавези је да одмах обавести организациону јединицу Министарства одбране надлежну за кадрове о нестанку, односно проналажењу војне легитимације.
Надлежни старешина, уз захтев за издавање војне легитимације у случају нестанка војне легитимације, прилаже доказ да је претходна војна легитимација оглашена неважећом у „Службеном гласнику Републике Србије” и доказ о уплати трошкова за издавање нове.
Члан 13.
Професионално војно лице обавезно је да обавести надлежног старешину у случају оштећења војне легитимације.
Надлежни старешина уз захтев за издавање војне легитимације прилаже оштећену војну легитимацију и доказ о уплати трошкова за издавање нове војне легитимације у случају да је оштећење настало кривицом имаоца војне легитимације.
Члан 14.
Надлежни старешина у обавези је да одузме војну легитимацију професионалном војном лицу у случају истека рока важења војне легитимације, приликом издавања нове војне легитимације или приликом престанка професионалне војне службе, по било којем основу, закључно са даном престанка професионалне војне службе.
Члан 15.
Надлежни старешина поништава одузету војну легитимацију перфорирањем преко контактног микроконтролера и пресецањем по средини дуже стране.
Надлежни старешина поништену војну легитимацију доставља организационој јединици Министарства одбране надлежној за кадрове.
4. Вођење евиденције о издатим војним легитимацијама
Члан 16.
Евиденција о издатим војним легитимацијама води се у електронској форми.
5. Прелазне и завршне одредбе
Члан 17.
Војне легитимације издате по одредбама Уредбе о војној легитимацији („Службени лист СРЈ”, број 30/94) важе до 31. децембра 2015. године.
Војне легитимације издате по одредбама Уредбе о војној легитимацији („Службени гласник РС”, бр. 97/09 и 93/10) важе до истека рока важења означеног на војној легитимацији.
Члан 18.
Даном ступања на снагу ове уредбе престаје да важи Уредба о војној легитимацији („Службени гласник РС”, бр. 97/09 и 93/10).
Члан 19.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-9494/2015
У Београду, 10. септембра 2015. године
Влада
Председник,
Александар Вучић, с.р.