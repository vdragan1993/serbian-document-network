На основу члана 28. став 5. и члана 30. став 3. Закона о волонтирању („Службени гласник РС”, број 36/10),
Министар рада и социјалне политике доноси


ПРАВИЛНИК
о садржини и начину вођења евиденције о волонтирању и подношењу извештаја о волонтирању

 „Службени гласник РС“, број 92 од 5. децембра 2010. 




 

	 
Члан 1.
Овим правилником прописују се садржина и начин вођења евиденције о волонтирању, као и садржина и начин подношења извештаја о волонтирању. 
Члан 2.
Организатор волонтирања води евиденцију о волонтирању која садржи:
1) податке о краткорочном волонтирању, који се односе на:
(1) опис програма волонтирања, односно волонтерских услуга и активности, област у којој се програм волонтирања обавља (нпр. медији и комуникације, култура, спорт, заштита животне средине, социјална заштита, хуманитарни рад и др.) и место обављања волонтерских услуга и активности (Република Србија – општина/град, односно иностранство – држава),
(2) трајање програма волонтирања, односно волонтерских услуга и активности (временски период у ком се волонтирање обавља и укупан број сати волонтирања),
(3) укупан број ангажованих волонтера на програму волонтирања, односно волонтерским услугама и активностима;
2) податке о дугорочном волонтирању, који се, поред података из тачке 1) овог става, односе на: 
(1) податке о волонтеру (име и презиме, датум рођења, ЈМБГ, место пребивалишта, односно боравишта, држављанство, број сати проведених у обављању волонтирања односно волонтерских услуга и активности и број и датум уговора о волонтирању),
(2) кориснику волонтирања (за правно лице – назив и седиште, за физичко лице – назнака да се ради о физичком лицу), као и податке о крајњем кориснику волонтирања (нпр. културно добро, природно добро, жене, деца, Роми, избеглице, расељена лица, особе са инвалидитетом, стара лица и др),
(3) податке о оспособљавању волонтера током волонтирања (врста оспособљавања, извођач оспособљавања и време трајања оспособљавања),
(4) области у којој су волонтерске услуге и активности обављене,
(5) друге податке од значаја за волонтирање које организатор води у складу са својим актима.
Члан 3.
Евиденција о волонтирању може да се води уношењем података у картотеке, књиге, обрасце, средства за аутоматску обраду података или друга средства за вођење евиденција.
Подаци из евиденције чувају се најмање пет година, осим података о волонтеру који се чувају трајно.
Члан 4.
Заштита података из евиденције у области волонтирања који су личне и поверљиве природе врши се на начин прописан законом.
Члан 5.
Извештај о волонтирању (у даљем тексту: Извештај) подноси сваки организатор волонтирања који је у извештајном периоду организовао волонтирање, у складу са законом којим се уређује волонтирање.
Члан 6.
Извештај се подноси на Обрасцу ИВ који је одштампан уз овај правилник и који чини његов саставни део.
Члан 7.
Подаци садржани у Извештају одговарају подацима из евиденције о волонтирању који води организатор волонтирања.
Извештај мора бити потписан од стране овлашћеног лица организатора волонтирања и оверен службеним печатом организатора волонтирања. 
Извештај се попуњава у два примерка од којих један задржава организатор волонтирања као подносилац Извештаја, а други се доставља министарству надлежном за рад, у складу са законом којим се уређује волонтирање.
Члан 8.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-1131/2010-02
У Београду, 1. децембра 2010. године
Министар,
Расим Љајић, с.р.