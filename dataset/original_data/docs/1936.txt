На основу тачке 1. став 3. Одлуке
о ближим условима и начину вршења конверзије
девизних депозита грађана орочених код Дафимент
банке а.д. Београд, у ликвидацији и девизних средстава грађана положених код Банке
приватне привреде Црне Горе д.д. Подгорица у обвезнице Републике Србије, начину књиговодственог
евидентирања и регистрације
обвезница („Службени
гласник РС’’, бр. 48/2002 и 56/2002),
Министар
финансија и економије доноси
 
ПРАВИЛНИК



о начину поступања овлашћене банке у вршењу конверзије девизних депозита грађана 
орочених код Дафимент банке а.д. Београд, у ликвидацији и девизних средстава 
грађана положених код банке Приватне привреде Црне Горе д.д. Подгорица у 
обвезнице Републике Србије, вођењу књиговодствене евиденције и регистрацији 
обвезница
„Службени
гласник РС”, број 60 од 25. септембра 2002.
 
 
Члан
1.
Овим
правилником уређује се начин поступања овлашћене банке из тачке 1. став 2.
Одлуке о ближим условима и начину вршења конверзије девизних депозита грађана
орочених код Дафимент банке а.д. Београд, у ликвидацији и девизних средстава
грађана положених код Банке приватне привреде Црне Горе д.д. Подгорица у
обвезнице Републике Србије, начину књиговодственог евидентирања и регистрације
обвезница – „Службени гласник РС’’, бр. 48/2002 и 56/2002 – (у даљем тексту:
Одлука), која преузима послове у вези са конверзијом девизних депозита, односно
девизних средстава грађана у обвезнице Републике Србије, њихове исплате,
књиговодственог евидентирања, као и регистрације обвезница код Народне банке
Југославије – Завода за обрачун и плаћања – Централног регистра, депоа и
клиринга хартија од вредности (у даљем тексту: Централни регистар).
Члан 2.
Овлашћена
банка врши конверзију девизних депозита, односно девизних средстава у обвезнице
Републике Србије када јој депонент, односно грађанин поднесе потврду о износу
девизног депозита, односно девизних средстава према депоненту, односно
грађанину, издату од Комисије Владе Републике Србије, према пребивалишту
депонента, односно грађанина.
Члан 3.
На
основу потврде из члана 2. овог правилника овлашћена банка депоненту, односно
грађанину износ утврђеног девизног депозита, односно девизних средстава
прерачунава у евре, по средњем курсу који важи на дан конверзије, односно на
дан емисије обвезница – 19. августа 2002. године.
Износ
из става 1. овог члана, овлашћена банка конвертује у обвезнице које доспевају у
периоду од 26. августа 2002. до 31. маја 2004. године, и то:
–
у висини до 280 евра са роком доспећа 26. августа 2002. године;
–
у висини до 380 евра са роком доспећа 31. маја 2003. године;
–
у висини до 530 евра са роком доспећа 31. маја 2004. године.
Преостали
износ девизних депозита, односно девизних средстава из става 2. овог члана,
овлашћена банка конвертује у обвезнице које доспевају сваког 31. маја у периоду
од 2005. до 2016. године.
Вредност
обвезница из става 3. овог члана, по годинама, утврђује се множењем износа из
тог става са коефицијентима из члана 4. став 2. Закона о регулисању јавног дуга
Савезне Републике Југославије по уговорима о девизним депозитима грађана ороченим
код Дафимент банке а.д. Београд, у ликвидацији и по девизним средствима грађана
положеним код Банке приватне привреде Црне Горе д.д. Подгорица – „Службени лист
СРЈ’’, број 36/2002 – (у даљем тексту: Закон), и то:
–
за 2005. годину – коефицијентом 0,04676332,
–
за 2006. годину – коефицијентом 0,05143965,
–
за 2007. годину – коефицијентом 0,05658361,
–
за 2008. годину – коефицијентом 0,06224197,
–
за 2009. годину – коефицијентом 0,06846617,
–
за 2010. годину – коефицијентом 0,07531279,
–
за 2011. годину – коефицијентом 0,08284407,
–
за 2012. годину – коефицијентом 0,09112847,
–
за 2013. годину – коефицијентом 0,10024132,
–
за 2014. годину – коефицијентом 0,11026545,
–
за 2015. годину – коефицијентом 0,12129200,
–
за 2016. годину – коефицијентом 0,13342120.
Корекција
годишњих износа обвезница утврђених у ставу 4. овог члана обезбеђује се израдом
коригованог плана исплате, с тим да се износ годишње рате утврђен применом
коефицијената из овог члана, у случају када је она мања од минималне годишње
рате, која износи 500 евра, коригује до износа те рате, а највише до износа
преосталог дуга.
Власници
који су девизне депозите, односно девизна средства стекли на основу
правоснажног решења о наслеђивању, право на исплату припадајућих износа из
члана 4. Закона остварују сразмерно величини свог наследног дела.
Члан 4.
Обрачун
износа обвезнице по депоненту, односно грађанину врши се на Обрасцу број 1 –
Спецификација обрачуна износа обвезница по девизном депозиту и девизним
средствима грађана, који је одштампан уз овај правилник и чини његов саставни
део.
Члан 5.
По
извршеној конверзији девизних депозита, односно девизних средстава у обвезнице,
овлашћена банка у ванбилансној евиденцији евидентира обвезнице Републике Србије
и обавезе по обвезницама депонената, односно грађана, и то:
1)
задужењем Рачуна групе 94 – Друга ванбилансна актива – Обвезнице република по
роковима доспећа;
2)
одобрењем Рачуна групе 99 – Друга ванбилансна пасива – Обавезе по „неурученим’’
обвезницама република.
Члан 6.
Овлашћена
банка доставља Народној банци Југославије податке о висини конвертованих
девизних депозита, односно девизних средстава у обвезнице по роковима доспећа.
Члан 7.
Овлашћена
банка депоненту, односно грађанину издаје потврду на Обрасцу број 2 – Потврда о
конверзији девизних депозита – девизних средстава у обвезнице Републике и
њиховој регистрацији на рачуну хартија од вредности у складу са Законом о
регулисању јавног дуга СР Југославије по уговорима о девизним депозитима
грађана ороченим код Дафимент банке АД, Београд, у ликвидацији и по девизним
средствима грађана положеним код Банке приватне привреде Црне Горе ДД Подгорица
(„Службени лист СРЈ”, број 36/2002), који је одштампан уз овај правилник и чини
његов саставни део (у даљем тексту: потврда).
Ако
се приликом конверзије депоненту, односно грађанину истовремено врши исплата
доспелих обвезница, овлашћена банка је дужна да податке о тим исплатама наведе
у потврди.
Потврда
гласи на име депонента, односно грађанина и издаје се у два примерка, од којих
један задржава овлашћена банка а други уручује депоненту, односно грађанину,
као доказ да је извршена конверзија девизних депозита, односно девизних
средстава у обвезнице Републике Србије и њихова регистрација на рачуну хартија
од вредности и као доказ за остваривање права из обвезница, у складу са чланом
13. Закона.
Члан 8.
Приликом
конверзије овлашћена банка депоненту, односно грађанину отвара рачун хартија од
вредности – као подрачун свог рачуна хартија од вредности који се води у
Централном регистру, на тај начин што у оквиру шифре банке додељује број
подрачуна и уписује га у потврду. Истовремено, овлашћена банка податке из
потврде електронски преноси Централном регистру – према спецификацији за
размену података.
Члан 9.
Издавањем
потврде депоненту, односно грађанину, овлашћена банка затвара у ванбилансној
евиденцији аналитичке рачуне из групе 94 – Обвезнице република и групе 99 –
Обавезе по тим обвезницама.
Овлашћена
банка евидентира обвезнице грађана у Централном регистру и обавезе по тим
обвезницама на посебним аналитичким рачунима, и то:
1)
задужењем Рачуна групе 94 – Друга ванбилансна актива – Обвезнице грађана у
Централном регистру;
2)
одобрењем Рачуна групе 99 – Друга ванбилансна пасива – Обавезе по обвезницама
грађана у Централном регистру.
Члан 10.
Износ
у потврди, односно износ на рачуну хартија од вредности у Централном регистру
из члана 8. овог правилника заокружује се на цео број.
Члан 11.
Овај правилник ступа
на снагу наредног дана од дана објављивања у „Службеном гласнику Републике
Србије’’.
 
Број 7391/02
У Београду, 23.
септембра 2002. године
Министар,
Божидар
Ђелић, с.р.
 

 Божидар Ђелић, с.р.