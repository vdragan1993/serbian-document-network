На основу члана 37. став 1. Закона о извозу и увозу наоружања и војне опреме („Службени гласник РС”, број 107/14),
Министар финансија доноси
 
ПРАВИЛНИК
о обавезама царинских органа у поступку извоза, увоза и транзита наоружања и војне опреме
 "Службени гласник РС", број 32 од 3. 
				априла 2015.
 
Члан 1.
Овим правилником прописују се обавезе царинских органа у поступку контроле извоза, увоза и транзита наоружања и војне опреме.
Члан 2.
Царински органи, приликом провере декларације за стављање наоружања и војне опреме у одговарајући царински поступак, дужни су да утврде да ли је уз декларацију приложена дозвола из члана 12. Закона о извозу и увозу наоружања и војне опреме и да ли подаци из дозволе за извоз или увоз наоружања и војне опреме одговарају подацима из декларације и стварном стању робе.
Члан 3.
Царински органи, приликом провере декларације за поступак транзита наоружања и војне опреме, дужни су да утврде да ли је уз декларацију приложено одобрење из члана 31. Закона о извозу и увозу наоружања и војне опреме.
Члан 4.
Царински органи ће прeкинути царински поступак робе намењене извозу, односно увозу и привремено задржати наоружање и војну опрему ако утврде:
1) да уз декларацију није приложена одговарајућа дозвола;
2) да подаци наведени у декларацији не одговарају подацима наведеним у дозволи;
3) да стварно стање робе не одговара подацима наведеним у дозволи.
О прекиду царинског поступка и привременом задржавању робе царински орган је дужан да одмах обавести надлежно министарство уз навођење разлога због којих је то учињено.
Члан 5.
Ако се врши извоз, односно увоз одобрених количина наоружања и војне опреме, овлашћени царински службеник на оригиналу дозволе за извоз, односно увоз наоружања и војне опреме попуњава рубрике 23 до 27 на следећи начин, и то: 
у рубрику 23 уписује количину робе која се извози/увози, 
у рубрику 24, у делу 1 уписује количину и јединицу мере робе која је још на располагању, а у делу 2 количину која се издаје (отписује) том приликом,
у рубрику 25 уписује словима издату количину, односно износ из рубрике 24, дела 2,
у рубрику 26 уписује број декларације и датум њеног прихватања,
у рубрику 27 уписује свој идентификациони број, датум и отисак службеног печата царинске испоставе.
Члан 6.
Контролу извоза, увоза и транзита наоружања и војне опреме у смислу члана 33. Закона о извозу и увозу наоружања и војне опреме царински органи врше на начин прописан царинским прописима.
Члан 7.
Даном ступања на снагу овог правилника, престаје да важи Правилник о обавезама царинских органа у спољној трговини наоружањем, војном опремом и робом двоструке намене („Службени гласник РС”, број 67/05).
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00090/2015-17
У Београду, 1. априла 2015. године
Министар,
др Душан Вујовић, с.р.