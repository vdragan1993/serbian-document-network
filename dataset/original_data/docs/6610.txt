На основу члана 67и став 4. Закона о поморској пловидби („Службени гласник РС”, бр. 87/11 и 104/13),
Министар саобраћаја, уз сагласност министра рада, запошљавања и социјалне политике, доноси
 
ПРАВИЛНИК
о поступку и начину издавања одобрења за обављање послова посредовања при запошљавању помораца 
	

	"Службени гласник РС", број 9 од 30. јануара 2014.
 
Члан 1.
Овим правилником прописује се поступак и начин издавања одобрења за обављање послова посредовања при запошљавању помораца, као и вођење евиденције о издатим одобрењима.
Члан 2.
За издавање одобрења подноси се писмени захтев министарству надлежном за послове саобраћаја (у даљем тексту: министарство).
Уз захтев из става 1. овог члана, подносилац захтева прилаже следеће исправе: 
	
1) радну књижицу, поморску књижицу и друге исправе којима се доказује стручна спрема и радно искуство члана управе и запосленог лица;
2) полису осигурања од професионалне одговорности за новчане губитке које претрпи поморац као последицу пропуста у раду посредника у износу од најмање 5.000,00 евра у динарској противвредности по штетном догађају;
3) власнички лист, односно уговор о закупу за одговарајући простор, као и потврду надлежног органа о испуњености техничких, санитарних и других услова за обављање делатности.
Ако подносилац захтева у тренутку подношења захтева нема полису осигурања из става 2. тачка 2) овог члана, подносилац захтева ће до издавања одобрења доставити доказ о закљученој полиси осигурања.
Члан 3.
Захтев са свим прилозима министарство доставља на мишљење Комисији за разматрање захтева правних лица за издавање одобрења за обављање послова посредовања при запошљавању помораца (у даљем тексту: Комисија).
У поступку давања мишљења Комисија поред анализе захтева, врши и преглед радних просторија подносиоца захтева.
Комисија своје мишљење о захтеву доставља министарству у року од 15 дана од дана пријема захтева.
Члан 4.
Министарство по пријему мишљења Комисије решењем одлучује о захтеву за издавање одобрења за обављање послова посредовања при запошљавању помораца.
Када утврди да подносилац захтева испуњава услове за издавање одобрења, осим услова из члана 2. став 2. тачка 2) овог правилника, министарство обавештава подносиоца захтева о обавези да достави доказ о испуњавању наведеног услова.
Подносилац доставља доказ из става 2. овог члана у року од 15 дана од дана пријема обавештења, након чега министарство доноси решење из става 1. овог члана.
Решење из става 1. овог члана коначно је у управном поступку.
Члан 5.
О издатим одобрењима министарство води евиденцију.
Евиденција садржи:
1) пословне име посредника;
2) број издатог одобрења;
3) датум издавања одобрења;
4) број полисе из члана 2. став 2. тачка 2) овог правилника, са датумом издавања, односно истека важења полисе.
Евиденција се води у електронском облику и доступна је на интернет страници министарства. 
	
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 011-00-137/2013-06/5
У Београду, 27. јануара 2014. године
Министар,
Александар Антић, с.р.