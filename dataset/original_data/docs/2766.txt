На основу тачке 24. Одлуке о начину обављања послова
Централног регистра, депоа и клиринга хартија од вредности („Службени гласник
РС”, број 97/2003), 

Гувернер Народне банке Србије доноси

 

УПУТСТВО

за спровођење одлуке
о начину обављања послова централног регистра, депоа и клиринга хартија од
вредности


"Службени гласник РС", број 
97 од 
3. октобра 2003.

 

	 

I. ОСНОВНЕ ОДРЕДБЕ

 

1. Овим упутством уређују се начин вођења централног
регистра и централног депоа, као и начин обрачуна и поравнања обавеза и
потраживања по основу хартија од вредности и новчаних средстава насталих по
основу послова са хартијама од вредности, које обавља Народна банка Србије –
Централни регистар, депо и клиринг хартија од вредности (у даљем тексту:
Централни регистар ХоВ).

 

2. Централни регистар ХоВ обавља следеће послове:

– уписује хартије од вредности, односно води регистре
тих хартија;

– отвара и води емисионе рачуне;

– отвара и води рачуне хартија од вредности;

– отвара и води новчане рачуне;

– обрачунава и врши поравнање обавеза и потраживања по
основу хартија од вредности и новчаних средстава по основу послова са хартијама
од вредности;

– врши упис права трећих лица на хартијама од
вредности;

– поступа са хартијама од вредности које издаје и
којима тргује Народна банка Србије;

– обавља друге послове у вези са хартијама од
вредности.

Послове из става 1. ове тачке Централни регистар ХоВ
обавља електронски – разменом порука и података с Народном банком Србије и
члановима Централног регистар ХоВ (у даљем тексту: члан) коришћењем SWIFT формата.


Електронске поруке SWIFT формата МТ103, МТ295, МТ296,
МТ202, МТ292, МТ900, МТ910, МТ920 и МТ950 (форма и структура) саставни су део
корисничке апликације Централног регистра ХоВ.

Електронске SWIFT поруке сопственог формата СМТ510,
СМТ577, СМТ524, СМТ508, СМТ567, СМТ523, СМТ595 и СМТ535 размењују се између
Народне банке Србије – Сектора за послове монетарног система и политике (у
даљем тексту: Сектор) и Централног регистра ХоВ преко RTGS система.

 

II. ОТВАРАЊЕ
ЕМИСИОНИХ РАЧУНА И УПИС ХАРТИЈА ОД ВРЕДНОСТИ

 

3. Централни регистар ХоВ отвара емисионе рачуне и врши
упис хартија од вредности укњижавањем емисије на емисиони рачун, на основу
захтева емитента и одобрења Комисије за хартије од вредности, осим ако другим
прописом није друкчије одређено.

Централни регистар ХоВ региструје емисију хартија од
вредности додељивањем јединствене идентификације емитованим хартијама од
вредности, у складу са упутствима Удружења националних организација за
додељивање ISIN и CFI бројева хартијама од вредности (ANNA). 

 

III. ОТВАРАЊЕ И
ВОЂЕЊЕ РАЧУНА ХАРТИЈА ОД ВРЕДНОСТИ

 

4. Централни регистар ХоВ отвара рачун хартија од
вредности члану и његовом клијенту коришћењем веб апликације Централног
регистра ХоВ. После отварања тог рачуна за клијента, клијент потписује два
примерка документа о отвореном рачуну, од којих један задржава члан, а други се
уручује клијенту. Члан је дужан да овај документ чува у својој документацији
најмање пет година.

Члан може да отвори рачун хартија од вредности за свог
клијента и слањем електронске поруке Централном регистру ХоВ са подацима о
клијенту.

Централни регистар ХоВ води рачуне хартија од вредности
и стање на тим рачунима за члана и клијента тог члана.

 

5. Централни регистар ХоВ, односно члан врши промену
података о власницима рачуна хартија од вредности коришћењем веб апликације
Централног регистра ХоВ, и то на основу захтева власника – клијента члана, уз
који се подноси следећа документација:

– ако су промењени идентификациони и други подаци
клијента члана – физичког лица (име, презиме, адреса и др.) – подноси се
документ којим се доказује промена тих података;

– ако су промењени идентификациони и други подаци
клијента члана – правног лица (назив, седиште, матични број и др.) – подноси се
извод из судског регистра и извод из јединствене класификације делатности
предузећа или други документ којим се доказује промена тих података;

– ако је промењен број рачуна преко кога члан, односно
његов клијент обавља послове платног промета – подноси се потврда носиоца
платног промета о отварању новог рачуна;

– ако је промењен број пореског обвезника власника
рачуна – подноси се потврда надлежног пореског органа о новом рачуну тог
обвезника;

– ако је промењен број заступника власника рачуна
хартија од вредности – подноси се оверено овлашћење за заступање. 

 

IV. ОТВАРАЊЕ И
ВОЂЕЊЕ НОВЧАНИХ РАЧУНА 

 

6. Централни регистар ХоВ отвара члану девизни рачун у
Централном регистру ХоВ као подрачун рачуна Централног регистра ХоВ у Народној
банци Србије. После полагања девизних средстава члана на рачун Централног
регистра ХоВ – Централни регистар ХоВ води стање тог девизног рачуна и утврђује
салдо на њему.

Централни регистар ХоВ минимум средстава на девизном
рачуну члана за следећи месец трговања одређује на основу његовог просечног
нето дуговног салда из претходног месеца и о томе га писмено обавештава. Члан
је дужан да после добијеног обавештења изврши потребну доплату на свој девизни
рачун, а ако има вишак средстава – може да поднесе захтев за повраћај тог
вишка.

Ако је неопходно да се у току месеца уплате средства за
извршење поравнања, члан је обавезан да, одмах након добијања обавештења из
става 2. ове тачке, изврши уплату средстава која недостају.

Централни регистар ХоВ отвара и води обрачунски
динарски рачун члана чији се динарски рачун води код Народне банке Србије,
односно који се за берзанске посреднике води код банке-члана.

Централни регистар ХоВ, на начин прописан овим
упутством, води рачуне гарантног фонда члана, који се користи за окончање
поравнања у случају неизвршавања обавеза члана.

 

V. ПРЕКЊИЖАВАЊЕ,
ОБРАЧУН И ПОРАВНАЊЕ ХАРТИЈА ОД ВРЕДНОСТИ

 

Прекњижавање хартија
од вредности с једног на други рачун истог власника

 

7. Централни регистар ХоВ врши прекњижавање хартија од
вредности са једног на други рачун истог власника по налогу члана – у случају
да клијент промени члана код кога се воде његове хартије од вредности.
Прекњижавање се врши на захтев клијента власника хартија од вредности. Клијент
или лице које он овласти потписује два примерка налога за прекњижавање, од
којих један примерак члан чува у документацији о клијенту, а други задржава
клијент. Налог за прекњижавање хартија од вредности је, као Образац 1, приложен
уз ово упутство и његов је саставни део.

Централни регистар ХоВ врши прекњижавање хартија од
вредности с једног на други рачун истог власника по налогу члана и у другим
случајевима (прекњижавање са власничког рачуна на трговачки рачун, на заложни
рачун итд.).

 

Прекњижавање хартија
од вредности с рачуна претходног на рачун новог власника

 

8. Централни регистар ХоВ врши прекњижавање хартија од
вредности с рачуна претходног на рачун новог власника по налогу члана, и то на
основу овереног уговора о поклону, наслеђу и др. или на основу судског решења
које клијент подноси члану. Члан у својој документацији задржава један примерак
правног основа за прекњижавање (уговор или судско решење) и један примерак
потписаног налога за прекњижавање, а један примерак налога за прекњижавање
задржава клијент.

Члан је дужан да документацију из става 1. ове тачке да
на увид Централном регистру ХоВ, на његов захтев. 

 

Прекњижавање хартија
од вредности на основу трговања на берзи – обрачун и поравнање

 

9. Централни регистар ХоВ новчани обрачун и поравнање
на нивоу члана врши по нето принципу, а обрачун и поравнање хартија од
вредности на нивоу клијента – по бруто принципу.

У случају трговања хартијама од вредности, члан
прекњижава хартије од вредности са власничког на трговачки рачун клијента
продавца хартија од вредности, у складу са Терминским планом Централног
регистра ХоВ, који је, као Прилог 1, одштампан уз ово упутство и његов је
саставни део.

 

10. После обављеног трговања на берзи и добијања
закључница, на дан Т+0, Централни регистар ХоВ проверава исправност података из
закључница и о неисправним закључницама одмах обавештава берзанске посреднике –
своје чланове, који су учесници у трансакцији.

На основу исправних закључница Централни регистар ХоВ
формира електронске поруке SWIFT формата МТ295, које садрже све релевантне
податке из закључнице, и доставља их члану чији је клијент учествовао у
трговању.

 

11. Члан шаље Централном регистру ХоВ електронске
поруке SWIFT формата МТ296 и МТ202, као одговор на поруку МТ295 – најкасније до
12,00 часова на дан Т+1.

Поруку МТ296 формира члан који води рачуне клијената
продаваца и купаца хартија од вредности, као и члан код кога се налазе девизни
рачуни продаваца хартија од вредности.

Поруку МТ202 формира члан код кога се налазе девизни
рачуни купаца хартија од вредности. 

Члан формира поруке МТ296 и/или поруке МТ202 по свакој
примљеној поруци МТ295.

Порукама МТ296 и МТ202 члан прихвата или одбија обавезу
поравнања са навођењем разлога одбијања.

 

12. У случају да члан одбије поравнање, због погрешно
унетог налога (погрешан износ на налогу, грешком унет налог и сл.), или направи
грешку при уносу података о идентификацији члана или клијента – дужан је да о
томе обавести Централни регистар ХоВ, који ће грешку, у зависности од врсте
грешке, сам исправити или од члана затражити да обезбеди писмену сагласност
осталих учесника у трансакцији о одустајању од купопродаје, ако грешку није
могуће отклонити.

Ако је Централни регистар ХоВ отклонио грешку – за
кориговану закључницу биће послата нова исправна порука МТ295.

Писмену сагласност из става 1. ове тачке, члан факсом
доставља Централном регистру ХоВ до 15,00 часова истог дана. На основу добијене
сагласности, Централни регистар ХоВ сторнираће спорну трансакцију и свим
члановима учесницима у трансакцији послаће поруку МТ292 као опозив поруке МТ295,
најкасније до 16,00 часова на дан Т+1. 

У случају да порука МТ296, односно МТ202 има статус
одбијања – обавеза поравнања преноси се на члана који је дао налог за трговање.

Ако члан, у случају одбијања поравнања, не поступи на
начин из става 1. ове тачке, Централни регистар ХоВ неће прихватити статус
одбијања у порукама МТ296 и МТ202, и ова ће трансакција ући у редовну процедуру
поравнања. 

У случају одбијања поравнања свих чланова порукама
МТ296 и МТ202, Централни регистар ХоВ извршиће сторно трансакције и формираће
поруку МТ292 (опозив трансакције).

Ако члан не пошаље електронску поруку као одговор на
поруку МТ295 на дан Т+1 до 16,00 часова – Централни регистар ХоВ сматраће да је
члан прихватио поравнање и креираће одговарајуће поруке уместо члана. 

 

13. Централни регистар ХоВ на дан Т+2 у 12,00 часова
проверава стање на девизном рачуну члана и на рачуну хартија од вредности
продавца који треба да буде задужен на дан Т+3. 

У случају да продавац нема хартије од вредности,
односно да их нема довољно, члан код кога се води рачун продавца хартија од
вредности дужан је да са свог власничког рачуна изврши трансфер хартија од
вредности на рачун свог клијента, тј. изврши прекњижавање хартија од вредности
са власничког на трговачки рачун клијента. Ако члан на свом рачуну нема хартија
од вредности или их нема довољно, дужан је да их обезбеди и омогући поравнање.

Централни регистар ХоВ на дан Т+2 у 15,00 часова поново
врши проверу стања на девизном рачуну члана и рачуну хартија од вредности
продавца који треба да буду задужени на дан Т+3. У случају да на тим рачунима
до 15,00 часова нема довољно девизних средстава или хартија од вредности,
Централни регистар ХоВ упозорава члана да ће на дан Т+3 активирати ванредне
процедуре за исправљање грешака.

 

14. Централни регистар ХоВ на дан поравнања Т+3 у 9,00
часова проверава стање на девизном рачуну члана код кога купац има новчана средства
и стање на рачуну хартија од вредности продавца.

Ако на девизном рачуну члана нема довољно средстава за
обавезе које је преузео, односно нема хартија од вредности или их нема довољно
– Централни регистар ХоВ активира ванредне процедуре.

Централни регистар ХоВ на дан Т+3 у 14,00 часова врши
прекњижавање хартија од вредности са рачуна продаваца на рачуне купаца
истовремено са преносом девизних средстава (DVP).

После извршеног поравнања новца и хартија од вредности
и обрачуна провизије, Централни регистар ХоВ формира поруке МТ900 и МТ910,
којима обавештава чланове о извршеном поравнању. 

После извршеног поравнања, на крају дневне обраде,
Централни регистар ХоВ формира извод, који доставља члану поруком МТ950. Исту
поруку Централни регистар ХоВ формираће и доставиће члану и на његов захтев. 

 

Прекњижавање хартија
од вредности на основу трговања ван берзе

 

15. У случају трговања ван берзе, члан, на основу
купопродајног уговора, попуњава одговарајући налог (за динарско или девизно
плаћање) за прекњижавање с рачуна једног на рачун другог клијента – коришћењем
WEB апликације.

Централни регистар ХоВ утврђује исправност примљеног
налога и поступа на исти начин као и код поравнања трансакција закључених на
берзи. 

За налоге који су унети и на које су чланови одговорили
порукама МТ296 и МТ202 до 12,00 часова, поравнање ће се извршити истог дана, а
за оне који су унети после 12,00 часова – на дан назначен у налогу, али не пре
дана Т+1.

Као потврду извршеног поравнања, Централни регистар ХоВ
свим учесницима у трансакцији шаље поруке МТ900 и МТ910. 

 

Уплата на девизне
рачуне члана

 

16. Уплата на девизне рачуне члана врши се преко рачуна
Народне банке Србије – на основу налога члана својој пословној банци да
средства са његовог рачуна пренесе на рачун Народне банке Србије у
иностранству.

 

Повраћај са девизних
рачуна члана

 

17. Девизна средства која се налазе на девизном рачуну
члана, а он их неће користити за даљу трговину хартијама од вредности,
Централни регистар ХоВ враћа члану преко рачуна Народне банке Србије – на основу
налога који попуњава члан, а преко корисничке веб апликације. 

Ради преношења средстава на начин из става 1. ове
тачке, Централни регистар ХоВ формира поруку МТ295, а на основу одговора члана
поруком МТ202 – формира налог и доставља га Народној банци Србије, која на
основу њега девизна средства преноси на рачун назначен у налогу.

Ванредне процедуре

 

18. Ако на дан Т+3 до 9,00 часова нема довољно
средстава на девизном рачуну члана за обавезе које је преузео – Централни
регистар ХоВ контактира члана телефоном или факсом. Члан је дужан да до 11,00
часова истог дана обезбеди средства на свом девизном рачуну како би се извршило
поравнање. Ако до предвиђеног рока члан не обезбеди потребна девизна средства,
Централни регистар ХоВ даје налог да се, ради извршења поравнања, средства са
рачуна гарантног фонда члана пренесу на његов девизни рачун. 

У случају активирања средстава гарантног фонда, члан је
дужан да у року од наредних 48 сати надокнади искоришћени део гарантног фонда –
до ког рока се његове хартије од вредности блокирају и он не може учествовати у
трговању хартијама од вредности. 

У случају да средства гарантног фонда члана нису
довољна за покриће његових обавеза, Централни регистар ХоВ издаје налог да се
средства која недостају, у једнаким износима, пренесу са рачуна гарантног фонда
осталих чланова у корист девизног рачуна тог члана, како би се извршило
поравнање (солидарна одговорност).

Члан који није обезбедио потребна девизна средства, па
су због тога коришћена средства гарантног фонда осталих чланова – дужан је да у
року од 48 сати од тренутка њиховог коришћења осталим члановима надокнади износ
тих средстава. У супротном, Централни регистар ХоВ активираће менице на терет
рачуна тог члана, и то у висини динарске противвредности износа који недостаје,
обрачунате по продајном курсу који важи на дан активирања меница из важеће
курсне листе Народне банке Србије. 

Ако се ни активирањем меница не надокнаде коришћена
средства гарантног фонда – Централни регистар ХоВ продаће блокиране хартије од
вредности члана. 

 

19. Ако на дан Т+2 до 
15,00 часова на трговачком рачуну продавца нема хартија од вредности или их нема 
довољно, Централни регистар ХоВ обавештава члана телефоном или факсом о могућој 
тзв. присилној куповини хартија од вредности (buy in процедура) – и то наредног дана, односно на дан Т+3. 

Ако на дан Т+3 до 9,00 часова на рачуну продавца нема
хартија од вредности или их нема довољно, Централни регистар ХоВ обавештава
члана факсом (на Обрасцу ПК, који је саставни део овог упутства), о активирању
процедуре присилне куповине, која ће почети у 10,00 часова истог дана.
Обавештење садржи датум и време позива за подношење понуда, као и серију и
количину хартија од вредности које се присилно купују. 

Члан своју понуду доставља Централном регистру ХоВ
факсом (на Обрасцу ПК 1, који је саставни део овог упутства), у времену од
10,00 до 10,30 часова истог дана. Централни регистар ХоВ рангира пристигле
понуде најкасније до 11,00 часова истог дана. Предност у рангирању имају понуде
са нижом ценом, или, ако су цене исте, понуде које су пристигле раније.
Централни регистар ХоВ обавештава члана учесника у присилној куповини о
прихваћеној понуди – на Обрасцу ПК 2, који је саставни део овог упутства.

Ако се присилном куповином не обезбеди потребна
количина хартија од вредности, Централни регистар ХоВ, у 11,30 часова истог
дана, поново оглашава присилну куповину, која ће трајати од 12,00 до 12,30
часова, са рангирањем понуда и обавештавањем чланова до 13,00 часова истог
дана.

На основу прихваћених понуда, Централни регистар ХоВ
формира налоге за прекњижавање хартија од вредности са рачуна који је члан
назначио у својој понуди на рачун за који је вршена принудна куповина,
истовремено са преносом девизних средстава са девизног рачуна члана код кога се
води рачун клијента (продавца) за кога се врши принудна куповина на девизни
рачун члана чија је понуда прихваћена. Ако на девизном рачуну члана за кога се
врши принудна куповина нема довољно средстава – активира се гарантни фонд, на
начин утврђен у тачки 18. овог упутства.

 

VI. УПИС ПРАВА
ТРЕЋИХ ЛИЦА НА ХАРТИЈАМА ОД ВРЕДНОСТИ

 

20. За правни посао који је основ за настанак права
трећих лица на хартији од вредности (право залоге, право прече куповине и др.),
члан отвара заложни, односно одговарајући рачун залогодавца и врши прекњижавање
хартија од вредности са власничког рачуна залогодавца на његов заложни рачун –
на основу уговора о залози.

Уписом заложног права на хартијама од вредности блокира
се стање тих хартија на заложном, односно одговарајућем рачуну и оне се не могу
прекњижавати без сагласности залогодавца и залогопримца.

 

VII. ПОСТУПАЊЕ СА
ХАРТИЈАМА ОД ВРЕДНОСТИ КОЈЕ ИЗДАЈЕ И КОЈИМА ТРГУЈЕ НАРОДНА БАНКА СРБИЈЕ

 

21. Централни регистар ХоВ региструје и укњижава
благајничке записе Народне банке Србије (у даљем тексту: благајнички записи
НБС) на основу одлуке о емисији благајничких записа НБС, коју Сектор доставља
телефаксом, и електронске поруке СМТ510 – Захтев за регистрацију емисије
благајничких записа НБС, коју Централном регистру ХоВ доставља Сектор.

На основу одлуке и електронске поруке СМТ510 из става
1. ове тачке, Централни регистар ХоВ додељује CFI ознаку и ISIN број за
благајничке записе НБС и Народној банци Србије отвара емисиони рачун (за
емисију у току), на коме води благајничке записе НБС – по врсти, серијама,
количини, номиналној вредности и роковима доспећа. 

Након регистрације и укњижења на емисиони рачун Народне
банке Србије, Централни регистар ХоВ израђује и Сектору шаље електронску поруку
СМТ577 – Регистрација емисије благајничких записа НБС, којом се потврђује да су
регистровани и на емисионом рачуну укњижени издати благајнички записи НБС. 

 

22. Народна банка Србије обавља трансакције куповине и
продаје хартија од вредности на начин прописан одлуком и правилима којима се
уређују операције на отвореном тржишту (трајне и репо трансакције – на
аукцијама и непосредно с банкама). 

Продавац хартија од вредности је обавезан да преко
корисничке веб апликације Централног регистра ХоВ унесе налог за прекњижавање
хартија од вредности с власничког на трговачки рачун – у износу који нуди на
продају.

У случају репо продаје хартија од вредности, банка је
обавезна да преко корисничке веб апликације Централног регистра ХоВ унесе налог
за прекњижавање хартија од вредности са свог власничког рачуна на свој репо
рачун за резервацију – у износу који нуди на продају.

После пријема понуда за продају хартија од вредности од
банака, Сектор Централном регистру ХоВ доставља електронску поруку СМТ595 –
Упит о стању на рачуну ХоВ продавца (трговачког или репо рачуна за
резервацију). Централни регистар ХоВ проверава стање на рачуну ХоВ продавца и
Сектору доставља електронску поруку СМТ535 – Извод са рачуна ХоВ.

 

23. Централни регистар ХоВ прекњижава хартије од
вредности по основу закључених трансакција куповине и продаје тих хартија
између Народне банке Србије и банака на основу електронске поруке СМТ524 –
Налог за прекњижавање хартија од вредности. Сектор поруку СМТ524 доставља након
извршене уплате куповне, односно реоткупне цене хартија од вредности. 

Прекњижавање хартија од вредности по основу закључених
трансакција куповине и продаје из става 1. ове тачке врши се на дан Т+0, после
извршеног плаћања. Централни регистар ХоВ доставља Сектору електронску поруку
СМТ508 – Потврда о извршеном прекњижавању ХоВ.

 

24. Банке које су учествовале на аукцији али чије
понуде нису прихваћене обавезне су да преко корисничке веб апликације
Централног регистра ХоВ унесу налог за прекњижавање с трговачког рачуна на свој
власнички рачун, односно с репо рачуна за резервацију на свој власнички рачун.

 

25. Ако је закључена трајна трансакција, Централни
регистар ХоВ, на основу поруке СМТ524 – Налог за прекњижавање ХоВ, прекњижава
хартије од вредности с трговачког рачуна продавца на власнички рачун купца тих
хартија, односно ако је врста трансакције – примарна продаја благајничких
записа НБС – са емисионог рачуна Народне банке Србије на власнички рачун купца
хартија од вредности. 

Ако је закључена репо трансакција, Централни регистар
ХоВ, на основу поруке СМТ524 – Налог за прекњижавање ХоВ, прекњижава хартије од
вредности с репо рачуна за резервацију на репо рачун продавца хартија од
вредности, са уписом права купца на реоткупну цену на датум реоткупа (право
реоткупа). 

Прекњижавањем хартија од вредности на репо рачун
продавца блокира се стање тих хартија на репо рачуну и оне се не могу
прекњижавати с тог рачуна, осим по налогу Сектора, у складу са оквирним репо
уговором закљученим између Народне банке Србије и банке. 

 

26. На датум реоткупа, након што је продавац уплатио
реоткупну цену хартија од вредности на рачун купца тих хартија, Сектор шаље
Централном регистру ХоВ електронску поруку СМТ524 – Налог за прекњижавање ХоВ. 

На основу примљене електронске поруке СМТ524 из става
1. ове тачке, Централни регистар ХоВ прекњижава хартије од вредности с репо
рачуна продавца на његов власнички рачун и Сектору шаље електронску поруку
СМТ508 – Потврда о извршеном прекњижавању ХоВ.

 

27. Ако банка не уплати утврђену реоткупну цену,
односно ако не уплати укупан износ реоткупне цене или уплати мањи износ од
утврђене реоткупне цене – наплата потраживања Народне банке Србије у износу
који недостаје до укупне реоткупне цене врши се из хартија од вредности које се
налазе на репо рачуну банке.

У случају из става 1. ове тачке, Сектор Централном
регистру ХоВ доставља електронску поруку СМТ524 – Налог за прекњижавање хартија
од вредности с репо рачуна банке на власнички рачун Народне банке Србије. 

 

28. Ако је између банака закључена купопродајна
трансакција са благајничким записима НБС, Централни регистар ХоВ врши
прекњижавање с власничког рачуна продавца на власнички рачун купца по основу
уговора о купопродаји благајничких записа НБС, а по налогу продавца преко члана
(Образац 1).

Начин преноса власништва утврђен у ставу 1. ове тачке
примењује се и у случају послова са благајничким записима НБС који нису
последица трговања, с тим што се у том случају Централном регистру ХоВ доставља
уговор којим се доказује стицање власништва на тим хартијама.

Унос налога за прекњижавање благајничких записа НБС
врши се преко корисничке веб апликације Централног регистра ХоВ.

У случају трајне трансакције, благајнички записи НБС
прекњижавају се с власничког рачуна ХоВ продавца на власнички рачун ХоВ купца.

У случају репо трансакције, благајнички записи НБС
прекњижавају се с власничког рачуна ХоВ продавца на његов репо рачун са уписом
права купца. На дан реоткупа, а после испуњења услова из уговора, благајнички
записи НБС прекњижавају се с репо рачуна продавца на његов власнички рачун ХоВ.

 

29. Централни регистар ХоВ, на крају радног дана који
претходи дану доспећа благајничких записа НБС, блокира стање на рачунима
власника тих записа и Сектору доставља електронску поруку СМТ567 – Обавештење о
власницима благајничких записа НБС у року доспећа. 

На основу електронске поруке СМТ567 из става 1. ове
тачке, Сектор, на дан доспећа благајничких записа НБС, врши исплату номиналне
вредности благајничких записа НБС њиховим власницима – банкама.

Након извршене исплате благајничких записа НБС, Сектор
Централном регистру ХоВ доставља електронску поруку СМТ523 – Налог за
прекњижавање благајничких записа НБС у року доспећа. 

На основу примљене поруке СМТ523 из става 3. ове тачке,
Централни регистар ХоВ прекњижава благајничке записе НБС с власничких рачуна
банака на рачун НБС за окончану емисију.

 

30. Ако је на рачунима хартија од вредности Народне
банке Србије дошло до промена у току радног дана, Централни регистар ХоВ, на
крају тог радног дана, Сектору шаље електронску поруку СМТ535 – Извод са рачуна
хартија од вредности. 

Централни регистар ХоВ електронску поруку СМТ535 из
става 1. ове тачке шаље Сектору и у случају промена на репо рачуну и заложном
рачуну банке, ако је на тим рачунима уписано заложно право, односно право
реоткупа Народне банке Србије. 

Сектор може у сваком тренутку у току радног дана
Централном регистру ХоВ послати електронску поруку СМТ595 – Упит о стању на
рачунима хартија од вредности, и то на следећим рачунима: 

– рачуни хартија од вредности Народне банке Србије; 

– трговачки рачуни банака – ако банке продају Народној
банци Србије хартије од вредности; 

– репо и заложни рачуни банака – ако је на тим рачунима
уписано заложно право, односно право реоткупа Народне банке Србије.

На основу примљене електронске поруке СМТ595 из става
3. ове тачке, Централни регистар ХоВ Сектору шаље електронску поруку СМТ535 –
Извод са рачуна хартија од вредности. 

 

31. Промена власништва на благајничким записима НБС по
основу правног следбеништва врши се на захтев правног следбеника, а на основу
решења суда о упису статусне промене у судски регистар. Благајнички записи НБС
прекњижавају се на рачун који правни следбеник већ има или га отвори код члана.

 

32. Прекњижавање благајничких записа НБС на основу
правноснажне одлуке суда, Централни регистар ХоВ врши на дан пријема те одлуке.
Благајнички записи НБС прекњижавају се на рачун хартија од вредности који нови
власник већ има или га отвори у Централном регистру ХоВ.

Ако то суд захтева својом одлуком, Централни регистар
ХоВ блокира стање на рачунима благајничких записа НБС. 

 

33. Централни регистар ХоВ, на основу уговора о залози
хартија од вредности и налога залогодавца (Образац 1), врши упис заложног права
прекњижавањем хартија од вредности с власничког рачуна залогодавца на његов
заложни рачун. 

Централни регистар ХоВ отвара заложни рачун одмах после
пријема налога из става 1. ове тачке или на дан наведен у том налогу.

Централни регистар ХоВ одбиће налог из ове тачке:

– ако се подаци наведени у налогу не слажу с подацима
Централног регистра ХоВ, ако су нетачни или непотпуни;

– ако на дан уписа заложног права на рачуну хартија од
вредности нема довољно хартија од вредности.

О извршењу, односно одбијању налога из ове тачке,
Централни регистар ХоВ обавештава даваоца налога.

Уписом заложног права на хартијама од вредности блокира
се стање тих хартија на заложном рачуну и оне се не могу прекњижавати без
сагласности залогодавца и залогопримца, осим у случају из става 7. ове тачке.

Централни регистар ХоВ евидентира престанак заложног
права на основу налога за прекњижавање (Образац 1), који попуњавају
залогопримац и залогодавац и хартије од вредности прекњижава са заложног рачуна
залогодавца на његов власнички рачун.

Ако је потраживање Народне банке Србије обезбеђено
залогом хартија од вредности, а заложни дужник није извршио своју обавезу према
заложном повериоцу (Народној банци Србије), Централни регистар ХоВ, на основу
налога Народне банке Србије, прекњижиће хартије од вредности са заложног рачуна
залогодавца на власнички рачун Народне банке Србије. 

 

VIII. ПОСТУПАЊЕ СА
ХАРТИЈАМА ОД ВРЕДНОСТИ КОЈЕ СЕ ПРИМАРНО ПРОДАЈУ АУКЦИЈОМ И КОЈЕ ЕМИТУЈЕ
РЕПУБЛИКА СРБИЈА

 

34. Централни регистар ХоВ укњижава хартије од
вредности Републике Србије на основу акта надлежног органа којим Република
Србија емитује хартије од вредности и који доставља Централном регистру ХоВ.

На основу акта из става 1. ове тачке, Централни регистар
ХоВ отвара Републици Србији емисиони рачун на коме води хартије од вредности по
врсти, серијама, количини, номиналној вредности и роковима доспећа. После
продаје на примарном тржишту, хартије од вредности се прекњижавају на власничке
рачуне члана.

 

35. Примарна продаја хартија од вредности организује се
преко јединственог информационог система (аукцијска платформа Централног
регистра ХоВ), на начин предвиђен овим упутством.

На основу јавног позива који министар финансија и
економије Републике Србије упућује свим заинтересованим домаћим правним и
физичким лицима, Централни регистар ХоВ обавештава члана о времену одржавања
аукције у складу са јавним позивом, која се обавља у складу са терминским
планом Централног регистра ХоВ за поступање са хартијама од вредности које
емитује Република Србија (у даљем тексту: термински план).

Понуде за куповину хартија од вредности (у даљем
тексту: понуде) члана достављају се у времену утврђеном терминским планом на
дан аукције, а преко електронске датотеке чији су опис и структура саставни део
корисничког упутства Централног регистра ХоВ. Понуде достављене после времена
утврђеног терминским планом не узимају се у разматрање. Садржај понуда након
што се доставе Централном регистру ХоВ не може се мењати.

Да би понуде члана биле прихваћене на аукцији,
неопходно је да на новчаном рачуну члана у Централном регистру ХоВ који је
депозитар новца, и то до времена утврђеног терминским планом, буде уплаћен
износ средстава прописан актом из тачке 34. овог упутства. Уплате извршене после
времена утврђеног терминским планом не узимају се у обзир.

Ако је на новчаном рачуну из става 4. ове тачке уплаћен
мањи износ од износа који је прописан актом из тачке 34. овог упутства, понуде
члана не узимају се у разматрање.

 

36. Министар финансија и економије Републике Србије или
лице које он овласти одлучује о најмањој цени, односно о највећој дисконтној
стопи коју понуда треба да садржи да би била прихваћена и о укупној номиналној
вредности емисије која ће бити продата на аукцији, и акт о томе доставља
Централном регистру ХоВ.

Министар финансија и економије Републике Србије или
лице које он овласти, и то у времену утврђеном терминским планом, Централни
регистар ХоВ обавештава о прихваћеним понудама (закључнице) које улазе у
редовну процедуру салдирања, а преко електронске датотеке чији су опис и
структура саставни део корисничког упутства.

Након спроведеног поступка из ст. 1. и 2. ове тачке,
Централни регистар ХоВ обавештава члана о прихватању, о делимичном прихватању,
односно о неприхватању понуда које је члан послао преко електронске датотеке
чији су опис и структура саставни део корисничког упутства.

 

37. Ако је укупна вредност прихваћених понуда мања од
новчаног износа који је члан имао на свом новчаном рачуну у Централном регистру
ХоВ до времена утврђеног терминским планом на дан аукције – разлика између ове
две вредности му се након салдирања враћа.

Ако је укупна вредност прихваћених понуда до времена
утврђеног терминским планом већа од уплаћеног износа, члан је дужан да разлику
између ове две вредности уплати на свој новчани рачун у Централном регистру ХоВ
до времена утврђеног терминским планом на дан аукције.

Ако члан на свом рачуну у Централном регистру ХоВ нема
довољно новчаних средстава у времену утврђеном терминским планом на дан аукције
– трансакција се сторнира.

 

38. Након окончања салдирања, Централни регистар ХоВ
преноси средства са новчаног рачуна Републике Србије у Централном регистру ХоВ
на посебан рачун Републике Србије.

 

39. Доспеле хартије од вредности Републике Србије
Централни регистар ХоВ исплаћује тако што са новчаног рачуна Републике Србије у
Централном регистру ХоВ преноси номиналну вредност тих хартија на новчане
рачуне члана код кога власници доспелих хартија од вредности имају рачуне
хартија од вредности.

Средства из става 1. ове тачке Република Србија преноси
у складу са терминским планом. Новчани износ који се члану по том основу
уплаћује улази у нето обрачун новчаних позиција члана ако је аукција заказана
на дан исплате.

 

40. Трансакције хартија од вредности у секундарном промету
салдираће се на начин предвиђен овим упутством.

 

IX. ОСТАЛИ ПОСЛОВИ
ЦЕНТРАЛНОГ РЕГИСТРА ХоВ

 

41. Члан је дужан да, на захтев свог клијента, издаје
извод о стању на његовим рачунима хартија од вредности – коришћењем веб
апликације Централног регистра ХоВ.

 

42. Члан је дужан да свакодневно врши контролу налога
које уноси кроз корисничку веб апликацију Централног регистра ХоВ и контролу
налога који се формирају електронском разменом података. 

Члан је дужан да коришћењем веб апликације прати стање
хартија од вредности на рачунима свог клијента и стање свог новчаног рачуна.

 

43. Централни регистар ХоВ врши блокаду рачуна хартија
од вредности члана или клијента на основу одлуке суда или другог надлежног
органа.

 

44. Централни регистар ХоВ наплаћује од својих чланова
накнаде за коришћење услуга тог регистра у складу са одлуком којом се наплаћују
накнаде за услуге које врши Народна банка Србије. 

Накнаде из става 1. ове тачке Централни регистар ХоВ
наплаћује за сваку трансакцију, а поруком МТ295 обавештава члана о провизији
коју је дужан да плати берзи и берзанским посредницима. 

 

45. Даном ступања на снагу овог упутства престаје да
важи Упутство за спровођење Одлуке о начину обављања послова Централног
регистра, депоа и клиринга хартија од вредности („Службени гласник РС”, број
36/2003).

 

46. Ово упутство ступа на снагу наредног дана од дана
објављивања у „Службеном гласнику РС”.

 

О. број 68

У Београду, 1.
октобра 2003. године

Гувернер

Народне банке
Србије,


Кори Удовички, с.р.

 

	 



 

 

Прилог
1

ТЕРМИНСКИ
ПЛАН ЦЕНТРАЛНОГ РЕГИСТРА ХоВ

 

Т+0

 

1.
Централни регистар ХоВ формира поруке МТ295 на дан Т+0.

 

Т+1

 

1.
Члан формира поруке МТ296 и МТ202 до 12,00 часова, са статусом прихватања (1)
или одбијања (2, 3, 4 или 5).

2.
У случају статуса одбијања (2, 3 или 4), члан је дужан да обезбеди исправне
податке и достави их факсом до 15,00 часова: 

1)
Централни регистар ХоВ, после добијања исправних података, формира поруке МТ295
и МТ292 – до 16,00 часова,

2)
члан формира поруке МТ296 или МТ202 као одговор на МТ295 – до 12,00 часова.

3.
У случају статуса одбијања (5), члан је дужан да обезбеди сагласност осталих
чланова о одустајању од трансакције – до 15,00 часова:

1)
у случају добијања сагласности од свих чланова о сторнирању трансакције,
Централни регистар ХоВ формира поруку МТ292 до 16,00 часова,

2)
ако члан не пошаље електронску поруку као одговор на поруку МТ295 на дан Т+1 до
16,00 часова, Централни регистар ХоВ сматраће да је члан прихватио поравнање и
креираће одговарајуће поруке уместо члана.

 

Т+2

 

1.
Централни регистар ХоВ врши проверу девизног рачуна и рачуна хартија од
вредности у 12,00 часова.

2.
Централни регистар ХоВ врши проверу новчаног рачуна и рачуна хартија од
вредности у 15,00 часова и упозорава о активирању ванредних процедура на дан
Т+3.

 

Т+3

 

1.
Централни регистар ХоВ врши проверу новчаног рачуна и рачуна хартија од
вредности у 9,00 часова.

2.
Централни регистар ХоВ врши проверу новчаног рачуна у 11,00 часова и, у случају
потребе, активира гарантни фонд.

3.
Активирање процедуре присилне куповине је од 10,00 часова.

4.
Рангирање понуда је у 11,00 часова.

5.
Оглашавање наредне процедуре присилне куповине је у 11,30 часова.

6.
Активирање наредне процедуре присилне куповине је од 12,00 часова.

7.
Рангирање понуда је у 13,00 часова.

8.
Поравнање је у 14,00 часова.