На основу члана 33. став 3. Закона о сточарству („Службени гласник РС”, бр. 41/09 и 93/12) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС),
Министар пољопривреде, шумарства и водопривреде доноси
 
ПРАВИЛНИК
о начину вођења евиденције и садржини потврде о вештачком осемењавању, односно природном парењу
"Службени 
				гласник РС", број 30 од 14. марта 2014.
 
Члан 1.
Овим правилником ближе се прописује начин вођења евиденције о вештачком осемењавању, односно природном парењу, као и садржина потврде о вештачком осемењавању, односно природном парењу. 
Члан 2.
Евиденција о вештачком осемењавању, односно евиденција о природном парењу води се у писаном облику.
Евиденција из става 1. овог члана може да се води и у електронском облику, при чему се обезбеђује одговарајућа заштита ради спречавања неовлашћеног улаза у базу података, а лице које врши унос или преглед базе података овлашћено је за то у складу са посебним прописом. 
Члан 3.
Евиденција вештачком осемењавању обухвата:
1) евиденцију о вештачком осемењавању плоткиња;
2) евиденцију о осемењеним плоткињама. 
Евиденција о вештачком осемењавању плоткиња води се посебно за сваку врсту и расу плоткиња, и то за календарску годину.
Евиденција о осемењеним плоткињама води се посебно за сваку врсту плоткиња и доставља се Центру за репродукцију животиња и вештачко осемењавање од којег је набављена сперма, као и главној одгајивачкој организацији, на крају сваког тромесечја, и то до 25-ог дана у следећем месецу.
Члан 4.
У евиденцију о вештачком осемењавању плоткиња уносе се следећи подаци:
1) назив извођача вештачког осемењавања;
2) врста и раса плоткиње;
3) редни број осемењавања;
4) датум осемењавања;
5) ИД број плоткиње;
6) број у главној матичној евиденцији плоткиње, уколико је уписана у главну матичну евиденцију; 
7) датум, односно година рођења плоткиње;
8) број у главној матичној евиденцији, име за бикове и пастуве, као и раса оца плоткиње;
9) број у главној матичној евиденцији, име за бикове и пастуве, као и раса приплодњака чијом спермом је плоткиња осемењена;
10) име, презиме и адреса одгајивача плоткиње;
11) број потврде о осемењавању;
12) потпис и име лица које је обавило осемењавање. 
Евиденција из става 1. овог члана дата је у Прилогу 1, који је одштампан уз овај правилник и чини његов саставни део (у даљем тексту: Прилог 1).
Члан 5.
У евиденцију о осемењеним плоткињама, датој у Прилогу 1. овог правилника, уносе се следећи подаци:
1) назив извођача вештачког осемењавања;
2) врста плоткиње;
3) стање залиха сперме на почетку раздобља (број у главној матичној евиденцији приплодњака и број доза сперме);
4) набавка сперме у раздобљу за који се подноси извештај (број у главној матичној евиденцији приплодњака и број доза сперме);
5) утрошак доза сперме (број првих осемењавања, укупан број осталих осемењавања и утрошених доза); 
6) стање залиха сперме на крају раздобља (број доза сперме и број у главној матичној евиденцији приплодњака). 
Члан 6.
Евиденција о природном парењу обухвата:
1) евиденцију о природном парењу плоткиња;
2) евиденцију о обављеним природним парењима.
Евиденција о природном парењу плоткиња води се посебно за сваког приплодњака, и то за календарску годину.
Евиденција о обављеним природним парењима води се и доставља главној одгајивачкој организацији, у сарадњи са основном одгајивачком организацијом, и то до 15-ог новембра текуће године за претходну сточарску годину. 
Члан 7.
У евиденцију о природном парењу плоткиња уносе се следећи подаци:
1) име/назив и адреса одгајивача приплодњака;
2) врста и раса приплодњака;
3) ИД број приплодњака;
4) број у главној матичној евиденцији, име за бикове и пастуве, као и раса приплодњака;
5) редни број;
6) датум парења;
7) ИД број плоткиње;
8) број у главној матичној евиденцији плоткиње, уколико је уписана у главну матичну евиденцију; 
9) раса плоткиње;
10) датум, односно година рођења плоткиње;
11) број у главној матичној евиденцији, име за бикове и пастуве, као и раса оца плоткиње;
12) редни број парења (прво парење и остала парења);
13) број потврде о природном парењу. 
Евиденција из става 1. овог члана дата је у Прилогу 2, који је одштампан уз овај правилник и чини његов саставни део (у даљем тексту: Прилог 2).
Члан 8.
У евиденцију о обављеним природним парењима, датој у Прилогу 2. овог правилника, уносе се следећи подаци:
1) име/назив и адреса одгајивача приплодњака;
2) врста и раса ИД број приплодњака (и име за бикове и пастуве);
3) број у главној матичној евиденцији приплодњака;
4) период коришћења приплодњака;
5) број обављених парења (прво парење и остала парења);
6) укупан број парења.
Члан 9.
Потврда о вештачком осемењавању садржи следеће податке:
1) редни број потврде о осемењавању;
2) назив извођача вештачког осемењавања;
3) име/назив и адреса одгајивача плоткиње;
4) ИД број плоткиње;
5) број у главној матичној евиденцији плоткиње, уколико је уписана у главну матичну евиденцију;
6) врста и раса плоткиња;
7) датум, односно година рођења плоткиње; 
8) раса и број у главној матичној евиденцији оца плоткиње (и име за бикове и пастуве);
9) редни број и датум осемењавања и реосемењавања;
10) ИД број приплодњака чијом спермом је плоткиња осемењена;
11) број у главној матичној евиденцији, име за бикове и пастуве, као и раса приплодњака.
Потврда из става 1. овог члана дата је у Прилогу 3, који је одштампан уз овај правилник и чини његов саставни део (у даљем тексту: Прилог 3). 
Члан 10.
Потврда о природном парењу садржи следеће податке:
1) редни број потврде о природном парењу;
2) име/назив и адреса одгајивача приплодњака;
3) врста и раса плоткиње;
4) ИД број плоткиње;
5) број у главној матичној евиденцији плоткиње, уколико је уписана у главну матичну евиденцију;
6) датум, односно година рођења плоткиње;
7) раса и број у главној матичној евиденцији оца плоткиње (и име за бикове и пастуве);
8) редни број парења; 
9) датум парења;
10) ИД број, име за бикове и пастуве, као и раса приплодњака; 
11) број у главној матичној евиденцији приплодњака;
12) редни број у евиденцији о природном парењу. 
Потврда из става 1. овог члана дата је у Прилогу 3. овог правилника.
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јула 2014. године.
 
Број 110-00-00045/2014-09
У Београду, 13. марта 2014. године
Министар,
проф. др Драган Гламочић, с.р.
 
ПРИЛОЗИ
 
Прилог 1. -
				
Евиденција о вештачком осемењавању (евиденција 
				о вештачком осемењавању плоткиња)
Прилог 2. -
				
Евиденција о природном парењу (евиденција 
				о природном парењу плоткиња)
Прилог 3. - 
Потврда о вештачком осемењавању и 
				природном парењу