На основу члана 82. став 1, а у вези с чланом 76. став
2, чл. 112. и 115. и члана 260. став 3. Закона о тржишту хартија од вредности и
других финансијских инструмената („Службени гласник РС”, број 47/06) и члана
192. Закона о општем управном поступку („Службени лист СРЈ”, бр. 33/97 и
31/01), 

Комисија за хартије од вредности доноси 


 

 

РЕШЕЊЕ

о давању дозволе за
рад организатора ванберзанског тржишта

"Службени
гласник РС", број 113 од 
19.
децембра 2006.

 
 

1. Београдској берзи а.д. Београд даје се дозвола за рад
организатора ванберзанског тржишта. 

 

2. На основу дозволе из тачке 1. овог решења Београдска
берза а.д. Београд је овлашћена да обавља делатност организовања трговине
хартијама од вредности и другим финансијским инструментима на ванберзанском
тржишту, сагласно одредбама Закона о тржишту хартија од вредности и других
финансијских инструмената (у даљем тексту: Закон). 

 

3. Организовање трговине хартијама од вредности и
другим финансијским инструментима на ванберзанском тржишту из тачке 2. овог
решења обухвата следеће послове: 

1) организовање јавне понуде хартија од вредности и
повезивање понуде и тражње хартија од вредности, 

2) објављивање информације о понуди, тражњи и тржишној
цени хартија од вредности и других података значајних за трговину хартијама од
вредности, 

3) утврђивање и објављивање курсних листа хартија од
вредности, 4) обављање других послова у складу са Законом.

 

4. Ово решење објавиће се у „Службеном гласнику РС”.

  

Број 5/0-01-4372/3-06

У Београду, 11. децембра
2006. године

Председник Комисије,

Милко Штимац, с.р.