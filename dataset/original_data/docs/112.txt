Редакцијски пречишћен текст
 

 



	На основу чл. 31. и 47. Закона о Влади („Службенигласник РС”, бр. 55/05 и 71/05),


	Влада доноси


  

УРЕДБУ

о службама Владе


	„Службени гласник РС”, бр. 75 од 26. августа 2005, 48 од 16. јула 2010.


  

1. Садржина уредбе


 


	Члан 1.


	Овом уредбом уређују се питања која су значајна за рад свих служби Владе (у даљем тексту: службе), изузев Генералног секретаријата Владе и кабинета председника и потпредседника Владе.


 

2. Оснивање и вођење служби


 


	Члан 2.


	Влада уредбом оснива службе за стручне или техничке послове за потребе Владе или за послове који су заједнички министарствима и посебним организацијама.


	Уредбом којом оснива службу Влада одређује и делокруг, уређење и друга питања значајна за рад службе.


	Службу води директор службе, а може да је води и министар без портфеља.


 

3. Односи кад службу води директор службе

Одговорност директора службе


 


	Члан 3.


	Директор службе одговоран је Влади и председнику Владе или Генералном секретару Владе (у даљем тексту: Генерални секретар).


	Коме је директор службе одговоран одређује се уредбом којом се оснива служба.


	Председник Владе може потпредседнику Владе да пренесе овлашћења према служби чији му је директор одговоран, па и право на предлагање директора службе.


 

Овлашћења председника Владе и Генералног секретара


 


	Члан 4.


	Председник Владе има према директору службе који му је одговоран иста овлашћења као према министру.


	Ако службу води директор који је одговоран Генералном секретару, Генерални секретар има према служби иста овлашћења као министар према органу управе у саставу министарства.


 

Положај директора службе


 


	Члан 5.


	Директора службе поставља Влада на пет година, на предлог председника Владе, односно Генералног секретара.


	Директор службе је државни службеник на положају.


	Директор службе који је одговоран председнику Владе има при вођењу службе иста овлашћења као министар при вођењу министарства, а директор службе који је одговоран Генералном секретару – као директор органа управе у саставу министарства.


 

Правилник о унутрашњем уређењу и систематизацији радних места у служби


 


	Члан 6.


	Правилник о унутрашњем уређењу и систематизацији радних места у служби чији је директор одговоран председнику Владе доноси директор службе.


	Ако је директор службе одговоран Генералном секретару, Правилник о унутрашњем уређењу и систематизацији радних места у служби доноси Генерални секретар, на предлог директора службе.


	Правилник о унутрашњем уређењу и систематизацији радних места у служби ступа на снагу кад се Влада с њим сагласи.


 

Заменик директора службе


 


	Члан 7.


	Директор службе може да има заменика ако је то одређено уредбом којом се оснива служба.


	Заменика директора службе поставља Влада на пет година, на предлог директора службе.


	Заменик директора службе помаже директору службе у оквиру овлашћења која му он одреди и замењује га ако је одсутан или спречен.


	Изузетно од става 1. овог члана, директор службе Владе која обавља послове европских интеграција може имати два заменика, од којих је један координатор за фондове Европске уније.*


	Заменик директора службе је државни службеник на положају.


 


	*Службени гласник РС, број 48/2010


 

Помоћници директора службе


 


	Члан 8.


	Директор службе може да има помоћнике ако је то одређено уредбом којом се оснива служба.


	Помоћника директора службе поставља Влада на пет година, на предлог директора службе.


	Помоћник директора службе руководи заокруженом облашћу рада службе за коју се образује сектор.


	Помоћник директора службе је државни службеник на положају.


 

4. Односи кад службу води министар без портфеља


 


	Члан 9.


	Влада може, на предлог председника Владе, одредити да службу води министар без портфеља ако је уредбом којом се оснива служба одређено да службу води директор који је одговоран председнику Владе.


	Министар без портфеља има при вођењу службе иста овлашћења као министар при вођењу министарства.


	Председник Владе има према министру без портфеља који води службу иста овлашћења као према ресорном министру.


 

5. Објављивање решења о постављењу и престанку дужности


 


	Члан 10.


	Решења о постављењу и престанку дужности директора службе, заменика и помоћника директора службе објављују се у „Службеном гласнику Републике Србије”.


 

6. Примена других прописа на рад служби


 


	Члан 11.


	На службе се примењују прописи о уређењу, начину рада, финансирању и радним односима у министарствима и посебним организацијама, ако овим или посебним прописом није друкчије одређено.


 

7. Прелазне и завршне одредбе

Прелазни положај постојећих служби Владе


 


	Члан 12.


	Службе Владе које су образоване до дана ступања на снагу ове уредбе настављају рад према актима на основу којих су образоване док се ти акти не ускладе са Законом о Влади и овом уредбом.


 

Положај постављених лица у службама Владе до постављења државних службеника


 


	Члан 13.


	Док се директори служби Владе, њихови заменици и помоћници не почну постављати као државни службеници – директори, заменици и помоћници директора постојећих служби Владе настављају да раде према прописима који су важили на дан када су постављени, укључујући и правила за случај престанка дужности.


	Ако директору, заменику или помоћнику директора службе Владе који нису постављени на положај као државни службеници престане дужност, нови директор, заменик или помоћник директора службе Владе биће постављени према прописима који су важили на дан када су постављени они којима је дужност престала.


 

Ступање уредбе на снагу


 


	Члан 14.


	Ова уредба ступа на снагу осмог дана од дана објављивања у „Службеном гласнику Републике Србије”.


  


	05 број 110-5255/2005


	У Београду, 25. августа 2005. године


	Влада


	Потпредседник,


Мирољуб Лабус,с.р.