На основу члана 128љ став 6. Закона о банкама („Службени гласник РС”, бр. 107/05, 91/10 и 14/15) и члана 15a став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12 и 14/15),
Извршни одбор Народне банке Србије доноси
 
ОДЛУКУ
о ближим условима и начину прибављања и избора понуда за преузимање, односно продаје акција, имовине и обавеза банке у реструктурирању 
"Службени гласник РС", број 30 од 27. марта 
				2015.
 
1. Овом одлуком прописују се ближи услови и начин прибављања и избора понуда за преузимање, односно продаје акција банке у реструктурирању или целокупнe имовине или обавеза те банке или њиховог дела (у даљем тексту: продаја акција банке у реструктурирању или целокупнe имовине или обавеза те банке или њиховог дела).
Начела поступка продаје акција банке у реструктурирању или целокупнe имовине или обавеза те банке или њиховог дела
2. Народна банка Србије предузима све разумне мере да би се пренос по основу продаје акција банке у реструктурирању или целокупнe имовине или обавеза те банке или њиховог дела спровео по тржишним условима, у складу са следећим начелима:
1) поступак продаје акција банке у реструктурирању или целокупнe имовине или обавеза те банке или њиховог дела (у даљем тексту: поступак продаје) јесте транспарентан, у мери у којој је то могуће, посебно кад је реч о вредности имовине и обавеза банке у реструктурирању која се утврђује на основу независне процене вредности имовине и обавеза банке из члана 128з Закона о банкама (у даљем тексту: Закон), а узимајући у обзир потребу за очувањем стабилности финансијског система;
2) у поступку продаје не може се давати неоправдана предност било ком учеснику у том поступку, при чему се не доводи у питање овлашћење Народне банке Србије да акције банке у реструктурирању или целокупну имовину или обавезе те банке или њихов део понуди тачно одређеним лицима;
3) поступак продаје је недискриминаторан, а свим учесницима у том поступку обезбеђује се једнак положај;
4) поступак продаје спроводи се на начин којим се спречава сукоб интереса;
5) поступак продаје спроводи се ефикасно, у што краћим роковима, водећи рачуна о хитности поступка реструктурирања банке;
6) поступак продаје спроводи се на начин којим се обезбеђује постизање највише продајне цене, у мери у којој је то могуће. 
Позив за достављање прелиминарних понуда
3. На основу процене стања на финансијском тржишту, а узимајући у обзир потребу за очувањем стабилности финансијског система, Народна банка Србије доставља позив за подношење прелиминарних понуда најмање тројици потенцијалних понуђача.
Позив из става 1. ове тачке садржи:
1) пословно име, адресу седишта и остале релевантне податке о банци у реструктурирању;
2) податке о акцијама, односно имовини или обавезама те банке или њиховом делу који се нуде на продају;
3) рок за подношење прелиминарне понуде;
4) уговор о чувању поверљивих података;
5) основне податке о контакт особама;
6) друге податке, према потреби.
Народна банка Србије позив из става 1. ове тачке може објавити и као јавни позив у средствима јавног информисања, и то у најмање једном дневном листу који се дистрибуира на целој територији Републике Србије и на интернет страници Народне банке Србије, а по потреби и у страној штампи и другим домаћим и страним средствима јавног информисања. 
Јавни позив из става 3. ове тачке не садржи податке из става 2. одредба под 2) ове тачке, као ни уговор из одредбе под 4) тог става, већ информацију о томе где се ови подаци могу преузети након закључења тог уговора и назнаку о евентуалној цени преузимања документације која садржи ове податке и начину њеног плаћања. 
Прелиминарна понуда
4. Прелиминарна понуда садржи изјаву о томе да ли је потенцијални понуђач заинтересован за куповину свих акција, односно целокупне имовине или обавеза банке у реструктурирању које се нуде на продају или дела тих акција, односно имовине или обавеза, као и услове под којима би се преузеле те акције, односно имовина или обавезе. 
Потенцијални понуђач је дужан да уз прелиминарну понуду достави потписан уговор о чувању поверљивих података.
Ако би куповина из става 1. ове тачке довела до стицања или повећања власништва у банци из тог става изнад процената из члана 94. Закона, потенцијални понуђач уз прелиминарну понуду доставља и документацију прописану одлуком којом се уређује спровођење одредаба Закона које се односе на давање претходне сагласности Народне банке Србије за стицање власништва.
5. На основу разговора о елементима прелиминарних понуда обављених с потенцијалним понуђачима који су те понуде доставили, Народна банка Србије сваком потенцијалном понуђачу доставља позив за достављање понуде о куповини свих или дела акција, односно целокупне имовине или обавеза банке у реструктурирању или њиховог дела.
Позив из става 1. ове тачке садржи рок за подношење понуда, време и место отварања понуда, опис процедуре за спровођење поступка, који укључује поступак подношења и пријема понуда, документацију потребну за идентификацију учесника у поступку, износ и рок за уплату депозита у новцу или пружање другог средства обезбеђења за озбиљност понуде, критеријуме за рангирање понуда, рок за закључивање уговора о продаји акција, односно имовине или обавеза банке у реструктурирању (у даљем тексту: уговор о продаји) и друге податке значајне за спровођење поступка.
Позив из става 1. ове тачке може садржати више опција за куповину акција, односно имовине или обавеза банке у реструктурирању које се нуде на продају, као и посебне услове куповине, ако их има.
Уз позив из става 1. ове тачке Народна банка Србије доставља меморандум о банци у реструктурирању који садржи податке о тој банци и њеном пословању, као и друге информације од интереса за понуђаче, процењену вредност имовине и обавеза банке у реструктурирању, односно њених акција и имовине или обавеза које се нуде на продају, копију ове одлуке, нацрт уговора о продаји и друге информације и документацију, према потреби.
Подношење понуда
6. Рок за достављање понуде одређује се у позиву из тачке 5. ове одлуке и не може бити дужи од десет дана од дана достављања тог позива.
7. Потенцијални понуђач који је поднео понуду (у даљем тексту: понуђач) дужан је да уплати депозит у новцу или пружи друго средство обезбеђења за озбиљност понуде које је наведено у позиву из тачке 5. ове одлуке и да о томе достави одговарајући доказ уз понуду. 
8. Понуда се подноси у складу с позивом из тачке 5. ове одлуке и нарочито садржи цену акција и имовине или обавеза банке у реструктурирању које су предмет куповине. 
Отварање и рангирање понуда
9. Народна банка Србије отвара понуде и утврђује њихову благовременост, у складу с позивом из тачке 5. ове одлуке. 
Отварању понуда могу да присуствују понуђачи, њихови заступници или пуномоћници. 
О неблаговременој понуди Народна банка Србије писмено обавештава понуђача најкасније наредног радног дана од дана отварања понуде. 
10. После завршетка отварања понуда Народна банка Србије оцењује понуде у складу с критеријумима из позива из тачке 5. ове одлуке, у року утврђеном у том позиву, али не дужем од десет дана од дана отварања понуда.
О понудама за које утврди да не испуњавају услове из позива из тачке 5. ове одлуке, Народна банка Србије писмено обавештава понуђача, у року из става 1. ове тачке.
Оцена понуда и обавештавање о резултатима поступка продаје спроводи се и кад је поднесена само једна понуда. 
Ако утврди да ниједна понуда не испуњава услове из става 2. ове тачке, Народна банка Србије утврђује да је продаја неуспела, о чему се обавештавају понуђачи. 
Понуђачу који је поднео неблаговремену понуду или понуду која не испуњава услове из става 2. ове тачке, уплаћени депозит и средство обезбеђења враћају се у року од 15 дана од дана достављања писменог обавештења о неблаговременој понуди, односно понуди која не испуњава услове из става 2. ове тачке. Трошкове повраћаја уплаћеног депозита, односно средства обезбеђења сноси понуђач.
11. Након истека рока из тачке 10. став 1. ове одлуке, Народна банка Србије сачињава ранг-листу понуда, у складу с критеријумима наведеним у позиву из тачке 5. ове одлуке, обавештава понуђаче тих понуда о овој листи и позива понуђача најбоље рангиране понуде да приступи преговорима о условима понуде и садржини уговора о продаји, уз назнаку времена и места отпочињања преговора.
Преговори и закључивање уговора о продаји 
12. Ако уговор о продаји не буде закључен у року утврђеном у позиву из тачке 5. ове одлуке, сматра се да преговори нису успели, а Народна банка Србије упућује позив на преговоре понуђачу чија је понуда следећа на ранг-листи.
Ако на ранг-листи није преостала ниједна понуда, Народна банка Србије доноси одлуку којом утврђује да је продаја неуспела и поступа на начин из тачке 10. став 4. ове одлуке.
Уговор о продаји закључује се у року утврђеном у позиву из тачке 5. ове одлуке, а овај рок Народна банка Србије може продужити на сопствену иницијативу или на предлог понуђача с којим се врше преговори.
13. Понуђач с којим је закључен уговор о продаји има право на повраћај положеног депозита, односно средства обезбеђења, у складу с тим уговором.
Понуђач с којим преговори нису били успешни, као и понуђач који није позван на преговоре, има право на повраћај положеног депозита, односно средства обезбеђења под условима из тачке 10. став 5. ове одлуке.
Понуђач који је одустао од своје понуде нема право на повраћај положеног депозита, односно средства обезбеђења.
Право на приговор
14. Подносиоци прелиминарних понуда и понуђачи имају право приговора због повреде одредаба ове одлуке и услова из позива из тачке 5. ове одлуке. 
Рок за подношење приговора из става 1. ове тачке је три дана од дана сазнања за одлуку, односно радњу против које се приговор подноси, а најкасније до дана закључења уговора о продаји.
Приговор из става 1. ове тачке подноси се гувернеру, који о њему решава у року од пет дана од дана његовог подношења.
Приговор из става 1. ове тачке не задржава даље спровођење радњи у поступку продаје, осим закључења уговора о продаји. 
Непосредна продаја
15. Изузетно од тач. од 3. до 14. ове одлуке, Народна банка Србије може извршити и непосредну продају акција банке у реструктурирању или целокупнe имовине или обавеза те банке или њиховог дела, ако утврди да би поступак продаје прописан у тим тачкама могао да угрози остваривање циљева реструктурирања, а нарочито ако оцени да то што је стање банке такво да она не може или вероватно неће моћи да настави да послује представља озбиљну претњу по стабилност финансијског система, при чему оцењује: 
– ризик од настанка системске кризе, што се процењује на основу броја, величине или значаја банака за које постоји могућност да испуне услове за примену мера ране интервенције или на основу одобрене ванредне финансијске подршке банкама;
– утицај који би обелодањивање појединих података и информација о банци у реструктурирању (као што су ризични профил те банке, њено финансијско стање, процењена вредност њене имовине и обавеза, критичне функције и др.) ширем кругу потенцијалних купаца могло имати на смањење или губитак поверења у банкарски сектор;
– ризик од прекида у обављању критичних функција банке или значајног повећања цена њиховог обављања, што се процењује на основу измена тржишних услова по којима се обављају ове функције или њихове доступности, као и на основу очекивања тржишних учесника у вези са обављањем, односно коришћењем ових услуга;
– да ли је дошло до повлачења краткорочних средстава или депозита или би могло доћи до тог повлачења; 
– да ли је дошло до смањења цена акција или имовине банака;
– да ли је дошло до промена финансијског положаја банака услед повећања цена осигурања кредита или смањења рангирања (рејтинга) банака или других учесника на тржишту;
– могућност да се продајом акција банке у реструктурирању или целокупнe имовине или обавеза те банке или њиховог дела појединим потенцијалним купцима обезбеди стабилност финансијског система, посебно имајући у виду њихово финансијско стање, положај на тржишту, организациону структуру и пословне активности које обављају, као и позитиван утицај на ефективност овог инструмента реструктурирања, његову благовремену примену и могућност одржавања критичних функција банке;
– утицај који би спровођење поступка продаје прописаног у тач. од 3. до 14. ове одлуке имало на круг потенцијалних купаца, имајући у виду забрану сукоба интереса, као и да ли потреба за хитном реакцијом оправдава подстицање појединих потенцијалних купаца или ограничавање њиховог ризика;
– да ли би спровођење поступка продаје ради постизања највише продајне цене утицало на благовремену примену овог инструмента реструктурирања, одржавање критичних функција банке и остваривање циљева реструктурирања. 
Завршне одредбе
16. Даном ступања на снагу ове одлуке престаје да важи тачка 34. Одлуке о спровођењу одредаба Закона о банкама које се односе на давање прелиминарног одобрења за оснивање банке, дозволе за рад банке и појединих сагласности Народне банке Србије, као и на утврђивање критеријума за одређивање првокласне банке („Службени гласник РС”, бр. 43/11, 43/13 и 107/14). 
17. Ова одлука објављује се у „Службеном гласнику Републике Србије” и ступа на снагу 1. априла 2015. године.
ИО НБС број 16
У Београду, 26. марта 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.