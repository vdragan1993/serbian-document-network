На основу члана 61. став 1. Закона о јавним путевима („Службени гласник РС”, бр. 101/05, 123/07, 101/11, 93/12 и 104/13),
Министар грађевинарства, саобраћаја и инфраструктуре доноси
ПРАВИЛНИК
о периодичном одржавању државног пута
"Службени гласник РС", број 43 од 15. маја 
				2015.
Члан 1.
Овим правилником ближе се прописују врсте радова, технички услови и начин извођења радова на периодичном одржавању државног пута.
Члан 2.
Радови на периодичном одржавању државног пута обухватају извођење грађевинских и других радова на инвестиционом одржавању деонице пута уз задржавање постојећих геометријских елеменатa у случајевима, када се не могу унапредити због просторних или економских ограничења, а ради очувања употребне вредности пута, побољшања услова коришћења деонице пута у току експлоатације, дугорочног уређења и побољшања појединих деоница пута, обезбеђења сигурности, стабилности и трајности пута и путних елемената, повећања безбедности саобраћаја и заштите животне средине.
Члан 3.
Поједини изрази употребљени у овом правилнику имају следеће значење:
1) анализа постојећег стања је анализа просторне и физичке структуре деонице пута, коју врши пројектант на основу архивских података и непосредно прикупљених података на терену о геометријским карактеристикама пута, доњем строју пута, коловозној конструкцији (носивост, равност, способност трења, стање коловозне површине), пратећим елементима пута (банкине, берме, риголе, косине), одводњавању (површинско, прибрежно, подземно), путним објектима, раскрсницама, контроли приступа, безбедности саобраћаја и саобраћајно-техничкој опреми, угрожености животне средине и сл. ради једнозначног утврђивања оптималног пројектног решења за планирану врсту периодичног одржавања;
2) дијагностичка оцена деонице пута је активност коју спроводи управљач пута и подразумева: прикупљање информација о деоници пута из архивских материјала и са терена, њихову анализу ради утврђивања стања деонице пута, формирање програмских параметара за израду пројектног задатка и дефинисање одговарајуће врсте периодичног одржавања.
Члан 4.
Врсте радова на периодичном одржавању државног пута су радови на: ојачању коловозне конструкције, рехабилитацији и појачаном одржавању.
Члан 5.
Радови на ојачању коловозне конструкције државног пута су:
1) постављање шљунчаног, односно туцаничког застора на неасфалтираним путевима;
2) обрада површине коловозног застора или заптивање;
3) наношење новог асфалтног слоја по целој ширини коловоза одређене носивости;
4) корекција облика постојећег застора или коловоза.
Члан 6.
Радови на рехабилитацији државног пута су:
1) селективно обнављање, замена и појачање дотрајалих коловозних застора и промена попречних нагиба коловоза на државном путу, односно његовом делу;
2) замена сложених дилатационих справа, изолације, коловоза, ограда, сливника, лежишта, оштећених секундарних елемената и дотрајалих пешачких стаза на мостовима, надвожњацима, подвожњацима и вијадуктима;
3) обнављање антикорозивне заштите челичних конструкција мостова, надвожњака, подвожњака и вијадуката;
4) замена деформисаних, дотрајалих и привремених пропуста за воду;
5) постављање нове саобраћајне сигнализације на државном путу, односно његовом делу.
Члан 7.
Радови на појачаном одржавању државног пута (побољшање државног пута) су:
1) ублажавање појединих уздужних нагиба и исправка појединих кривина;
2) проширење коловозне конструкције, банкина и осталих елемената трупа пута на краћим деловима пута;
3) проширење раскрсница у нивоу;
4) замена дренажних система и хидроизолације у тунелима и санација или замена тунелске облоге;
5) санирање клизишта и одрона;
6) санација и израда потпорних, обложних и порталних зидова;
7) замена или израда дренажног система за одводњавање подземних вода са државног пута и путног објекта;
8) постављање нове опреме пута и нових објеката и опреме за заштиту пута, саобраћаја и околине на јавном путу, односно његовом делу.
Члан 8.
Технички услови на периодичном одржавању државног пута су: претходни радови на дијагностичкој оцени деонице пута, израда пројектног задатка, израда техничке документације и анализа постојећег стања. 
Члан 9.
Претходни радови на дијагностичкој оцени деонице пута обухватају:
1) прикупљање доступних података о деоници из архивских и других материјала;
2) прикупљање података непосредним увидом на терену;
3) предлог врсте периодичног одржавања и процену трошкова;
4) разматрање просторних ограничења и економску оправданост предложених мера;
5) сачињавање извештаја о дијагностичкој оцени деонице пута, који је полазна основа за формирање пројектног задатка.
Члан 10.
Пројектни задатак, који потписује и оверава управљач државног пута, садржи уређени скуп текстуалних, нумеричких и графичких прилога, односно докумената у облику информација намењених пројектанту са захтевима и смерницама за израду техничке документације. 
Члан 11.
Пројектни задатак садржи:
1) назив објекта који је предмет израде техничке документације, који садржи ознаку пута и назив деонице;
2) стационажу почетка и краја деонице пута која је предмет периодичног одржавања према државном референтном систему;
3) циљеве и сврху израде техничке документације;
4) податке о постојећој планској и пројектној документацији којом располаже управљач државног пута;
5) врсте радова;
6) опште податке о деоници: значај деонице у путној мрежи, опис стања деонице на основу дијагностичке оцене, потребне податке из база података управљача државног пута, податке о постојећој техничкој документацији код управљача државног пута, пројектни период и планирано саобраћајно оптерећење;
7) захтеве за прибављање пројектних услова и сагласности од носилаца јавних овлашћења;
8) листу прописа којих се треба придржавати при изради техничке документације и навођење факултативних правила (приручници, смернице, техничка упутства, техничке спецификације и сл.) чије коришћење се захтева;
9) формат и садржину техничке документације;
10) техничке услове за пројектовање који у зависности од избора врсте радова обухватају:
(1) захтеве за израду пројекта геодетских радова,
(2) захтеве за вршење потребних инжењерско-геолошких и геотехничких истражних радова, лабораторијских испитивања и израду извештаја о извршеним истражним радовима и лабораторијским испитивањима,
(3) захтеве за израду пројекта коловозне конструкције,
(4) посебне захтеве у погледу проширења коловозне конструкције, банкина и других елемената трупа пута, ублажавања појединих кривина и уздужних нагиба,
(5) посебне захтеве везане за побољшање безбедности саобраћаја,
(6) захтеве у погледу саобраћајне сигнализације,
(7) захтеве у погледу заштите животне средине,
(8) захтеве у погледу окружења и суседа пута,
(9) основна упутства и захтеве за анализу и третирање раскрсница,
(10) основна упутства и захтеве за анализу и третирање прикључака,
(11) основна упутства и захтеве за анализу и третирање аутобуских стајалишта,
(12) захтеве и упутства за пројектовање одводњавања,
(13) захтеве за третирање грађевинског отпада,
(14) захтеве за периодично одржавање објеката и инжењерских конструкција, ако их има на деоници и ако су укључени у радове периодичног одржавања,
(15) опис захтеваног пројектног решења са описом мера које ће управљач државног пута да примењује на основу дијагностичке оцене деонице пута;
11) начин вођења саобраћаја на мрежи државних путева (посебно у зонама школа и сл.);
12) остале специфичне захтеве (извештавање о напретку процеса пројектовања, израда и одобравање прелиминарних решења и сл.).
Члан 12.
Техничка документација за периодично одржавање државног пута садржи:
1) општи део (решење министарства надлежног за послове грађевинарства о испуњености услова правног лица за израду техничке документације – лиценце предузећа, важеће лиценце одговорних пројектаната, решења и изјаве);
2) пројектни задатак;
3) анализу постојећег стања;
4) текстуални део техничке документације (опис радова, технички извештај, услове, мишљења, сагласности, геодетске податке, опис технологије извођења радова, предмер радова, потребне доказнице, предрачун радова, и тд.);
5) цртеже (ситуациони план постојећег и новопројектованог стања урађен на ажурираној катастарској подлози, карактеристичне профиле, уздужни профил, попречене профиле, детаље потребне за извођење радова, и тд.);
6) пројекат коловозне конструкције (за радове наведене у члану 5. тачка 3), члану 6. тачка 1) и члану 7. тач. 1), 2), 3) и 5) );
7) пројекат саобраћајне сигнализације пута;
8) пројекат саобраћајне сигнализације за време извођења радова;
9) прилог о мерама заштите на раду;
10) коначан извештај о извршеној техничкој контроли техничке документације;
11) и друге специфичне пројекте (пројекат геодетских радова који се израђује према пројектном задатку и прописима који уређују ту област, пројекте геотехничких, геолошких, хидротехничких и других истражних радова који се израђују према пројектном задатку и прописима који уређују ту област, пројекат радова на периодичном одржавању путних објеката и др.), ако специфичност објекта то захтева.
Члан 13.
Анализа постојећег стања је саставни део техничке документације и израђује се у облику извештаја са текстуалним и графичким делом.
Члан 14.
Радови на периодичном одржавању државног пута изводе се у складу са прописима којима се уређује извођење грађевинских радова.
Члан 15.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00111/2015-01
У Београду, 7. мајa 2015. године
Министар,
проф. др Зорана Михајловић, с.р.