На основу члана 127. Пословника Народне скупштине
Републике Србије („Службени гласник РС”, број 18/2001),
Народна скупштина Републике Србије, на седници
Шестог ванредног заседања у 2001. години, одржаној 31. маја 2001. године, донела
је
 
 
ДЕКЛАРАЦИЈУ

о стању на Косову и Метохији, обавезама међународне заједнице и Владе Републике 
Србије
„Службени гласник РС“, број 32
од 7.
јуна 2001.
 
 
Разматрајући стање на Косову и Метохији, документ
„Уставни оквир за привремену самоуправу” и обавезе представника и органа међународне
заједнице и Владе Републике Србије, Народна скупштина Републике Србије утврдила
је следеће ставове: 
 1. Не прихвата се документ „Уставни оквир за
привремену самоуправу”, јер се њиме прејудицира коначно решење на штету државних
интереса СР Југославије и Србије, Срба и осталог неалбанског становништва у покрајини,
чиме се знатно прекорачују овлашћења из Резолуције 1244 Савета безбедности УН. 
 2. Предлаже се специјалном представнику Генералног
секретара УН да у сарадњи са представницима Албанаца, Срба и свих других националних
заједница на Косову и Метохији приступи ревизији овог документа, како би се обезбедила
широка аутономија Косова и Метохије усвајањем ефикасних гаранција и поузданог институционалног
јемства права и слобода Срба и осталих националних заједница, како то налаже Резолуција
1244 Савета безбедности УН.
Понуђени „Уставни оквир за привремену самоуправу”
не гарантује институционалну заштиту слобода и права неалбанских етничких заједница.
 3. Сматра се да је одржавање избора на којима
би учествовале све националне заједнице њихов заједнички интерес и потврђује се
да КФОР и УНМИК до сада нису обезбедили минималне услове који омогућавају излазак
Срба и осталог неалбанског становништва на такве изборе. Захтева се од цивилних
и војних власти Уједињених нација да без одлагања сачине целовит програм повратка
свих прогнаних и избеглих и приступе његовој реализацији, као и да обезбеде услове
за безбедан живот свих грађана и пуно остварење свих људских права, сходно обавезама
из Резолуције 1244 Савета безбедности УН.
 4. Сматра се да је потребна сарадња са УНМИК-ом
и ОЕБС-ом у погледу регистрације бирача, укључујући ту и сва лица расељена са Косова
и Метохије, с тим што учешће у процесу регистрације ниуком случају не прејудицира
коначну одлуку о изласку или неизласку на изборе. Та одлука ће зависити искључиво
од тога да ли су испуњени правни и безбедносни услови, као и повратак у смислу тачке
3. ове декларације.
 5. Захтева се од органа и представника међународне
заједнице стриктно поштовање и целовита примена Резолуције 1244 Савета безбедности
УН, а посебно одредаба наведених у тачки 9. тог документа. 
Надлежни државни органи треба да наставе сарадњу
са УНМИК-ом и ОЕБС-ом у вези са доследном и целовитом применом Резолуције 1244 Савета
безбедности УН и овом декларацијом.
6. Обавезује се Влада Републике Србије да води
политику јачања веза Косова и Метохије са другим деловима Србије у циљу очувања
суверенитета и интегритета Савезне Републике Југославије, у складу са поменутом
Резолуцијом. Посебно се указује на активности Владе Републике Србије у области просвете,
здравства, саобраћаја, трговине, финансија, културе и државне управе и захтева се
од Владе подношење редовних месечних извештаја надлежним скупштинским одборима.
 7. Инсистира се да УНМИК, КФОР и други органи
и организације међународне заједнице у најкраћем року расветле судбину свих киднапованих
и несталих у периоду од доласка КФОР-а на Косово и Метохију и њиховим породицама
пруже истините информације.
 8. Захтева се закључење споразума са Савезном
Републиком Југославијом о статусу мисије УНМИК и КФОР на Косову и Метохији.
 9. Захтева се од Савета безбедности УН да стручно
и непристрасно оцени сагласност документа „Уставни оквир за привремену самоуправу”
са Резолуцијом 1244 Савета безбедности УН.
  
РС број 34
У Београду, 31. маја
2001. године

Народна скупштина Републике
Србије
Председник,

Драган Маршићанин, с.р.