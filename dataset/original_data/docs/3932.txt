На основу члана 36. става 1. тачка 3. Закона о здравственој исправности животних 
намирница и предмета опште употребе ("Службени лист СФРЈ", бр. 55/78 и 58/85), 


Савезни комитет за рад, здравство и социјалну заштиту прописује

 

 

ПРАВИЛНИК

 о начину узимања узорака и методама за лабораторијску анализу воде за пиће


„Службени 
лист СФРЈ“, број 33 од 15. маја 1987.

 

I. ОПШТЕ ОДРЕДБЕ

Члан 1.

 

Овим правилником прописују се начин узимања узорака и методе бактериолошких, 
вирусолошких, биолошких, паразитолошких, физичких, физичко-хемијских, хемијских 
и радиолошких анализа и суперанализа воде за пиће.

 II. УЗИМАЊЕ УЗОРАКА

 Члан 2.

 Узорци воде за бактериолошку анализу узимају се у чисте стаклене боце запремине 
250 ml и 1000 ml, претходно стерилисане у сувом стерилизатору на температури од 
433-453 К (160-180 °C) у трајању од једног сата или у аутоклаву на 394 К (121 
°C) у трајању од 15 минута, претходно затворене стакленим, пластичним или 
гуменим запушачима преко којих су стављене капице од алуминијумске фолије. У 
боце за узимање хлорисане воде, запремине 250 ml, пре стерилизације стави се 
0,15 ml, а у боце запремине 1000 ml 0,6 ml 5% раствора натријум-тиосулфата 
(На2С2О3) ради редукције хлора.

 Узорци воде за бактериолошку анализу могу се узети и у пластичне боце за 
једнократну употребу, које су претходно стерилисане етилен-оксидом или 
радијацијама.

 При узимању узорака воде из водовода, славина се опали пламеном лабораторијске 
лампе или пламеном вате натопљене у денатурисани алкохол (или се добро избрише 
ватом натопљеном у 70% денатурисаном етил-алкохолу) и пусти да вода тече три до 
пет минута. Кад се боца напуни до 3/4 запремине, затвори се пажљиво запушачем, 
врати се заштитна капица и увеже се канапом.

 Узорци воде из копаних бунара, резервоара и цистерни узимају се помоћу посебне 
опреме (боце за дубинско узимање узорка) или боцом оптерећеном тегом, са дубине 
од 50 цм испод површине воде.

 Узорци воде се транспортују у расхладним уређајима и доносе у лабораторију 
најдоцније шест часова после узимања.

 Узорци воде који ће се засејати у року од једног сата после узимања не морају се 
транспортовати у хладњаку.

 Примљени узорци се одмах засејавају у лабораторији, у противном, морају се 
држати у фрижидеру на температури од 277 К (4 °C). Тако чувани узорци морају се 
засејати у року од 12 часова.

 Узорци воде која је на терену обрађена методом мембран-филтра и већ засејана на 
подлоге транспортују се без расхладних уређаја. Ако је спољна температура виша 
од 298 К (25 °C), а транспорт траје дуже од два часа, потребно је обезбедити 
расхладни уређај.

 Члан 3.

 Узорци воде за вирусолошку анализу узимају се у пластичне судове од 10 
l, који 
су претходно стерилисани етилен-оксидом или радијацијама. У расхладним уређајима 
допремају се у лабораторију у року од шест часова, али не дужем од 12 часова. 
Преглед у лабораторији обавља се одмах, у противном, узорци се центрифугују, 
припремају и чувају замрзнути до засејавања.

 Члан 4.

 Узорци воде за утврђивање присуства планктона узимају се планктонском мрежом Но 
25 и боцом за дубинско узимање узорака запремине 100 ml. За анализу фауне са дна 
узимају се седименти Екмановим багером из стајаћих базена и обалног региона 
текућих вода, а Петерсеновим багером - из већих речних система. После 
просејавања кроз сито величине пора 0,5 цм, материјал се преноси у пластичне 
тегле до 0,25 - 1 l. Фауна планинских водотока прикупља се Сарберовом мрежом и 
директно ставља у пластичне судове.

 Члан 5.

 Узорци воде за физичко-хемијску и паразитолошку анализу узимају се у хемијски 
чисту, добро опрану стаклену боцу или боцу од хемијски инертне пластике од 
најмање једног литра, ако се ради основна или проширена анализа, односно анализе 
према прилозима И и ИИ који су одштампани уз овај правилник и чине његов 
саставни део. За израду периодичних и других анализа са већим бројем састојака 
узорци воде узимају се у количини од најмање пет литара. За одређивање 
нестабилних параметара узимају се и узорци у одвојене судове и конзервишу према 
аналитичкој методи. Пре узимања узорка пусти се да вода из славине тече три до 
пет минута, а затим се боца најмање три пута опере водом коју треба прегледати. 
При пуњењу боце остави се мали простор од 10 до 25 ml, а затим се боца добро 
затвори. Ако контакт са ваздухом проузрокује промене у концентрацији или 
карактеристикама састојака које треба одредити, боца се пуни до врха.

 За одређивање фенолних супстанција узорак воде се узима у чисту стаклену боцу од 
једног литра и одмах доноси у лабораторију, у противном, хлорисаној води додаје 
се феро-сулфат или натријум-арсенит и конзервише се закисељавањем на пХ 4 
фосфорном киселином уз метил-оранж и додатком 1 г бакар-сулфата, а нехлорисаној 
- бакар-сулфат и фосфорна киселина.

 За одређивање цијанида, узорак воде се узима у пластичну боцу од једног литра и 
залужује се NaOH до pH12.

 За одређивање минералних уља, узорак воде се узима у чисту стаклену боцу од 
најмање једног литра, са стакленим запушачем, опрану у хром-сумпорној киселини, 
осушену и испрану са ЦЦл4 или фреоном 113.

 За остале састојке, средства за конзервисање додају се према прилогу број ИИ.

 Приликом узимања узорака воде, на месту узимања обавезно се мери температура 
воде и одређују органолептичка својства, а нестабилна једињења се конзервирају.

 Узорци воде се истог дана допремају у лабораторију и, по правилу, одмах се 
узимају у обраду, у противном, морају се конзервирати и чувати у расхладном 
уређају на температури од 277 К (4 °C).

 Члан 6.

 За радиолошку анализу узима се најмање три литра воде у чисту стаклену или 
пластичну посуду и у року од пет дана допрема у лабораторију.

 Члан 7.

 На боцу за узимање узорака ставља се налепница са следећим подацима: назив 
објекта из кога је узет узорак, место и датум. На узорцима воде за бактериолошку 
и вирусолошку анализу обавезно се ставља и час узимања узорка и провера 
резидуалног хлора.

 Кад посебне околности захтевају, узорак воде се може доставити и под шифром, али 
се мора назначити која се врста анализе тражи, у складу са прописом о 
хигијенској исправности воде за пиће.

 Ако се у налогу не назначи која се анализа тражи, извршиће се само основна 
анализа воде.

 III. МЕТОДЕ ЗА ВРШЕЊЕ АНАЛИЗА И СУПЕРАНАЛИЗА ВОДЕ ЗА ПИЋЕ

 Члан 8.

 Бактериолошка, вирусолошка, биолошка и паразитолошка анализа воде за пиће врше 
се по методама које су дате у прилогу III, који је одштампан уз овај правилник и 
чини његов саставни део.

Физичка, физичко-хемијска и хемијска анализа воде за пиће врше се по методама 
које су дате у прилогу ИВ, који је одштампан уз овај правилник и чини његов 
саставни део.

Хемијска анализа воде за пиће врши се по методама које су дате у Прилогу В, који 
је одштампан уз овај правилник и чини његов саставни део.

Члан 9.

 Здравствена организација и друга овлашћена организација удруженог рада која врши 
анализу воде за пиће мора испуњавати услове у погледу кадрова и мора да има 
одговарајуће уређаје и опрему, лабораторијски прибор за вршење анализе по 
методама прописаним овим правилником и одговарајуће просторије за рад.

 Члан 10.

 Овај правилник ступа на снагу осмог дана од дана објављивања у "Службеном листу 
СФРЈ".

  

Бр. 3495/2-85

6. фебруара 1987. године

Београд

 

Председник,

Савезног комитета за рад, 

здравство и социјалну заштиту, 

др Јанко Обочки, с. р.

 


Прилог 1 - Запремина узорака потребна за одређивање појединачних особина или 
састојака у води 



Прилог 2 - Услови за конзервирање воде за зависно од природе параметра који се 
одређује и до примењене методе

Прилог 3 - 
Методе за бактеријолошки, вирусолошки, биолошки и паразитолошки преглед воде за 
пиће

Прилог 4 - 
Методе за физички, физичко-хемијски и хемијски преглед воде за пиће

Прилог 5 - 
Методе за хемијски преглед воде за пиће