На основу члана 10. став 3. Правилника о раду Изборне комисије Високог савета судства („Службени гласник РС”, број 83/15), 
Изборна комисија Високог савета судства, на седници одржаној 12. октобра 2015. године, доноси
 
УПУТСТВО
за спровођење поступка предлагања кандидата за изборне чланове Високог савета судства из реда судија
"Службени гласник РС", број 86 од 14. октобра 
				2015.
 
Члан 1.
Овим упутством уређује се поступак спровођења поступка предлагања кандидата за изборне чланове Високог савета судства из реда судија.
БИРАЧИ И БИРАЧКИ СПИСАК
Члан 2.
Право да бирају кандидате за изборне чланове Високи савет судства из реда судија имају судије са сталном судијском функцијом и судије прекршајних судова и Прекршајног апелационог суда изабране на судијску функцију из реда судија за прекршаје (у даљем тексту: судије бирачи).
Члан 3.
Бирачки списак чини списак судија са сталном судијском функцијом и списак судија прекршајних судова и Прекршајног апелационог суда изабране на судијску функцију из реда судија за прекршаје. 
Бирачки списак се води по свескама за сваки суд. 
У бирачки списак се уписују судије које су изабране за тај суд. 
Бирачки списак се закључује решењем Изборне комисије 15 дана пре дана одржавања избора.
Решење о закључењу бирачког списка садржи: укупан број судија бирача, број судија бирача у сваком изводу из бирачког списка, датум закључења бирачког списка, потпис овлашћеног лица и печат Изборне комисије.
Члан 4.
Извод из бирачког списка сачињава Изборна комисија за свако бирачко место, за сваки суд који је одређен да гласа на том бирачком месту. 
Извод из бирачког списка мора бити оверен.
Извод из бирачког списка се оверава тако што се на последњој страни сваког бирачког списка наводе подаци из решења о закључењу бирачког списка, а посебно број страна извода из бирачког списка, број судија бирача, датум закључења извода, потпис овлашћеног лица и печат Изборне комисије.
БИРАЧКА МЕСТА
Члан 5.
Изборна комисија одређује судове у којима ће бити бирачка места, број, назив и адресу бирачког места и за свако бирачко место именује бирачки одбор.
На дан гласања бирачка места морају бити отворена од 7,30 до 15,30 сати.
Члан 6.
Председник суд у коме се налази бирачко место дужан је да благовремено обезбеди просторију у којој се спроводи гласање. 
Просторија за гласање мора бити довољно пространа да омогући услове за несметан рад бирачког одбора, судијама бирачима несметан приступ гласачкој кутији и изборном материјалу, несметано попуњавање гласачких листића и тајност гласања.
Бирачки одбор је дужан да просторију која је одређена за бирачко место припреми и отвори за гласање.
На бирачком месту видно се истичу број и назив бирачког места, утврђена листа кандидата, решење о одређивању бирачког места и решење о именовању чланова бирачког одбора. 
ПОДНОШЕЊЕ КАНДИДАЦИОНЕ ПРИЈАВЕ
Услови за кандидовање
Члан 7.
Кандидат за изборног члана Високог савета судства из реда судија може бити сваки судија са сталном судијском функцијом.
Кандидациону пријаву може да поднесе седница свих судија једног или више судова према врсти и степену суда, односно суда са територије аутономних покрајина у којима кандидат врши судијску функцију, као и судија кога подржи најмање 20 судија према врсти и степену суда, односно суда са територије аутономних покрајина у којем врши судијску.
Изузетно од претходног става за стицање статуса кандидата за изборног члана Високог савета судства из реда судија Врховног касационог суда, Прекршајног апелационог суда, Привредног апелационог суда и Управног суда, није потребан предлог Опште седнице односно седнице свих судија, већ се статус кандидата стиче пријавом.
Кандидациону пријаву у име седнице свих судија једног или више судова подноси председник суда кога је седница једног или више судова за то овластила.
Председник суда који је овлашћен да поднесе кандидациону пријаву овлашћен је и да у име седнице свих судија једног или више судова врши све друге радње у поступку предлагања кандидата за избор, осим ако седница свих судија једног или више судова друкчије не одреди.
Кандидациону пријаву судије кога подржи најмање 20 судија, према врсти и степену суда, односно односно судија са територије аутономних покрајина у коме кандидат врши судијску функцију, подноси подржани судија. 
Кандидациону пријаву из реда судија Врховног касационог суда, Прекршајног апелационог суда, Привредног апелационог суда и Управног суда подноси сам кандидат.
Рок за подношење
Члан 8.
Кандидационе пријаве се предају у року од 15 дана од дана објављивања Одлуке председника Високог савета судства о отпочињању поступка предлагања кандидата за изборне чланове Високог савета судства у „Службеном гласнику Републике Србије”, на прописаним обрасцима.
Кандидационе пријаве се предају непосредно на писарници Високог савета судства, Ресавска 42, у времену од 7,30 сати до 15,30 сати.
Садржина кандидационе пријаве
Члан 9.
Кандидациона пријава садржи назив и седиште суда или више судова који предлажу кандидата, име и презиме кандидата и назив суда у коме врши судијску функцију, место и датум подношења кандидационе пријаве, као и податке о овлашћеном лицу и својеручни потпис лица овлашћеног лица, са прилозима: изјава кандидата о прихватању кандидатуре (образац ВСС – 6/2015), одлука седнице свих судија једног или више судова, лични и професионални подаци о кандидату и овлашћење лица да поднесе кандидациону пријаву.
Кандидациона пријава из става 1. овог члана подноси се на обрасцу ВСС – 1/2015.
Кандидациона пријава судије кога подржи најмање 20 судија према врсти и степену суда, односно суда са територије аутономних покрајина у којем врши судијску функцију садржи име и презиме кандидата и назив суда у коме врши судијску функцију, место и датум подношења кандидационе пријаве, као и податке о кандидату и својеручни потпис кандидата, са прилозима: образац са потписима најмање 20 судија (образац ВСС – 7/2015) и лични и професионални подаци о кандидату. 
Кандидациона пријава из става 3. овог члана подноси се на обрасцу ВСС – 2/2015.
Кандидациона пријава, са прилозима, за кандидата са територије аутономних покрајина подноси се на начин из ст. 1. и 3. овога члана на обрасцима ВСС – 3/2015 и 5/2015.
Кандидациона пријава коју подноси кандидат из реда судија Врховног касационог суда, Прекршајног апелационог суда, Привредног апелационог суда и Управног суда садржи име и презиме кандидата, суд у коме врши судијску функцију, место и датум подношења кандидационе пријаве, као и податке о кандидату и својеручни потпис кандидата, са прилозима лични и професионални подаци о кандидату.
Кандидациона пријава из става 6. овог члана подноси се на обрасцу ВСС – 4/2015.
Члан 10.
Обрасци потребни за подношење кандидационих пријава могу се преузети у седишту Изборне комисије Високог савета судства, Ресавска 42, Београд, у периоду од 7,30 до 15,30 сати. 
Захтев за достављање образаца може се поднети и електронским путем на kabinet@vss.sud.rs или преузети са интернет стране Високог савета судства www.vss.sud.rs 
Достављање образаца по поднетим захтевима доставља се електронским путем или личним преузимањем.
Члан 11.
Изборна комисија проглашава кандидатуру одмах по пријему пријаве, а најкасније у року од 24 сата од пријема пријаве.
Решење о проглашењу кандидатуре из става 1. овог члана Изборна комисија доставља подносиоцу пријаве. 
Члан 12.
Изборна комисија, кандидациону пријаву која није поднета благовремено, одбацује решењем.
Када Изборна комисија утврди да пријава није потпуна односно да садржи недостатке који су сметња за проглашење кандидатуре, доноси закључак у року од 24 сата од пријема пријаве којим се подносиоцу пријаве налаже да пријаву допуни или уреди у року од 48 сати од пријема закључка. 
Закључком се подносиоцу пријаве указује на радње које треба да предузме ради отклањања недостатака, уз упозорење да ће пријава у супротном бити одбачена. 
Изборна комисија када утврди да нису отклоњени недостаци на које се указује закључком или нису отклоњени у датом року, доноси у наредних 24 сата решење о одбачају пријаве.
КОНАЧНА ЛИСТА КАНДИДАТА
Члан 13.
Коначну листу кандидата за сваки степен и врсту суда односно из судова са територије аутономних покрајина утврђује Изборна комисија. 
Коначна листа кандидата садржи: проглашене кандидатуре за сваки степен и врсту суда односно из судова са територије аутономних покрајина са личним подацима кандидата и називом суда у коме кандидат врши судијску функцију.
Редослед кандидата на коначним листама кандидата утврђује се према редоследу предаје кандидационих пријава Изборној комисији.
Као редослед предаје кандидационих пријава рачуна се датум и сат предаје благовремене и потпуне пријаве.
Члан 14.
Изборна комисија утврђује по једну коначну листу кандидата за сваки степен и врсту судова, односно из судова са територије аутономних покрајина, из којих се предлажу изборни чланови Високог савета судства из реда судија, у року од осам дана од истека рока за подношење кандидационих пријава.
ИЗБОРНИ МАТЕРИЈАЛ
Члан 15.
Изборни материјал за спровођење избора обезбеђује Изборна комисија.
Изборна комисија благовремено обезбеђује за сваки бирачки одбор:
− гласачку кутију;
− параване за гласање;
− прибор за гласање;
− прибор за печаћење гласачких кутија и другог изборног материјала;
− службене коверте;
− омоте за гласачке листиће;
− оверени извод из бирачког списка;
− утврђену листу кандидата;
− решење о одређивању бирачких места;
− решење о именовању бирачког одбора;
− потребан број оверених гласачких листића;
− контролни лист за проверу исправности гласачке кутије;
− образац записника бирачког одбора о утврђеним коначним резултатима избора на бирачком месту (образац ВСС – 8/2015);
− обрасце одговарајућих записника о примопредаји изборног материјала пре и после гласања;
− Правила о раду бирачких одбора за спровођење поступка избора за изборне чланове Високог савета судства из реда судија.
ПРЕДАЈА ИЗБОРНОГ МАТЕРИЈАЛА БИРАЧКОМ ОДБОРУ
Предаја изборног материјала пре гласања
Члан 16.
Изборна комисија предаје изборни материјал бирачком одбору у седишту Изборне комисије, Ресавска 42 у Београду, од 7,30 сати до 15,30 сати, најкасније 24 сата пре одржавања избора.
О примопредаји изборног материјала бирачком одбору пре гласања сачињава се записник, који потписују председник Изборне комисије и председник бирачког одбора (образац ВСС – 9/2015). 
Председник суда дужан је да обезбеди простор за чување изборног материјала.
Предаја изборног материјала после гласања
Члан 17.
По затварању бирачког места бирачки одбор без одлагања, а најкасније у року од 12 сати предаје Изборној комисији изборни материјал.
О примопредаји изборног материјала Изборној комисији после гласања сачињава се записник, који потписују председник Изборне комисије и председник бирачког одбора (образац ВСС – 10/2015). 
СТАНДАРДИ ЗА ИЗБОРНИ МАТЕРИЈАЛ
Гласачка кутија
Члан 18.
Гласачка кутија има облик квадра, димензија: ширина 35, дужина 50, а висина 60 cm, са могућим одступањем од 30% зависно од броја судија бирача према изводима из бирачког списка за одређено бирачко место.
Гласачка кутија на свом горњем делу целом дужином и ширином има покретни поклопац који се ужљебљује целом дужином, у горњем делу гласачке кутије.
По дужини покретног дела поклопца, на средњем делу налази се отвор дужине 20 и ширине 1 cm који служи за убацивање гласачких листића.
На левој и десној страни покретног поклопца и основног дела гласачке кутије, на удаљености 35 cm налазе се по два отвора кружног облика пречника 0,5–1 cm.
Кроз кружне отворе на поклопцу и основном делу кутије провлачи се канап који се везује и печати од стране бирачког одбора.
Члан 19.
Гласачка кутија се израђује од провидног чврстог материјала који обезбеђује сигурност гласачких листића и тајност гласања (плексиглас, клирит, пластика или други слични материјал).
Штампање гласачких листића
Члан 20.
Изборна комисије одређује број гласачких листића који се штампају, њихов облик и изглед. 
Број гласачких листића мора бити једнак броју судија које гласају из закљученог бирачког списка.
Пре почетка штампања гласачких листића, комисија утврђује решењем број резервних гласачких листића, који може бити до 5% од укупног броја судија које гласају из закљученог бирачког списка.
Члан 21.
Изборна комисија припрема један гласачки листић који оверава печатом. 
На основу тако припремљеног гласачког листића штампарија израђује на компјутеру (слаже) текст гласачког листића, чију оригиналност утврђује Изборна комисија и оверава печатом (оригинални гласачки листић), после чега се текст у компјутеру уништава.
На основу оригиналног гласачког листића, у штампарији се, у поступку репро-хемиографије израђује филм, са кога се текст оригиналног гласачког листића преноси на полимер плочу.
После израде полимер плоче, филм се одмах комисијски уништава.
Гласачки листић који је пренесен на полимер плочу упоређује се са оригиналом гласачког листића, потом се констатује исправност полимер плоче, па се полимер плоча ставља на машину за штампање.
Члан 22.
Штампање гласачких листића надзире Изборна комисија преко својих чланова.
Члан 23.
Текст гласачког листића штампа се на српском језику, ћириличким писмом, а у судовима у којима су у службеној употреби језици националних мањина, гласачки листићи се штампају и на тим језицима.
СТАТИСТИЧКА ОБРАДА И ЛОГИЧКО-РАЧУНСКА КОНТРОЛА ЗАПИСНИКА БИРАЧКОГ ОДБОРА О УТВРЂЕНИМ КОНАЧНИМ РЕЗУЛТАТИМА ИЗБОРА 
Статистичка обрада
Члан 24.
Статистичку обраду података обавља Административна канцеларија Високог савета судства, на основу записника бирачког одбора о утврђеним коначним резултатима на бирачком месту које јој доставља Изборна комисија.
Административна канцеларија ће одредити лица која ће по завршетку гласања извршити логичко-рачунску контролу података у записницима бирачког одбора о утврђеним коначним резултатима на бирачком месту.
Логичко-рачунска контрола записника бирачких одбора
Члан 25.
Логичко-рачунска контрола записника бирачког одбора о утврђеним коначним резултатима на бирачком месту, врши се на следећи начин:
1. Рачунско слагање података о бирачима:
1.1. Број бирача који су гласали једнак је броју бирача који су заокружени у изводу из бирачког списка.
1.2. Укупан број бирача који су гласали може бити једнак или мањи од броја бирача уписаних у извод из бирачког списка.
2. Рачунско слагање података о бирачима и гласачким листићима:
2.1. Број гласачких листића који се налазе у гласачкој кутији једнак је или мањи од броја бирача који су гласали (напомена: мањи број је могућ зато што се може десити да неки бирачи не убаце гласачки листић у гласачку кутију).
2.2. Број примљених гласачких листића једнак је збиру броја неупотребљених гласачких листића и броја бирача који су гласали. 
3. Рачунско слагање података о гласачким листићима:
3.1. Број гласачких листића који се налазе у гласачкој кутији једнак је збиру броја неважећих гласачких листића и броја важећих гласачких листића.
4. Рачунско слагање података о гласачким листићима и гласовима:
4.1. Број важећих гласачких листића једнак је збиру броја гласова који су добили сви кандидати.
СРЕДСТВА ЗА СПРОВОЂЕЊЕ ПОСТУПКА ПРЕДЛАГАЊА
Члан 26.
Средства за спровођење поступка предлагања кандидата за избор чланова Високог савета судства из реда судија обезбеђује се у буџету Републике Србије.
Захтев за доделу средстава, са спецификацијом укупних трошкова, Изборна комисија подноси Високом савету судства.
Средства за спровођење поступка предлагања кандидата за избор чланова Високог савета судства из реда судија користе се за:
− штампање изборног материјала;
− набавку гласачких кутија и изборног материјала;
− превозничке, ПТТ и друге услуге.
Налогодавац за располагање средствима за спровођење поступка предлагања кандидата за избор чланова Високог савета судства из реда судија је председник Изборне комисије, који је дужан да Високом савету судства поднесе извештај о утрошеним средствима, након завршених избора.
ОБРАСЦИ ЗА СПРОВОЂЕЊЕ ПОЈЕДИНИХ РАДЊИ У ПОСТУПКУ ПРЕДЛАГАЊА КАНДИДАТА ЗА ИЗБОР ЧЛАНОВА САВЕТА ИЗ РЕДА СУДИЈА
Члан 27.
Поједине радње при спровођењу поступка предлагања кандидата за изборне чланове Високог савета судства из реда судија врше се према следећим обрасцима:
− кандидациона пријава за изборног члана Високог савета судства из реда судија, кога предлаже седница свих судија једног или више судова – ВСС 1/2015;
− кандидациона пријава за изборног члана Високог савета судства из реда судија, кога подржава најмање 20 судија – ВСС 2/2015;
− кандидациона пријава за изборног члана Високог савета судства из реда судија са територије аутономних покрајина кога предлаже седница свих судија суда са територије аутономних покрајина – ВСС 3/2015;
− кандидациона пријава за изборног члана Високог савета судства из реда судија, када пријаву подноси сам кандидат – ВСС 4/2015;
− кандидациона пријава за изборног члана Високог савета судства из реда судија са територије аутономних покрајина, кога подржава најмање 20 судија – ВСС 5/2015; 
– изјава кандидата о прихватању кандидатуре за изборног члана Високог савета судства из реда судија – ВСС 6/2015;
− образац са потписима најмање 20 судија који подржавају кандидата – ВСС 7/2015;
− образац записника бирачког одбора о утврђеним коначним резултатима избора на бирачком месту – ВСС 8/2015;
− образац записника о примопредаји изборног материјала пре гласања – ВСС 9/2015;
− образац записника о примопредаји изборног материјала после гласања – ВСС 10/2015.
ЧУВАЊЕ ИЗБОРНОГ МАТЕРИЈАЛА
Члан 28.
Изборни материјал чува се пет година.
Финансијски документи чувају се у роковима који су утврђени прописима о чувању финансијских докумената.
По истеку рока за чување, са изборним материјалом се поступа у складу са прописима о архивској грађи.
ЗАВРШНА ОДРЕДБА
Члан 29.
Ово упутство ступа на снагу даном објављивања у „Службеном гласнику Републике Србије”.
 
Број 013-00-3/2015-02
У Београду, 12. октобра 2015. године
Председник Изборне комисије, 
Бата Цветковић, с.р.

Образац ВСС 1/2015 - Кандидациона 
				пријава за изборног члана Високог савета судства из реда судија, 
				кога предлаже седница свих судија једног или више судова

Образац ВСС 2/2015 − Кандидациона 
				пријава за изборног члана Високог савета судства из реда судија, 
				кога подржава најмање 20 судија

Образац ВСС 3/2015 − Кандидациона 
				пријава за изборног члана Високог савета судства из реда судија 
				са територије аутономних покрајина кога предлаже седница свих 
				судија суда са територије аутономних покрајина

Образац ВСС 4/2015 − Кандидациона 
				пријава за изборног члана Високог савета судства из реда судија 
				(кандидат из Врховног касационог суда, Прекршајног апелационог 
				суда, Привредног апелационог суда и Управног суда)

Образац ВСС 5/2015 − Кандидациона 
				пријава за изборног члана Високог савета судства из реда судија 
				са територије аутономних покрајина, кога подржава најмање 20 
				судија са територије аутономних покрајна

Образац ВСС 6/2015 – Изјава о 
				прихватању кандидатуре за изборног члана Високог савета судства 
				из реда судија

Образац ВСС 7/2015 − Подршка кандидату 
				за изборног члана Високог савета судства из реда судија

Образац ВСС 8/2015 − Записник бирачког 
				одбора о утврђеним коначним резултатима избора на бирачком месту

Образац ВСС 9/2015 − Записник о 
				примопредаји изборног материјала пре гласања

Образац ВСС 10/2015 − Записник о 
				примопредаји изборног материјала после гласања