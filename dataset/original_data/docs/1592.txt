На основу члана 63. Закона о извршењу ванзаводских санкција и мера („Службени гласник РС”, број 55/14), 
Министар правде доноси
 
ПРАВИЛНИК 
о начину вршења надзора над извршењем ванзаводских санкција и мера
"Службени гласник РС", број 16 од 26. фебруара 
				2016.
 
Члан 1.
Овим правилником уређује се начин вршења надзора над извршењем ванзаводских санкција и мера. 
Члан 2.
Стручни надзор над извршењем ванзаводских санкција и мера (у даљем тексту: надзор) обављају овлашћена лица у саставу Повереничке службе, у складу са Законом о извршењу ванзаводских санкција и мера (у даљем тексту: Закон). 
Члан 3.
Надзором се проверава законитост и стручност у раду у извршењу ванзаводских санкција и мера, кроз редовни, контролни и ванредни надзор, у складу са законом.
Члан 4.
Редовни надзор спроводи се у складу са годишњим планом рада Повереничке службе.
Контролни надзор спроводи се ради утврђивања извршења мера које су наложене у оквиру редовног или ванредног надзора.
Ванредни надзор спроводи се на основу процене руководиоца Повереничке службе да околности у функционисању повереничке канцеларије захтевају његово обављање.
Члан 5.
Надзор над радом повереничке канцеларије обавља се на основу писменог налога директора Управе, на предлог руководиоца Повереничке службе.
Члан 6.
Овлашћена лица у обављању надзора проверавају законитост и стручност у раду.
Овлашћена лица врше надзор непосредним опажањем, увидом у службену документацију и евиденције, појединачним и групним разговорима са запосленима и лицима према којима се примењују ванзаводске санкције и мере. 
Члан 7.
Повереник овлашћеним лицима омогућава несметан рад и доставља све тражене податке за обављање надзора. 
Члан 8.
У вршењу надзора из члана 6. овог правилника проверавају се: облици и методе рада повереника који се примењују у реализацији појединачних програма поступања; рад повереника у области статуса и заштите права лица према којима се извршавају ванзаводске санкције и мере; испуњење рокова и усклађеност појединачног програма поступања са обавезама или мерама које је одредио надлежни орган и сарадња повереника са службом за третман у заводу и другим субјектима укљученим у реализацију појединачног програма поступања, у складу са законом. 
Члан 9.
О обављеном надзору овлашћена лица састављају записник, у коме евидентирају уочене недостатке и наводе мере и рокове за њихово отклањање, као и предлог мера за побољшање рада.
Члан 10.
Записник о извршеном надзору доставља се руководиоцу Повереничке службе и директору Управе, у складу са Законом.
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”. 
 
Број 110-00-1/2016-01
У Београду, 23. фебруара 2016. године
Министар,
Никола Селаковић, с.р.