На основу члана 35. став 4. Закона о рачуноводству („Службени гласник РС”, брoj 62/13), 
	
Министар финансија доноси
 
ПРАВИЛНИК 
	
о облику и садржају Статистичког извештаја за друга правна лица 
	

	"Службени гласник РС", број 137 од 16. децембра 2014.
 
I. ОСНОВНЕ ОДРЕДБЕ
Члан 1.
Овим правилником прописује се облик и садржај Статистичког извештаја за друга правна лица из члана 2. тачка 2) Закона о рачуноводству („Службени гласник РС”, број 62/13) (у даљем тексту: друга правна лица). 
	
Члан 2.
Образац Статистичког извештаја за друга правна лица (у даљем тексту: Статистички извештај), одштампан је уз овај правилник и чини његов саставни део. 
	
У погледу садржине група рачуна и рачуна у Статистичком извештају поступа се према одредбама подзаконског акта којим се уређује контни оквир и садржина рачуна у контном оквиру за друга правна лица.
У Статистичком извештају износи се уписују у хиљадама динара, а број запослених у целом броју.
Изузетно од става 2. овог члана, друга правна лица која одлуче да примењују Међународни стандард финансијског извештавања за мала и средња правна лица (МСФИ за МСП), у складу са чланом 22. став 2. Закона о рачуноводству, обавезно примењују Правилник о облику и садржају Статистичког извештаја за привредна друштва, задруге и предузетнике („Службени гласник РС”, број 127/14). 
	
Члан 3.
Новооснована друга правна лица приказују податке о пословању у извештајној години у периоду који је краћи од календарске године или је највише једнак календарској години, али не приказују стање на дан 1. јануар извештајне године, као ни пословање у претходној години. На Статистичком извештају новооснована друга правна лица стављају назнаку: „новоосновано”.
II. САДРЖАЈ СТАТИСТИЧКОГ ИЗВЕШТАЈА
Члан 4.
У Статистичком извештају, друга правна лица уносе податке у све табеле од I до VII.
Подаци се уносе у све предвиђене колоне према садржини група рачуна и рачуна означених у табели.
Члан 5. 
У табелу I – ОПШТИ ПОДАЦИ О ДРУГОМ ПРАВНОМ ЛИЦУ, под ознаком АОП 9001 – Број месеци пословања, уноси се број месеци пословања у календарској години, као цео број у интервалу од 1 до 12. Новоосновано друго правно лице не попуњава колону 4.
Под ознаком АОП 9002 – Ознака за власништво, уноси се статистичка ознака за власништво према следећем: 1 за друштвено, 2 за приватно, 3 за задружно, 4 за мешовито (два или више облика власништва) и 5 за државно власништво. 
	
Под ознаком АОП 9003 – Број страних (правних или физичких) лица која имају улоге, уноси се број правних или физичких лица са седиштем у иностранству која имају улоге у другом правном лицу. 
	
Под ознаком АОП 9004 – Просечан број запослених на основу стања крајем сваког месеца, у колону 3 уноси се податак утврђен као годишњи просек бројчаног стања запослених на крају сваког месеца у извештајној години, а у колону 4 број запослених у претходној години утврђен на исти начин. Годишњи просек представља збир запослених на крају сваког месеца у току обрачунског периода, подељен бројем месеци пословања. 
	
Члан 6.
У табелу II – ПОТРАЖИВАЊА И ОБАВЕЗЕ, уносе се подаци у колоне 4 и 5 према садржини рачуна означених у колони 1. 
	
Под ознаком АОП 9005 – Потраживања у току године од друштава за осигурање за накнаду штете, уноси се укупна вредност одштетних захтева по основу накнада штета од друштава за осигурање у току године (повећање – дуговни промет без почетног стања део рачуна 226, у делу који се односи на потраживања од друштава за осигурање).
Под ознакама АОП 9006 до 9008 – Обавезе за нето зараде и накнаде зарада, порез и доприносе на зараде и накнаде зарада, уноси се укупан годишњи износ према обрачуну зарада – повећање у току године (потражни промет без почетног стања) са рачуна 450, 451 и 452.
Под ознаком АОП 9009 – Обавезе према физичким лицима за накнаде по уговорима, уноси се повећање у току године (потражни промет без почетног стања) обавеза за накнаде физичким лицима по основу уговора о делу, ауторству, привременим и повременим пословима, заступању и посредовању, допунском раду и других уговора уз накнаду.
Члан 7.
У табелу III – ДРУГИ ТРОШКОВИ И РАСХОДИ, уносе се подаци у колоне 4 и 5 према садржини рачуна означених у колони 1. 
	
Под ознаком АОП 9014 – Трошкови накнада физичким лицима (бруто) по основу уговора, уноси се збир стања на рачунима 522 – Трошкови накнада по уговору о делу, 523 – Трошкови накнада по ауторским уговорима, 524 – Трошкови накнада по уговорима о привременим и повременим пословима и 525 – Трошкови накнада физичким лицима по основу осталих уговора.
Под ознаком АОП 9016 – Трошкови закупнина, уноси се годишњи износ закупнина по основу уговора о закупу основних средстава: опреме, пословног, складишног, канцеларијског и другог простора, земљишта и сл, без обзира на то да ли је закуподавац правно или физичко лице. Ова позиција требало би да одговара збиру коначног стања рачуна 533 – Трошкови закупнина и аналитичког рачуна у оквиру рачуна 525 на којем се књиже трошкови накнада физичким лицима по основу других уговора (уговора о закупу када је закуподавац физичко лице и др.), према годишњем закључку пословних књига. У случају дугорочног закупа који се књижи на рачуну 014 – Остала нематеријална имовина, тј. уколико је закупнина плаћена за период дужи од једне године, уписује се део који припада извештајној години.
Под ознаком АОП 9017 – Трошкови закупнина земљишта, уноси се годишњи износ закупнине за земљиште узето у закуп према уговору о закупу. Ова позиција одговара збиру коначног стања аналитичког рачуна у оквиру рачуна 533 на којем се књижи закупнина земљишта других правних лица и аналитичког рачуна у оквиру рачуна 525 на којем се књиже трошкови накнада физичким лицима по основу других уговора (уговора о закупу када је закуподавац физичко лице и др.), у делу који се односи на закуп земљишта, према годишњем закључку пословних књига. У случају дугорочног закупа који се књижи на рачуну 014 – Остала нематеријална имовина, тј. уколико је закупнина плаћена за период дужи од једне године, уписује се део који припада извештајној години.
Под ознаком АОП 9024 – Расходи камата и део финансијских расхода, уноси се годишњи износ (повећање) обрачунатих расхода камата по кредитима, по обавезама из дужничко-поверилачких односа, финансијском лизингу, затезне и друге камате прокњижене на рачуну 562 – Расходи камата. Поред наведеног, уноси се и годишњи обрачунати износ свих врста камата по основу обавеза према матичним, зависним и повезаним лицима прокњижених на рачуну 560. 
	
Под ознаком АОП 9025 – Расходи камата по кредитима од банака и других финансијских институција, уноси се годишњи износ (повећање) обрачунатих расхода камата по основу кредита узетих од банака и других финансијских институција према уговору о кредиту. Укључује се део рачуна 562 који се искључиво односи на камате по кредитима, као и евентуални део камата по кредитима од банака по основу обавеза према матичним, зависним и повезаним правним лицима прокњижених на рачуну 560. У томе, под ознаком АОП 9026 – Расходи камата по краткорочним кредитима у земљи, под ознаком АОП 9027 – Расходи камата по краткорочним кредитима у иностранству, под ознаком АОП 9028 – Расходи камата по дугорочним кредитима у земљи и под ознаком АОП 9029 – Расходи камата по дугорочним кредитима у иностранству, стање на крају текуће, односно претходне године. 
	
Под ознаком АОП 9030 – Расходи за хуманитарне, научне, верске, културне, здравствене, образовне и за спортске намене, као и за заштиту човекове средине, уноси се годишњи износ издатака за наведене сврхе прокњижен на аналитичким рачунима у оквиру рачуна 579, и то на аналитичком рачуну на којем се књиже издаци за хуманитарне, културне, здравствене, образовне, научне и верске намене, за заштиту човекове средине и за спортске намене, као и на аналитичком рачуну на којем се књиже давања у новчаном износу или натуралном облику другим правним лицима ради ублажавања последица елементарних непогода или других ванредних догађаја.
Члан 8.
У табелу IV – ДРУГИ ПРИХОДИ, уносе се подаци у колоне 4 и 5 према садржини рачуна означених у колони 1. 
	
Под ознаком АОП 9036 – Приходи од камата, уносе се приходи од камата по датим кредитима, по потраживањима из дужничко-поверилачких односа, финансијском лизингу, затезним и другим каматама прокњиженим на рачуну 662. Поред наведеног, уносе се и приходи од свих врста камата по основу потраживања из односа са матичним, зависним и повезаним правним лицима евидентираним на рачунима 660 и 661.
Под ознаком АОП 9037 – Приходи од камата по рачунима и депозитима у банкама и другим финансијским институцијама, уноси се годишњи износ (повећање) обрачунатих камата по депозитима и рачунима у банкама и другим финансијским институцијама. Уносе се подаци са дела рачуна 662 који се односи на камате по депозитима, као и евентуални део камата по депозитима прокњижен на рачунима 660 и 661 по основу потраживања из односа са матичним, зависним и повезаним правним лицима.
Под ознаком АОП 9038 – Приходи од дивиденди, уноси се годишњи износ прихода по основу дивиденди прокњижен на рачуну 664. Поред наведеног, уносе се и приходи од дивиденди и учешћа у добитку оствареном у односу са матичним, зависним и осталим повезаним правним лицима која се евидентирају на рачунима 660 и 661.
Члан 9.
У табелу V – ОСТАЛИ ПОДАЦИ, под ознаком АОП 9040 – Обавезе за акцизе (према годишњем обрачуну акциза), уноси се укупан годишњи износ обрачунатих акциза према годишњем обрачуну и пореској пријави.
Под ознаком АОП 9041 – Обрачунате царине и друге увозне дажбине, уноси се укупан годишњи износ обрачунатих царина и других увозних дажбина према царинској и другој документацији у вези са увозом.
Под ознаком АОП 9042 – Капиталне субвенције и друга државна додељивања за изградњу и набавку основних средстава и нематеријалних улагања, уносе се државна додељивања намењена за изградњу и набавку основних средстава (пословни простор и зграде, опрема, возила и остало), примљена основна средства без накнаде, као и државна помоћ за реконструкцију, модернизацију и друга унапређења основних средстава. Такође, уноси се и отпис дугова по основу пореза и доприноса, као и прилив средстава у циљу покрића губитака кумулираних током више пословних година. Обухвата се и државна помоћ у циљу надокнаде штете и покрића губитака насталих као последица природних непогода и других ванредних околности (део рачуна групе 68 који се односи на помоћ државе и њених органа и фондова). На овој позицији уноси се укупан (бруто) износ новопримљених средстава у току године по основу државних додељивања за набавку и изградњу основних средстава и нематеријалних улагања. Уноси се искључиво износ нових државних додељивања примљених у току године у бруто износу (у случају да је извршено временско разграничење примљених државних додељивања преко рачуна 495, неопходно је приказати укупан (бруто) износ примљеног додељивања, односно донације у току године, а не годишњи део који се преноси са рачуна 495 на рачуне групе 64). Укидање одложених прихода по основу додељивања из претходних година се искључује.
Под ознаком АОП 9043 – Државна додељивања за премије, регрес и покриће текућих трошкова пословања, уносе се државна додељивања у виду премија, регреса, додељивања за покриће текућих трошкова пословања и пословних губитака, односно само она додељивања која су непосредно везана за производњу производа и услуга и која се примају по основу количине или вредности остварене производње.
Под ознаком АОП 9044 – Остала државна додељивања, уносе се сви претходно непоменути видови државне помоћи у новцу или натури. Обухватају се примања без условљене намене и без директне везе са производњом производа и услуга, као што су дотације за новозапослена лица, за заштиту човекове околине и уградњу одговарајуће опреме, за истраживање и развој, повраћај пореских дажбина по основу извоза производа и услуга и сл.
Под ознаком АОП 9045 – Примљене донације из иностранства и друга бесповратна средства у новцу или натури од иностраних правних и физичких лица, уносе се донације и сва остала бесповратна средства из иностранства примљена у току године у бруто износу (у новцу или натури). Обухватају се не само приходи од условљених донација (део рачуна групе 64), већ и донације за које уговором није предвиђен услов нити намена и које се књиже у корист осталих прихода, као и приходи од накнада штета од катастрофа и других непредвиђених догађаја (део рачуна 679). Укидање одложених прихода по основу донација из претходних година се искључује.
Члан 10.
У табелу VI – РАЗГРАНИЧЕНИ НЕГАТИВНИ НЕТО ЕФЕКТИ УГОВОРЕНЕ ВАЛУТНЕ КЛАУЗУЛЕ И КУРСНИХ РАЗЛИКА, податке уносе друга правна лица која су у годишњим финансијским извештајима за 2008, 2009, 2010, 2012. и 2013. годину вршила разграничење нето ефеката обрачунате уговорене валутне клаузуле и нето ефеката обрачунатих курсних разлика, у складу са чл. 77а – 77л Правилника о Контном оквиру и садржини рачуна у Контном оквиру за привредна друштва, задруге, друга правна лица и предузетнике („Службени гласник РС”, бр. 114/06, 119/08, 9/09, 4/10, 3/11 и 101/12), за текућу и претходну годину. 
	
Под ознаком АОП 9047 – Почетно стање разграниченог нето ефекта уговорене валутне клаузуле, уноси се салдо са рачуна 289 – Остала активна временска разграничења, део који је настао по основу разграничења негативног нето ефекта уговорене валутне клаузуле из претходних година.
Под ознаком АОП 9048 – Разграничени нето ефекат уговорене валутне клаузуле, уноси се негативан нето ефекат уговорене валутне клаузуле који је разграничен по годишњем финансијском извештају у текућој години. 
	
Под ознаком АОП 9049 – Сразмерни део укинутог разграниченог нето ефекта уговорене валутне клаузуле, уноси се део или у целини укинут разграничени негативан нето ефекат уговорене валутне клаузуле који је пренет у Биланс успеха у текућој години.
Под ознаком АОП 9050 – Преостали износ разграниченог нето ефекта уговорене валутне клаузуле, исказује се салдо на рачуну 289 – Остала активна временска разграничења, на крају текуће године.
Под ознаком АОП 9051 – Почетно стање разграниченог нето ефекта курсних разлика, уноси се салдо са рачуна 289 – Остала активна временска разграничења, део који је настао по основу разграничења негативног нето ефекта курсних разлика из претходних година.
Под ознаком АОП 9052 – Разграничени нето ефекат курсних разлика, уноси се негативан нето ефекат курсних разлика који је разграничен по годишњем финансијском извештају у текућој години. 
	
Под ознаком АОП 9053 – Сразмерни део укинутог разграниченог нето ефекта курсних разлика, уноси се део или у целини укинут разграничени нето ефекат курсних разлика који је пренет у Биланс успеха у текућој години.
Под ознаком АОП 9054 – Преостали износ разграниченог нето ефекта курсних разлика, исказује се салдо на рачуну 289 – Остала активна временска разграничења, на крају текуће године.
Члан 11.
У табелу VII – РАЗГРАНИЧЕНИ ПОЗИТИВНИ НЕТО ЕФЕКТИ УГОВОРЕНЕ ВАЛУТНЕ КЛАУЗУЛЕ И КУРСНИХ РАЗЛИКА, податке уносе друга правна лица која су у годишњим финансијским извештајима за 2008, 2009, 2010, 2012. и 2013. годину вршила разграничење нето ефеката обрачунате уговорене валутне клаузуле и нето ефеката обрачунатих курсних разлика, у складу са чл. 77а – 77л Правилника о Контном оквиру и садржини рачуна у Контном оквиру за привредна друштва, задруге, друга правна лица и предузетнике („Службени гласник РС”, бр. 114/06, 119/08, 9/09, 4/10, 3/11 и 101/12), за текућу и претходну годину. 
	
Под ознаком АОП 9055 – Почетно стање разграниченог нето ефекта уговорене валутне клаузуле, уноси се салдо са рачуна 499 – Остала пасивна временска разграничења, део који је настао по основу разграничења позитивног нето ефекта уговорене валутне клаузуле из претходних година.
Под ознаком АОП 9056 – Разграничени нето ефекат уговорене валутне клаузуле, уноси се позитиван нето ефекат уговорене валутне клаузуле који је разграничен по годишњем финансијском извештају у текућој години. 
	
Под ознаком АОП 9057 – Сразмерни део укинутог разграниченог нето ефекта уговорене валутне клаузуле, уноси се део или у целини укинут разграничени позитиван нето ефекат уговорене валутне клаузуле који је пренет у Биланс успеха у текућој години.
Под ознаком АОП 9058 – Преостали износ разграниченог нето ефекта уговорене валутне клаузуле, исказује се салдо на рачуну 499 – Остала пасивна временска разграничења, на крају текуће године.
Под ознаком АОП 9059 – Почетно стање разграниченог нето ефекта курсних разлика, уноси се салдо са рачуна 499 – Остала пасивна временска разграничења, део који је настао по основу разграничења позитивног нето ефекта курсних разлика из претходних година. 
	
Под ознаком АОП 9060 – Разграничени нето ефекат курсних разлика, уноси се позитиван нето ефекат курсних разлика који је разграничен по годишњем финансијском извештају у текућој години. 
	
Под ознаком АОП 9061 – Сразмерни део укинутог разграниченог нето ефекта курсних разлика, уноси се део или у целини укинут разграничени позитиван нето ефекат курсних разлика који је пренет у Биланс успеха у текућој години.
Под ознаком АОП 9062 – Преостали износ разграниченог нето ефекта курсних разлика, исказује се салдо на рачуну 499 – Остала пасивна временска разграничења, на крају текуће године. 
	
III. ЗАВРШНЕ ОДРЕДБЕ
Члан 12.
Даном ступања на снагу овог правилника престаје да важи Правилник о садржини позиција у обрасцу Статистички извештај за друга правна лица („Службени гласник РС”, број 24/14). 
	
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се почев од састављања финансијских извештаја за 2014. годину. 
	
 
Број 110-00-490/2014-16
У Београду, 10. децембра 2014. године 
	
Министар, 
др Душан Вујовић, с.р.
 


	Статистички извештај за друга правна лица