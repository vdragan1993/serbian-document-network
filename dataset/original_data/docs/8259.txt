На основу члана 34. став 3. Закона о Централном регистру обавезног социјалног осигурања („Службени гласник РС”, број 30/10) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
Влада доноси
 
УРЕДБУ
о ближој садржини, року и начину преузимања података неопходних за успостављање Јединствене базе података Централног регистра обавезног социјалног осигурања
"Службени гласник РС", број 78 од 19. октобра 
				2011.

				 

				 
Предмет Уредбе
 
Члан 1.
Овом уредбом уређује се ближа садржина података који су неопходни за успостављање Јединствене базе података о обвезницима доприноса за обавезно социјално осигурање и осигураним лицима (у даљем тексту: Јединствена база), рок и начин преузимања тих података, као и рокови у којима ће организације за обавезно социјално осигурање и Пореска управа усагласити податкe из својих база.
Организације обавезног социјалног осигурања у смислу Закона о Централном регистру обавезног социјалног осигурања (у даљем тексту: Закон) и ове уредбе јесу: Републички фонд за пензијско и инвалидско осигурање, Републички фонд за здравствено осигурање и Национална служба за запошљавање (у даљем тексту: организације).
 
Успостављање Јединствене базе
 
Члан 2.
Јединствена база Централног регистра обавезног социјалног осигурања ( у даљем тексту: Централни регистар) успоставља се преузимањем података из постојећих база података које воде oрганизације и Пореска управа, чија је ближа садржина прописана овoм уредбом.
 
Садржина података који се преузимају
 
Члан 3.
Ради успостављања Јединствене базе од Републичког фонда за пензијско и инвалидско осигурање преузимају се:
1) подаци о осигуранику:
(1) презиме и име,
(2) јединствени матични број грађана – лични број осигураника,
(3) пол,
(4) дан, месец и година рођења,
(5) занимање,
(6) школска спрема,
(7) основ осигурања, основ престанка осигурања,
(8) датум стицања и престанка својства осигураника,
(9) датум промене у току осигурања,
(10) радно време,
(11) назив и седиште обвезника плаћања доприноса,
(12) матични број регистра и порески идентификациони број послодавца,
(13) регистарски број послодавца,
(14) посебни подаци о осигуранику,
(15) да ли је осигураник корисник права из пензијског и инвалидског осигурања,
(16) основице доприноса за пензијско и инвалидско осигурања, висина уплаћених доприноса за пензијско и инвалидско осигурање и периоди на који се та уплата односи;
2) подаци о обвезнику плаћања доприноса:
(1) регистарски број обвезника плаћања доприноса,
(2) порески идентификациони број (ПИБ) додељен од надлежног органа или ЈМБГ физичког лица,
(3) матични број регистра додељен од надлежног органа,
(4) шифра делатности обвезника плаћања доприноса,
(5) пословно име/презиме и име физичког лица обвезника плаћања доприноса,
(6) седиште/адреса (место, улица и број) обвезника плаћања доприноса,
(7) број и назив поште седишта/пребивалишта обвезника плаћања доприноса,
(8) општина на којој се налази седиште/пребивалиште обвезника плаћања доприноса,
(9) датум почетка, престанка и промене у пословању.
Од Републичког фонда за здравствено осигурање преузимају се: 
1) подаци о осигуранику:
(1) презиме и име,
(2) јединствени матични број грађана – лични број осигураника, 
(3) пол,
(4) дан, месец и година рођења,
(5) занимање,
(6) школска спрема,
(7) основ осигурања,
(8) датум стицања, односно престанка својства осигураника, као и промене у току осигурања,
(9) адреса пребивалишта,
(10) пословно име и седиште обвезника плаћања доприноса,
(11) матични број регистра и порески идентификациони број обвезника плаћања доприноса,
(12) општина на којој се налази пребивалиште осигураника и
(13) држављанство;
2) за чланове породице осигураника из тачке 1) овог става, и то:
(1) презиме и име,
(2) јединствени матични број грађана,
(3) пол,
(4) дан, месец и година рођења,
(5) сродство са осигураником и
(6) адреса пребивалишта;
3) подаци о обвезнику плаћања доприноса:
(1) регистарски број обвезника плаћања доприноса,
(2) порески идентификациони број (ПИБ) додељен од надлежног органа или ЈМБГ физичког лица,
(3) матични број регистра додељен од надлежног органа,
(4) шифра делатности обвезника плаћања доприноса,
(5) пословно име (презиме и име) обвезника плаћања доприноса,
(6) седиште/адреса (место, улица и број) обвезника плаћања доприноса,
(7) општина на чијој територији се налази седишта/пребивалишта обавезника плаћања доприноса, 
(8) датум почетка, престанка и промене у пословању обавезника плаћања доприноса.
Од Пореске управе преузимају се следећи подаци:
(1) порески идентификациони број,
(2) матични број регистра,
(3) ЈМБГ предузетника/физичког лица,
(4) пословно име правног лица, назив предузетника и/или предузетничке радње физичког лица,
(5) правна форма привредног субјекта,
(6) општина седишта правног лица, предузетника, адреса физичког лица,
(7) место, седиште правног лица, предузетника, адреса физичког лица,
(8) шифра делатности.
Од Националне службе за запошљавање преузимају се:
1) подаци о кориснику новчане накнаде:
(1) презиме и име незапосленог – корисника новчане накнаде,
(2) ЈМБГ незапосленог – корисника новчане накнаде,
(3) пол незапосленог,
(4) дан, месец и година рођења незапосленог,
(5) пребивалиште незапосленог (адреса становања),
(6) занимање незапосленог,
(7) образовни профил/звање незапосленог,
(8) датум почетка и престанка права на новчану накнаду;
2) подаци о кориснику привремене накнаде за лица са подручја АП Косово и Метохија:
(1) презиме и име – корисника привремене накнаде,
(2) ЈМБГ корисника привремене накнаде,
(3) пол,
(4) дан, месец и година рођења,
(5) пребивалиште/боравиште корисника привремене накнаде,
(6) занимање корисника привремене накнаде,
(7) образовни профил/звање корисника привремене накнаде и
(8) датум стицања права на привремену накнаду.
 
Преузимање података
 
Члан 4.
Организације и Пореска управа дужне су да податке из члана 3. ове уредбе учине доступним ради преноса у Јединствену базу у изворном облику и из изворних база података.
 
Тим за пренос података
 
Члан 5.
Преузимањем података из члана 3. ове уредбе управља Тим за пренос података (у даљем тексту: Тим), који именује министар надлежан за социјалну политику из реда запослених у Централном регистру, Републичком фонду за пензијско и инвалидско осигурање, Републичком фонду за здравствено осигурање, Националној служби за запошљавање и Пореској управи.
Свака од организација из става 1. овог члана и Пореска управа предлажу по два своја представника, од којих један мора бити дипломирани правник или дипломирани економиста, који поседује дугогодишње искуство на пословима матичне евиденције, односно на пословима из основне делатности учесника у поступку успостављања Јединствене базе, а други – задужен за информационе технологије, са дугогодишњим искуством и познавањем структуре и начина рада изворног система.
 
Задаци Тима
 
Члан 6.
Тим је задужен за:
1) организовање, планирање и спровођење активности у поступку преноса података у Јединствену базу;
2) координацију дизајна, имплементацију и тестирање комплетног поступка преноса података;
3) идентификовање грешака и прослеђивање надлежним организацијама или органу ради исправке погрешних података;
4) верификацију података, пре коначног преноса података у Јединствену базу.
Тим је дужан да министру надлежном за социјалну политику периодично, а најмање једном у три месеца доставља извештај о току поступка преноса података, као и коначан извештај о завршеном поступку преноса података у Јединствену базу.
 
Усаглашавање подaтака и провера тачности

				 
Члан 7.
По преузимању података из члана 3. ове уредбе од организација и Пореске управе, а пре уноса у базу Централног регистра, врши се усаглашавање сродних података из различитих база, као и провера њихове тачности и потпуности.
Ако податак није потпун или није тачан, Централни регистар не врши његову исправку, већ о томе сачињава извештај који садржи груписане (генерисане) податке који нису исправни и доставља га организацијама или Пореској управи, ради исправљања утврђених неправилности и усаглашавања података, пре њиховог уноса у Јединствену базу.
Организације и Пореска управа врше исправке на основу расположивих евиденција, микрофилмских копија пријава, личних картона и других изворних података или у сарадњи са подносиоцима пријава за матичну евиденцију и подносиоцима пореских пријава.
Организације и Пореска управа дужне су да у року од 30 дана, од дана утврђене несагласности односно нетачности, изврше исправке података и учине их доступним ради преноса у Јединствену базу.
 
Извештај о завршеном поступку преноса података
 
Члан 8.
Централни регистар, после извршених свих провера тачности, пренетих података из база организација и Пореске управе, у Јединствену базу, потврђује да је завршен пренос података неопходних за успостављање Јединствене базе, а на основу чега Тим сачињава коначан извештај у складу са чланом 6. став 2. ове уредбе.
 
Означавање података
 
Члан 9.
Подаци из члана 3. ове уредбе уносе се и означавају у Јединственој бази шифрама прописаним Јединственим кодексом шифара, у складу са Уредбом о садржини, обрасцу и начину подношења Јединствене пријаве на обавезно социјално осигурање, Јединственим методолошким принципима и Јединственом кодексу шифара за унос података у Јединствену базу Централног регистра обавезног социјалног осигурања („Службени гласник РС”, број 54/10).
 
Заштита података
 
Члан 10.
Заштита података пренетих у Јединствену базу обезбеђује се у складу са законом.
 
Рокови за окончање поступка преузимања података
 
Члан 11.
Поступак преузимања података од организација и Пореске управе започиње именовањем Тима, најраније у року од осам дана од дана ступања на снагу ове уредбе, а завршава се успостављањем Јединствене базе најкасније до 31. децембра 2012. године.
Поступак преузимања података из члана 3. ове уредбе који се односе на основице доприноса за пензијско и инвалидско осигурање, висину уплаћених доприноса за пензијско и инвалидско осигурање и периоде на који се та уплата односи – за период од 1. јануара 2003. до 31. децембра 2012. године, од Републичког фонда за пензијско и инвалидско осигурање, завршава се најкасније 31. децембра 2016. године.
Поступак преузимања података из члана 3. ове уредбе који се односе на основице доприноса за пензијско и инвалидско осигурање и периоде на који се та уплата односи – за период од 1. јануара 1970. до 31. децембра 2002. године, од Републичког фонда за пензијско и инвалидско осигурање, завршава се најкасније 31. децембра 2019. године.
 
Завршна одредба
 
Члан 12.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-7680/2011-2
У Београду, 13. октобра 2011. године
Влада
Председник,
др Мирко Цветковић, с.р.