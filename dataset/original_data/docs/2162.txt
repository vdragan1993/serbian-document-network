На основу члана 12. тачка 1) Закона о играма на срећу („Службени гласник РС”, бр. 88/11 и 93/12 – др. закон), 
	
Министар финансија и привреде доноси
 
ПРАВИЛНИК
о врстама игара на срећу (каталог игара на срећу)

	"Службени гласник РС", број 75 од 25. августа 2013.
 
Члан 1.
Овим правилником утврђују се врсте игара на срећу које се, сагласно члану 4. став 1. Закона о играма на срећу („Службени гласник РС”, бр. 88/11 и 93/12 – др. закон – у даљем тексту: Закон), могу приређивати у складу са Законом.
Члан 2.
Игре на срећу су:
1) класичне игре на срећу;
2) посебне игре на срећу;
3) наградне игре у роби и услугама.
Члан 3.
Класичне игре на срећу су основне класичне игре на срећу и остале класичне игре на срећу.
Основне класичне игре на срећу су:
1) лутрија, инстант-лутрија и друге сличне игре које за основу имају лутрију;
2) спортска прогноза (погађање исхода фудбалских и других спортских такмичења);
3) лото, кено и сличне игре;
4) томбола, бинго и друге сличне игре које за основу имају томболу.
Остале класичне игре на срећу су:
1) фонто;
2) СМС лутрија.
Члан 4.
Посебне игре на срећу су:
1) игре које се приређују у играчницама, и то:
(1) Blackjack (21),
(2) Aмерички рулет,
(3) Француски рулет,
(4) Baccarat (Chemin de fer),
(5) Craps,
(6) Draw poker,
(7) Texas Hol‘dem poker,
(8) Ultimate Texas Hold‘em,
(9) Caribbean karo poker,
(10) Casino stud poker,
(11) Caribbean 7 stid poker
(12) Omaha poker,
(13) Three card poker,
(14) Let it ride poker,
(15) Sic Bo,
(16) Money Wheel,
(17) Punto Banco,
(18) „Србско-Руски Рулет” – (Сербско-Руская Рулетка);
2) игре које се приређују на аутоматима;
3) игре клађења.
Члан 5.
Наградне игре у роби и услугама су игре на срећу које у рекламне и друге сврхе приређује правно лице или предузетник, у којима се учесницима пружа могућност да остваре награду у роби или услугама, која мора бити унапред одређена.
Куповином одређених производа или коришћењем услуга, односно погодности приређивача, учесник стиче право на учествовање у игри.
Члан 6.
Даном ступања на снагу овог правилника престаје да важи Правилник o врстама игара на срећу (Каталог игара на срећу) („Службени гласник РС”, бр. 129/04, 8/06 и 16/11).
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-302/2013-01
У Београду, 22. августа 2013. године 
	
Министар, 
Млађан Динкић, с.р.