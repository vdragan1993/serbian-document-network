На основу чл. 11. и 141. Закона о привредним друштвима („Службени гласник РС”, бр. 36/11 и 99/11) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), а у вези
Влада доноси
 
ОДЛУКУ
о оснивању Привредног друштва „Жубор” д.о.о., Куршумлија

"Службени гласник РС", број 120 од 21. 
	децембра 2012.
 
I. ОСНОВНИ ПОДАЦИ
Члан 1.
Пословно име је Привредно друштво „Жубор” д.о.о., Куршумлија (у даљем тексту: Друштво). 
	
Члан 2.
Скраћено пословно име Друштва је: „Жубор” д.о.о., Куршумлија. 
Члан 3.
Седиште Друштва је у Куршумлиjској Бањи.
Члан 4.
Друштво стиче својство правног лица регистрацијом у складу са законом којим се уређује регистрација привредних субјеката. 
	
Члан 5.
Друштво послује средствима у државној својини.
Друштво је основано на неодређено време. 
Друштво је основано у правној форми друштва са ограниченом одговорношћу.
Члан 6.
Oснивач Друштва је Република Србија, за коју на основу законског овлашћења оснивачка права врши Влада, Београд, ул. Немањина бр. 11 (у даљем тексту: Оснивач). 
	
II. ДЕЛАТНОСТИ ДРУШТВА
Члан 7.
Претежна делатност Друштва је:
55.10 – Хотели и сличан смештај.
Друштво обавља и делатности спољнотрговинског промета. 
III. ИЗНОС ОСНОВНОГ КАПИТАЛА
Члан 8.
Основни капитал Друштва износи 100 динара и може се повећати. 
IV. ИМОВИНА И ДОДАТНИ УЛОЗИ
Члан 9.
Имовину Друштва чине ствари и права у власништву Друштва, као и друга права Друштва. 
	
Средства и имовину за оснивање и рад Друштва чине средства, имовина, права и обавезе Специјалне болнице за рехабилитацију „Жубор”, Куршумлиjа, a процењенa тржишна вредност имовине, на дан 1. јануар 2012. године износи РСД 605.662.000 уз примену званичног девизног курса Народне банке Србије од 1 евро = РСД 104,6409.
Члан 10.
Члан Друштва може донети одлуку о вршењу додатних уплата у Друштво. 
Додатним уплатама се не повећава основни капитал Друштва.
V. ПОВЕЋАЊЕ И СМАЊЕЊЕ ОСНОВНОГ КАПИТАЛА ДРУШТВА
Члан 11.
Основни капитал повећава се: 
1) новим улозима постојећег члана или члана који приступа Друштву; 
2) претварањем резерви или добити Друштва у основни капитал; 
3) претварањем (конверзијом) потраживања према Друштву у основни капитал; 
	
4) статусним променама које имају за последицу повећање основног капитала; 
	
5) претварањем (конверзијом) додатних уплата у основни капитал. 
Члан 12.
Основни капитал повећава се на основу одлуке скупштине Друштва.
Члан 13.
Основни капитал Друштва може се смањити одлуком скупштине Друштва, али не испод законом прописаног минималног основног капитала.
VI. СТИЦАЊЕ СВОЈСТВА ЧЛАНА И ЕВИДЕНЦИЈА О АДРЕСАМА ЧЛАНОВА
Члан 14.
Својство члана Друштва стиче се даном регистрације власништва над уделом у складу са законом о регистрацији. 
	
Члан 15.
Друштво је дужно да води евиденцију о адреси коју сваки од чланова, сваки од сувласника удела и заједнички пуномоћник сувласника удела одреди као своју адресу за пријем поште од Друштва и о којој обавести Друштво, с тим да та лица могу као своју адресу за пријем поште означити адресу за пријем електронске поште (евиденција података о члановима друштва). 
	
Лица из става 1. дужна су да о својој адреси за пријем поште, као и о свакој промени те адресе, обавесте Друштво без одлагања, а најкасније у року од осам дана од дана наступања промене. 
	
VII. ПРЕНОС УДЕЛА
Члан 16.
Пренос удела је слободан. 
Приликом преноса удела не постоји право прече куповине било ког лица нити нека друга ограничења.
VIII. ИСПЛАТЕ ЧЛАНУ
Члан 17.
Друштво може вршити исплате свом члану у било које време ако то плаћање није супротно одредбама Закона о ограничењима плаћања.
IX. УПРАВЉАЊЕ ДРУШТВОМ
Члан 18.
Управљање Друштвом је организовано као једнодомно. 
Члан 19.
Органи Друштва су скупштина и један директор. 
X. ДЕЛОКРУГ СКУПШТИНЕ
Члан 20.
Оснивач или лице овлашћено писменим путем од стране Оснивача, врши у Друштву овлашћења скупштине, у складу са Законом о привредним друштвима („Службени гласник РС”, бр. 36/11 и 99/11– у даљем тексту: Закон) и овим оснивачким актом. 
	
Члан 21.
Скупштина Друштва одлучује о следећем:
1. доноси измене оснивачког акта; 
2. усваја финансијске извештаје, као и извештаје ревизора ако су финансијски извештаји били предмет ревизије; 
	
3. надзире рад директора и усваја извештаје директора; 
4. одлучује о повећању и смањењу основног капитала Друштва, као и о свакој емисији хартија од вредности; 
	
5. одлучује о расподели добити и начину покрића губитака, укључујући и одређивање дана стицања права на учешће у добити и дана исплате учешћа у добити члановима Друштва; 
	
6. именује и разрешава директора и утврђује накнаду за његов рад односно начела за утврђивање те накнаде, a за случај да се директор налази у радном односу исти за свој рад прима зараду, а не накнаду.
7. именује ревизора и утврђује накнаду за његов рад; 
8. одлучује о покретању поступка ликвидације, као и о подношењу предлога за покретање стечајног поступка од стране Друштва; 
	
9. именује ликвидационог управника и усваја ликвидационе билансе и извештаје ликвидационог управника; 
	
10. одлучује о стицању сопствених удела; 
11. одлучује о обавезама чланова Друштва на додатне уплате и о враћању тих уплата; 
	
12. одлучује о захтеву за иступање члана Друштва; 
13. одлучује о искључењу члана Друштва из разлога неплаћања, односно неуношења уписаног улога; 
	
14. одлучује о покретању спора за искључење члана Друштва; 
15. одлучује о повлачењу и поништењу удела; 
16. одлучује о покретању поступка и давању пуномоћја за заступање Друштва у спору са прокуристом, као и у спору са директором; 
	
17. одлучује о покретању поступка и давању пуномоћја за заступање Друштва у спору против члана Друштва; 
	
18. одлучује о статусним променама и променама правне форме; 
19. даје одобрење на правне послове у којима постоји лични интерес, у складу са чланом 66. Закона; 
	
20. даје сагласност на стицање, продају, давање у закуп, залагање или друго располагање имовином велике вредности у смислу члана 470. Закона;
21. врши друге послове и одлучује о другим питањима, у складу са Законом и оснивачким актом.
Члан 22.
Седнице скупштине могу бити редовне и ванредне. 
У погледу сазивања и последица не одржавања седнице скупштине наступају последице предвиђене Законом. 
	
Члан 23.
Редовна седница скупштине одржава се једном годишње, најкасније у року од шест месеци од завршетка пословне године. 
	
Члан 24.
Ванредна седница скупштине одржава се по потреби, као и када је то одређено Законом. 
	
Члан 25.
Седницу скупштине сазива директор или члан Друштва, с тим да се седница скупштине може одржати и без сазивања уколико јој присуствује члан Друштва. 
	
Члан 26.
Место одржавања седнице скупштине је седиште Друштва.
Члан 27.
Седница скупштине сазива се писаним позивом упућеним члану Друштва на адресу члана Друштва из евиденције података о члановима Друштва, а позив се сматра достављеним даном слања препоручене пошиљке поштом. 
	
Позив за седницу доставља се члану Друштва најкасније осам дана пре дана одржавања седнице скупштине. 
	
Садржина позива за седницу као и право на стављање додатних тачака на дневни ред одређени су Законом. 
	
Члан 28.
Члан Друштва може путем писаног пуномоћја овластити одређено лице да у његово име учествује у раду скупштине Друштва, укључујући и право да у његово име гласа (пуномоћје за гласање). 
	
Члан 29.
Пуномоћје за гласање мора бити оверено у складу са законом којим се уређује овера потписа. 
	
Члан 30.
Кворум за седницу скупштине чини обична већина од укупног броја гласова у скупштини Друштва. 
	
Уколико седница није могла да се одржи због недостатка кворума, поново се сазива са истим предложеним дневним редом најраније 10 дана а најкасније 30 дана од дана када је седница требало да буде одржана (поновљена седница). 
	
Кворум за одржавање поновљене седнице чини 1/3 од укупног броја гласова на скупштини Друштва. 
	
Члан 31.
Скупштина доноси одлуке обичном већином укупног броја гласова.
Члан 32.
Скупштина одлучује већином од две трећине од укупног броја гласова о следећим питањима: 
	
1. повећању или смањењу основног капитала; 
2. статусним променама и променама правне форме; 
3. доношењу одлуке о ликвидацији друштва или подношењу предлога за покретање стечаја; 
	
4. расподели добити и начину покрића губитка; 
5. стицању сопствених удела друштва. 
Члан 33.
Скупштина одлучује једногласно о обавези чланова Друштва на додатне уплате и о враћању истих. 
	
Члан 34.
Седнице скупштине могу се одржавати коришћењем конференцијске везе или друге аудио и визуелне комуникацијске опреме, тако да сва лица која учествују у раду седнице могу да међусобно истовремено комуницирају. 
	
Члан 35.
Члан Друштва може гласати и писаним путем и у том случају, за потребе израчунавања кворума, сматра се да тај члан Друштва присуствује седници. 
	
Члан 36.
Свака одлука може се донети и ван седнице, ако је потпише члан Друштва са правом гласа по том питању. 
	
Члан 37.
Гласање на седници скупштине Друштва је јавно. 
Члан 38.
Члан Друштва не може гласати у скупштини кад се доноси одлука о: 
1) његовом ослобађању од обавеза према Друштву, или о смањењу тих обавеза; 
	
2) његовом иступању или искључењу из Друштва; 
3) покретању или одустајању од спора против њега и ангажовању пуномоћника друштва за заступање у тим случајевима; 
	
4) одобравању послова између њега и друштва у складу са Законом.
Члан 39.
Директор Друштва дужан је да присуствује седницама скупштине Друштва ако га благовремено позове члан Друштва. 
	
XI. ДИРЕКТОР ДРУШТВА
Члан 40.
Друштво има једног директора. 
Директора бира скупштина Друштва. 
Члан 41.
Скупштина Друштва може разрешити Директора, са или без навођења разлога за разрешење.
Члан 42.
Директор је надлежан за следеће:
1. заступа Друштво према трећим лицима у складу са оснивачким актом и одлукама скупштине Друштва;
2. води послове Друштва у складу са оснивачким актом и одлукама скупштине Друштва;
3. утврђивање предлога пословног плана;
4. давање предлога за доношење одлука од стране скупштине Друштва;
5. спровођење одлука скупштине Друштва;
6. закључење уговора о кредиту и свих осталих уговора и правних послова у складу са овлашћењима пренетим од стране скупштине Друштва;
7. давање и опозивање прокуре за Друштво и огранке Друштва;
8. доношење свих општих аката Друштва чије доношење није у надлежности скупштине Друштва;
9. одлучивање о правима, обавезама и одговорностима из радног односа;
10. обавља све послове и доноси одлуке о свим питањима које нису у надлежности скупштине Друштва. 
	
Директор може вршење наведених послова пренети на друга запослена лица.
Члан 43.
Директор Друштва одговоран је за уредно вођење пословних књига Друштва. 
	
Директор одговара за тачност финансијских извештаја Друштва.
Члан 44.
Директор је у обавези да води евиденцију о свим донетим одлукама скупштине, у коју члан Друштва може извршити увид током радног времена Друштва. 
	
XII. ЗАСТУПАЊЕ ДРУШТВА
Члан 45.
Директор заступа Друштво, интерно и према трећим лицима, без ограничења. 
	
XIII. ПОСЛОВНА ТАЈНА
Члан 46.
Пословна тајна је податак чије би саопштавање трећем лицу могло нанети штету Друштву, као и податак који има или може имати економску вредност зато што није опште познат, нити је лако доступан трећим лицима која би његовим коришћењем или саопштавањем могла остварити економску корист и који је од стране Друштва заштићен одговарајућим мерама у циљу чувања његове тајности.
Члан 47.
Пословна тајна је и податак који је законом, другим прописом или одлуком директора Друштва одређен као пословна тајна. 
	
Члан 48.
Члан који поседује значајно учешће у основном капиталу Друштва, контролни члан, као и директори, заступници и прокуристи и ликвидациони управник, као и запослени у Друштву су дужни да пословну тајну чувају и након престанка тог својства у периоду од једне године од престанка тог својства. 
	
XIV. ИЗМЕНЕ ОСНИВАЧКОГ АКТА
Члан 49.
Измене оснивачког акта доноси члан у писменој форми. 
Не постоји потреба овере потписа на изменама оснивачког акта. 
Члан 50.
Друштво може да оснива зависна друштва капитала за обављање болничке делатност у складу са законом, o чему одлуку доноси скупштина Друштва.
XV. ПРЕЛАЗНЕ И ЗАВРШНЕ ОДРЕДБЕ
Члан 51.
Друштво почиње са радом даном регистрације у регистар привредних субјеката.
Члан 52.
Запослени у Специјалној болници за рехабилитацију „Жубор”, Куршумлија, настављају са радом у Друштву, а своја права остварују у складу са законом и општим актима друштва. 
	
Члан 53.
Даном почетка рада Друштва престаје са радом Специјална болница за рехабилитацију „Жубор”, Куршумлија, која је основана на основу Одлуке о оснивању Специјалне болнице за рехабилитацију „Жубор”, Куршумлија, 05 број 022-3565/2006 од 15. јуна 2006. године („Службени гласник РС”, број 51/06).
Члан 54.
До именовања директора Друштва, дужност директора у својству в.д. директора Друштва обавља ће: Сава Николић, са пребивалиштем/седиштем у Београду, ул. Хусинских рудара 16, ЈМБГ/матични број 2805958710300, који ће извршити и судску оверу ове одлуке у складу са законом.
Члан 55.
Даном објављивања ове одлуке престаје да важи Одлука о оснивању Специјалне болнице за рехабилитацију „Жубор”, друштва са ограниченом одговорношћу, Куршумлија, 05 број 022-3792/2012, коју је донела Влада на седници одржаној 30. маја 2012. године.
Члан 56.
Ову oдлуку објавити у „Службеном гласнику Републике Србије”. 
 
05 број 023-9030/2012
У Београду, 13. децембра 2012. године

Влада
Председник,

Ивица Дачић, с.р.