На основу члана 9. ст. 1. и 5. Закона о стратешкој процени утицаја на животну средину („Службени гласник РС”, бр. 135/04 и 88/10) и члана 75. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11 и 121/12), 
	
Републичка агенција за просторно планирање доноси
 
ОДЛУКУ
о изради Стратешке процене утицаја измена и допуна Просторног плана подручја посебне намене транснационалног гасовода „Јужни ток” на животну средину

"Службени гласник РС", број 31 од 5. априла 
	2013.
 
1. Приступа се изради Стратешке процене утицаја измена и допуна Просторног плана подручја посебне намене транснационалног гасовода „Јужни ток” на животну средину (у даљем тексту: Стратешка процена).
2. Разлози за израду Стратешке процене дефинисани су на основу територијалног обухвата и могућих утицаја измена и допуна Просторног плана подручја посебне намене транснационалног гасовода „Јужни ток” (у даљем тексту: измене и допуне Просторног плана) на животну средину, на следећи начин:
– значај измена и допуна Просторног плана на заштиту животне средине и одрживи развој произилази из потребе да се заштити животна средина, природне вредности и обезбеди одрживи развој на подручју измена и допуна Просторног плана;
– потреба да се у планирању просторног развоја подручја обухваћеног изменама и допунама Просторног плана сагледају стратешка питања заштите животне средине, у складу са критеријумима из члана 6. Закона о стратешкој процени утицаја на животну средину, предложе мере које је потребно предузети како би се евентуални значајни утицаји на животну средину спречили, отклонили или смањили на минимум;
– чињеница да измене и допуне Просторног плана представљају оквир за реализацију изградње планираног транснационалног гасовода „Јужни ток” за транспорт, складиштење и дистрибуцију гаса.
3. Стратешка процена се ради за прелиминарно подручје измена и допуна Просторног плана које обухвата делове подручја градова: Зајечара, Смедерева, Панчева, Београда – Палилула, Зрењанина, Сомбора, Сремске Митровице, Шапца, Лознице и делове општина: Бољевац, Параћин, Ћуприја, Деспотовац, Свилајнац, Жабари, Ковин, Опово, Тител, Жабаљ, Темерин, Србобран, Врбас, Кула, Стара Пазова, Инђија, Рума, Богатић, Бачка Паланка и Бач.
На територији града Зајечара обухвата следеће КО: Прлита, Грљан и Грлиште. 
	
На територији града Смедерева обухвата следеће КО: Осипаоница, Скобаљ, Мала Крсна, Враново, Липе I, Смедерево, Лугавчина и Шалинац. 
	
На територији града Панчева обухвата следеће КО: Панчево, Долово и Старчево. 
	
На територији града Београда – Палилула обухвата КО Бесни Фок.
На територији града Зрењанина обухвата КО Книћанин. 
На територији града Сомбора обухвата следеће КО: Сомбор 2, Стапар, Кљајићево и Бачки Брег. 
	
На територији града Сремске Митровице обухвата КО Јарак. 
На територији града Шапца обухвата следеће КО: Дреновац, Мачвански Причиновић, Табановић, Штитар, Змињак, Рибари и Прњавор. 
	
На територији града Лознице обухвата КО Ново Село. 
На територији општине Бољевац обухвата следеће КО: Криви Вир и Бачевица.
На територији општине Параћин обухвата следеће КО: Доња Мутница, Давидовац, Бошњане и Клачевица. 
	
На територији општине Ћуприја обухвата КО Ћуприја. 
На територија општине Деспотовац обухвата КО Брестово. 
На територији општине Свилајнац обухвата КО Кушиљево. 
На територији општине Жабари обухвата КО Породин. 
На територији општине Ковин обухвата КО Ковин.
На територији општине Опово обухвата КО Опово. 
На територији општине Тител обухвата КО Шајкаш. 
На територији општине Жабаљ обухвата следеће КО: Жабаљ и Госпођинци. 
На територији општине Темерин обухвата КО Сириг.
На територији општине Србобран обухвата КО Турија. 
На територији општине Врбас обухвата следеће КО: Бачко Добро Поље, Врбас, Куцура, Савино Село и Равно Село.
На територији општине Кула обухвата следеће КО: Кула, Црвенка и Сивац.
На територији општине Стара Пазова обухвата следеће КО: Сурдук, Белегиш, Стара Пазова и Голубинци.
На територији општине Инђија обухвата следеће КО: Нови Карловци и Љуково.
На територији општине Рума обухвата следеће КО: Путинци, Доњи Петровци, Добринци, Краљевци, Рума и Хртковци.
На територији општине Богатић обухвата следеће КО: Белотић, Дубље, Клење, Очаге и Бадовинци. 
	
На територији општине Бачка Паланка обухвата следеће КО: Деспотово, Пимнице, Силбаш, Параге, Гајдобра, Товаришево и Младеново.
На територији општине Бач обухвата следеће КО: Бач и Бачко Ново Село. 
У фази израде Нацрта измене и допуне Просторног плана дефинисаће се коначна граница измена и допуна Просторног плана. 
	
Измене и допуне Просторног плана биће заснована на планској, студијској, техничкој и другој документацији, резултатима досадашњих истраживања, важећим документима у Републици Србији, као и на досадашњем спровођењу Просторног плана. Саставни део измена и допуна Просторног плана чини и Стратешка процена утицаја на животну средину. 
	
Допуне Просторног плана односе се на детаљну разраду одвојака према Републици Српској и Републици Хрватској, којим би се омогућило директно спровођење измена и допуна Просторног плана. Допуне подразумевају детаљну разраду приступних путева ка надземним објектима и мреже за електроенергетско снабдевање истих објеката на траси гасовода. Измене и допуне у коридору основне трасе транснационалног гасовода „Јужни ток” извршиће се у складу са објективним разлозима насталим услед детаљних теренских истраживања, промене бројева катастарских парцела, пристиглих мишљења и услова, као и у складу са променама пројектне документације. 
	
4. Стратешком проценом биће разматрана питања заштите ваздуха, вода, земљишта, живог света, природе и природних добара као и друга питања за која се у току израде утврди да захтевају одговарајућу обраду.
Стратешком проценом неће бити разматрана питања везана за јонизујуће зрачење јер на подручју измена и допуна Просторног плана нема загађивача који емитују такав негативан утицај.
5. Израда Стратешке процене је заснована на студијско-аналитичкој документацији из области просторног планирања, заштите животне средине, заштите природе и другој релевантној документацији.
6. Извештај о стратешкој процени, као документ којим се описују, вреднују и процењују могући значајни утицаји на животну средину до којих може доћи имплементацијом измена и допуна плана и одређују мере за смањење негативних утицаја на животну средину, садржи:
– полазне основе Стратешке процене: обухват, предмет и циљеви измена и допуна Просторног плана, захтеви заштите животне средине из релевантних планских и других докумената;
– опште и посебне циљеве Стратешке процене и индикаторе;
– процену могућих утицаја на животну средину: приказ стања животне средине на подручју измена и допуна Просторног плана, варијанте развоја планског подручја укључујући сценарио нултог развоја и варијанте развоја и заштите планског подручја повољне са аспекта заштите животне средине, процену утицаја варијантних решења на животну средину, опис мера за спречавање и ограничавање негативних и увећање позитивних утицаја на животну средину, поређење варијантних решења и приказ разлога за избор најповољнијег, процену утицаја планских решења на животну средину, опис мера за спречавање и ограничавање негативних и увећање позитивних утицаја на животну средину, начин на који су при процени узети у обзир елементи животне средине и карактеристике утицаја;
– смернице за израду стратешких процена на нижим хијерархијским нивоима;
– програм праћења стања животне средине у току спровођења измена и допуна Просторног плана;
– приказ коришћене методологије;
– приказ начина одлучивања;
– закључци (нетехнички резиме) и друге податке од значаја за стратешку процену.
7. Носилац израде Стратешке процене је Републичка агенција за просторно планирање, а стручни кообрађивачи су Институт за архитектуру и урбанизам Србије из Београда и ЈП „Завод за урбанизам Војводине” из Новог Сада. Стручни тим за израду Стратешке процене биће састављен од стручњака одговарајућег профила. 
	
8. Министарства, посебне организације, јавна предузећа и установе надлежне за послове пољопривреде, шумарства и водопривреде, саобраћаја, телекомуникација, енергетике, економије и регионалног развоја, туризма, заштите животне средине и просторног планирања, заштите споменика културе, заштите природе као и други заинтересовани органи и организације, доставиће у року од 30 дана од дана ступања на снагу ове одлуке све расположиве податке, услове и документацију од значаја за израду Стратешке процене из делокруга свог рада носиоцу израде Стратешке процене.
9. Рок за израду Стратешке процене је три месеца од дана ступања на снагу Одлуке о изради измена и допуна Просторног плана.
Стратешка процена ће се вршити у складу са европским и међународним принципима теорије и добре праксе у изради стратешке процене утицаја на животну средину за исту врсту планских докумената.
10. Учешће јавности у разматрању Извештаја о стратешкој процени обезбеђује се у оквиру јавног увида о Нацрту измена и допуна Просторног плана, у трајању од 30 дана, у зградама скупштина градова и општина које су у обухвату измена и допуна Просторног плана.
11. Средства за израду Извештаја о стратешкој процени утицаја обезбедиће Привредно друштво „SOUTH STREAM”, друштво са ограниченом одговорношћу из Новог Сада.
12. Одлука о изради Стратешке процене је саставни део Одлуке о изради измена и допуна Просторног плана.
13. Ова одлука ступа на снагу осмог дана од дана објављивања у „Службеном гласнику Републике Србије”.
 
Број 350-649-155/2011-01
У Београду, 25. марта 2013. године
В.д. директора,
мр 
	Драган Дунчић, с.р.