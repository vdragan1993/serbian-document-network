На основу
члана 14. тачка 8) Закона о Државној ревизорској институцији („Службени гласник
РС”, бр. 101/2005 и 54/2007), 
Савет Државне
ревизорске институције на седници одржаној 30. априла 2009. године, донео је
 
 
ЕТИЧКИ КОДЕКС
за државне ревизоре и друге запослене у Државној
ревизорској институцији
"Службени гласник РС, број 44 од 9. јуна 2009.
 
 
Поглавље I
Појам и сврха Етичког кодекса
 
1.
Етички кодекс државних ревизора и других запослених у Државној ревизорској институцији
(у даљем тексту: Кодекс) ближе уређује етичка начела, општеприхваћена правила понашања
и професионалне стандарде којих су дужни да се придржавају функционери, државни
ревизори и други запослени у Државној ревизорској институцији (у даљем тексту: државни
ревизори и други запослени)
 
2.
Правила овог кодекса дужни су да се придржавају и спољни стручњаци ангажовани у
Државној ревизорској институцији у вршењу послова из њене надлежности. 
 
3.
Државни ревизори и други запослени дужни су да поштују и доследно примењују Закон
о Државној ревизорској институцији, ревизорске стандарде ИНТОСАИ (Међународна организација
врховних ревизорских институција), ИНТОСАИ Етички кодекс и овај кодекс.
 
Поглавље II
 
Етичка начела, општеприхваћена правила понашања
и професионални стандарди
 
4.
Од државних ревизора и других запослених се захтева да поштују етичка начела, правила
понашања и професионалне стандарде утврђене овим кодексом и то: интегритет, поштење,
независност, објективност и непристрасност, политичку неутралност, спречавање сукоба
интереса, поверљивост информација, компетентност и професионално понашање.
 
1. Интегритет
 
5.
Принцип интегритета је основна вредност Кодекса. Интегритет обавезује државне ревизоре
и друге запослене да поступају исправно и часно у професионалним и пословним односима,
што подразумева такво понашање које доприноси очувању и подстицању поверења јавности
у интегритет, непристрасност и ефикасност Државне ревизорске институције.
 
6.
Интегритет такође подразумева такво понашање које подразумева да се државни ревизори
понашају на начин који заговара сарадњу и добре односе између ревизора унутар професије,
што доприноси поштовању и поверењу субјекта ревизије и других заинтересованих страна
у Државну ревизорску институцију.
 
2. Поштење
 
7.
Дужност државних ревизора и других запослених је да се придржавају високих стандарда
понашања у току рада и у односима са одговорним лицима у субјекту ревизије. Да би
очували поверење јавности државни ревизори и други запослени су дужни да поступају
поштено и искрено, тако да се у њихово понашање не може посумњати.  
 
8.
Државни ревизори су дужни да се придржавају процедура ревизије и општих етичких
норми. 
 
3. Независност, објективност и непристрасност
 
9.
Независност подразумева независност начина мишљења и понашања државних ревизора
у односу на субјекте ревизије и на остале спољне интересне групе. Основно је да
државни ревизори буду независни и непристрасни, што значи да државни ревизори треба
да се понашају у свом наступу на начин који увећава, а не смањује њихову независност.
 
10.
Независност захтева начин мишљења који омогућава изражавање закључка без утицаја
који доводе у питање професионално расуђивање, што омогућава државним ревизорима
да делују независно, уз објективну и професионалну неповерљивост.
 
11.
У свом ревизорском раду независност државних ревизора не сме бити угрожена личним
и спољним интересима. Дужност је државних ревизора да се уздрже од укључивања у
сва питања у којима имају интерес, као и да о свакој претњи, спољном притиску и
утицају на њих у вршењу ревизије обавесте непосредног руководиоца ради потпуног
поштовања начела независности.
 
12.
Државни ревизори и други запослени не смеју дозволити да пристрасност, сукоб интереса
или утицај других угрози професионално и пословно расуђивање.
 
13.
Објективност сваког државног ревизора обавезује да у свим пословима које обавља
поступа тако да нарочито његови извештаји буду тачни и објективни. Закључци, мишљење
и извештаји треба да буду сачињени непристрасно и да су засновани искључиво на прибављеним
и прикупљеним доказима у складу са стандардима ревизије.
 
4. Политичка неутралност
 
14.
Веома је битно да Државна ревизорска институција очува политичку неутралност, јер
сарађује са законодавним и извршним органима власти као органима који су по закону
овлашћени да разматрају њене извештаје.
 
15.
Државни ревизори и други запослени су дужни да се понашају политички неутрално и
да у обављању својих активности очувају политичку неутралност Државне ревизорске
институције.
 
5. Спречавање сукоба интереса
 
16.
Државни ревизори и други запослени у јавној пракси треба да предузимају разумне
кораке у циљу идентификовања случајева који могу довести до сукоба интереса. 
 
17.
Сукоб интереса државни ревизори и други запослени спречавају и избегавају одбијањем
примања поклона или било какве услуге или друге користи за себе или друго лице у
вршењу својих дужности.
 
18.
Државни ревизори и други запослени не могу користити своју званичну позицију у приватне
сврхе и треба да избегавају односе који би могли укључити ризик од корупције или
који би могли довести до сумње у њихову објективност и независност.
 
6. Поверљивост информација
 
19.
Поверљивност обавезује државне ревизоре и друге запослене да очувају поверљивост
информација до којих су дошли у обављању послова, према законским и другим прописима,
актима Државне ревизорске институције и датим овлашћењима.
 
20.
Државни ревизори и други запослени не смеју откривати трећим лицима информације
и податке до којих су дошли у току процеса ревизије, осим ако постоји законско или
професионално право или обавеза обелодањивања.
 
21.
Државни ревизори и други запослени ће водити рачуна да се подаци до којих су дошли
и информације које су сазнали не злоупотребе. Државни ревизори и други запослени
ће чувати податке и документе, које у току обављања ревизије прибаве као доказ,
а који носе ознаку поверљивости или тајности, у складу са законом.
 
7. Компетентност и професионално понашање
 
22.
Обавеза државних ревизора и других запослених је да се увек понашају на професионалан
начин и да примењују високе професионалне стандарде у вршењу свог посла, који ће
им омогућити компетентно и непристрасно вршење њихове дужности.
 
23.
Државни ревизори не смеју предузимати било коју активност за коју нису компетентни.
 
24.
Државни ревизори треба да познају и следе стандарде ревизије, рачуноводства и финансијског
пословања, поступака и праксе. Исто тако они морају добро разумети уставне, правне
и институционалне принципе и стандарде који руководе пословањем субјекта ревизије.
 
25.
Државни ревизори и запослени су дужни да се придржавају принципа одржавања професионалне
оспособљености што подразумева стално стручно усавршавање. Они су дужни да стручно
знање стечено професионалним усавршавањем, ненаметљиво и стрпљиво преносе својим
сарадницима, а посебно да пружају помоћ и подршку током рада и обуке новозапосленим
државним ревизорима и приправницима.
 
Поглавље III
 
Завршне одредбе
 
26.
Понашање у складу са Кодексом је обавеза државних ревизора и других запослених.
 
27.
Државни ревизори и други запослени у случају да се не придржавају правила овог кодекса
одговараће у складу са важећим прописима.
 
28.
За тумачење Кодекса задужен је Савет Државне ревизорске институције. 
 
29.
Овај кодекс ступа на снагу осмог дана од дана објављивања у „Службеном гласнику
Републике Србије”.
 

Број 110-280/2009
У Београду, 30. априла 2009. године
Председник Савета,
Радослав Сретеновић, с.р.