На основу члана 16. став 1. Закона о мировању и отпису дуга по основу
доприноса за обавезно здравствено осигурање („Службени гласник РС”, број
102/08),

Министар здравља и министар финансија споразумно доносе 

 

 

ПРАВИЛНИК

о начину
и поступку за утврђивање мировања обавезе плаћања и за отпис дуга по основу
доприноса за обавезно здравствено осигурање

„Службени гласник
РС“, број 9
од 6. фебруара 2009.

 

 

Члан 1.

Овим правилником уређује се начин и поступак за утврђивање мировања
обавезе плаћања доспелог дуга по основу доприноса за обавезно здравствено осигурање
(у даљем тексту: допринос), као и за отпис тог дуга. 

 

 

Члан 2.

Изрази који се користе у овом правилнику имају следеће значење:

1) Осигураник је физичко лице које је осигурано у складу са законом
којим се уређује здравствено осигурање;

2) Послодавац је правно, односно физичко лице или други правни субјект
који је обвезник доприноса, односно обвезник обрачунавања и плаћања доприноса за
запослене, лица која обављају привремене и повремене послове и за изабрана, именована
и постављена лица која остварују разлику зараде, односно плате, као и омладинска
или студентска задруга основана у складу са законом којим се уређују задруге, за
лица која обављају привремене и повремене послове преко задруге;

3) Уплатилац доприноса је осигураник и послодавац, односно други исплатилац
прихода који је дужан да обрачуна, односно плати допринос у своје име и у своју
корист или у своје име, а у корист осигураника;

4) Матична филијала је филијала Републичког завода за здравствено осигурање
на чијем подручју осигураник има пребивалиште, односно боравиште, односно на чијем
подручју је седиште обвезника уплате доприноса и која утврђује својство осигураника,
у складу са законом којим се уређује здравствено осигурање. 

 

 

Члан 3.

Поступак за утврђивање мировања дуга по основу доприноса, као и за
отпис дуга по основу доприноса покреће се на основу писменог захтева уплатиоца доприноса
(у даљем тексту: захтев), у складу са Законом о мировању и отпису дуга по основу
доприноса за обавезно здравствено осигурање („Службени гласник РС”, број 102/08
– у даљем тексту: Закон) и овим правилником.

Поступак из става 1. овог члана, за обвезнике пољопривреднике покреће
Министарство финансија – Пореска управа (у даљем тексту: Пореска управа), по службеној
дужности. 

 

 

Члан 4.

Захтев из члана 3. став 1. овог правилника, подноси се Пореској управи
– надлежној организационој јединици код које се подносилац захтева задужује обавезама
за које захтева мировање и отпис дуга по основу доприноса. 

Захтев се подноси на Обрасцу МОД – Захтев за мировање и отпис дуга
по основу доприноса, који је одштампан уз овај правилник и чини његов саставни део.


 

 

Члан 5.

Послодавац је дужан да уз захтев приложи и Списак осигураника за које
није плаћен допринос (Прилог 1 Обрасца МОД), а за које је до 31. децембра 2008.
године био дужан да обрачуна и уплати допринос, укључујући и раније запослене којима
је у међувремену престао радни однос.

Списак осигураника из става 1. овог члана сачињава се по азбучном реду,
за сваког запосленог. 

 

 

Члан 6.

Уз захтев из члана 3. став 1. овог правилника прилаже се и Списак чланова
породице осигураника (Прилог 1а Обрасца МОД), који преко њега остварују права из
обавезног здравственог осигурања.

Списак чланова породице осигураника из става 1. овог члана послодавац
сачињава само за запослене из члана 5. став 1. овог правилника који су у радном
односу код тог послодавца. 

 

 

Члан 7.

Не сматрају се доспелим доприносом, у смислу овог правилника, обавезе
доспеле до 31. децембра 2008. године чије је плаћање, у складу са законом, одложено
тако да поново доспевају почев од 1. јануара 2009. године. 

 

 

Члан 8.

Овај правилник
ступа на снагу наредног дана од дана објављивања у „Службеном гласнику Републике
Србије”.

 

Број 110-00-6/2009-03

У Београду, 3. фебруара
2009. године

Министар,

проф. др 
Томица Милосављевић,
с.р.

Министар,

др Диана Драгутиновић, с.р.

 


Образац МОД - Захтев за мировање и отпис дуга по основу доприноса

Прилог 1 - 
Списак осигураника за које није плаћен допринос


Прилог 1а - Списак чланова породице осигураника