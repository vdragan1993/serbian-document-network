На основу члана 38. став 2. Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09, 72/09 – др. закон, 53/10, 101/11, 2/12 – исправка, 93/12, 47/13, 108/13, 68/14, 105/14 и 112/15),
Министар финансија доноси
 
ПРАВИЛНИК 
о пореској пријави о обрачунатим доприносима за обавезно социјално осигурање за осниваче, односно чланове привредног друштва
"Службени гласник РС", број 14 од 22. фебруара 
				2016.
 
Члан 1.
Овим правилником прописују се начин подношења и садржина пореске пријаве о обрачунатим доприносима за обавезно социјално осигурање за осниваче, односно чланове привредног друштва (у даљем тексту: доприноси за осниваче, односно чланове привредног друштва), као и начин плаћања доприноса за осниваче, односно чланове привредног друштва.
Члан 2.
Пореску пријаву из члана 1. овог правилника порески обвезник подноси Пореској управи на Обрасцу ПП ОД-О – Пореска пријава о обрачунатим доприносима за обавезно социјално осигурање за осниваче, односно чланове привредног друштва, који је одштампан уз овај правилник и чини његов саставни део.
Пореска пријава из става 1. овог члана, као и измењена пореска пријава подноси се искључиво у електронском облику као јединствени запис исказан XML језиком, електронским путем преко портала Пореске управе или попуњавањем пријаве у оквиру корисничке апликације на порталу Пореске управе.
Члан 3.
Привредно друштво је дужно да поднесе пореску пријаву о обрачунатим доприносима за осниваче, односно чланове привредног друштва на Обрасцу ПП ОД-О (у даљем тексту: пореска пријава ПП ОД-О) и плати обрачунате доприносе до 15. у месецу за претходни месец. 
Члан 4.
Ако пореска пријава ПП ОД-О садржи недостатке у погледу формалне исправности и математичке тачности, Пореска управа у електронском облику обавештава подносиоца пријаве о тим недостацима.
Пореска пријава из става 1. овог члана не сматра се поднетом.
Обавештење из става 1. овог члана садржи информацију о формалним недостацима и математичким нетачностима.
По добијању обавештења из става 1. овог члана, подносилац пријаве је дужан да отклони идентификоване недостатке и поднесе тако исправљену пореску пријаву.
Исправљена пореска пријава из става 4. овог члана не сматра се измењеном пореском пријавом.
Члан 5.
Пореска пријава ПП ОД-О сматра се поднетом када Пореска управа потврди формалну исправност и математичку тачност исказаних података, додели број пријаве, број одобрења за плаћање укупног износа обавезе по том основу на јединствени уплатни рачун обједињене наплате пореза и доприноса по одбитку и самоопорезивањем, осим на приходе од самосталне делатности, и у електронском облику о томе достави обавештење подносиоцу пореске пријаве.
Члан 6.
Образац ПП ОД-О састоји се из три дела, и то:
1) 1. Подаци о пореској пријави;
2) 2. Подаци о привредном друштву;
3) 3. Подаци о оснивачима/члановима привредног друштва и обрачунатим доприносима. 
У Образац ПП ОД-О, део 1. Подаци о пореској пријави, уноси се:
1) Под редним бројем 1.1 Врста пријаве – ознака једне од наведених врста пријава и то:
– општа пријава (ознака 1);
– пријава по члану 182б Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09, 72/09 – др. закон, 53/10, 101/11, 2/12 – исправка, 93/12, 47/13, 108/13, 68/14, 105/14 и 112/15 – у даљем тексту: ЗПППА) (ознака 3);
– пријава по налогу контроле (ознака 4);
– пријава по одлуци суда (ознака 5).
2) Под редним бројем 1.2 Обрачунски период – месец и година за који се врши обрачунавање доприноса за осниваче, односно чланове привредног друштва.
3) Под редним бројем 1.3 Датум доспелости пореске обавезе – датум доспелости пореске обавезе прописан законом којим се уређују доприноси за обавезно социјално осигурање.
4) Под редним бројем 1.4 Датум до којег је обрачуната камата – датум до којег је обрачуната камата код подношења:
– опште пријаве – не попуњава се;
– пријаве по члану 182б ЗПППА – уписује се датум до којег је порески обвезник обрачунао камату;
– пријаве по одлуци суда – уписује се датум до којег је порески обвезник обрачунао камату, ако има основа за обрачун камате;
– измењене пријаве по члану 40. ЗПППА – уписује се датум до којег је порески обвезник обрачунао камату, ако има основа за обрачун камате;
– пријаве по налогу контроле – уписује се датум до којег је обрачуната камата у поступку пореске контроле;
– измењене пријаве по налогу контроле – уписује се датум до којег је обрачуната камата у поступку пореске контроле. 
5) Под редним бројем 1.5 Измена пријаве – ознака једне од наведених измена, и то:
– измена пријаве у складу са чланом 40. ЗПППА (ознака 1);
– измена пријаве по налогу контроле (ознака 2);
– сторнирање пријаве (ознака 9).
6) Под редним бројем 1.5а Идентификациони број пријаве – идентификациони број пријаве која се мења, односно сторнира.
7) Под редним бројем 1.6 По налогу контроле/одлуци суда: 
– број пореског решења, када је под редним бројем 1.1 Врста пријаве наведена ознака 4 и/или под редним бројем 1.5 Измена пријаве наведена ознака 2 или 9;
– број одлуке суда, када је под редним бројем 1.1 Врста пријаве наведена ознака 5.
У осталим случајевима ово поље се не попуњава.
8) Под редним бројем 1.6а Основ – једна од ознака, и то када је решење донето:
– у поступку по жалби у првом степену (ознака 1);
– у поступку по жалби у другом степену (ознака 2);
– на основу одлуке управног суда (ознака 3).
Ово поље попуњава се само у случајевима када су донета решења у поступку по жалби/тужби.
У Образац ПП OД-О, део 2. Подаци о привредном друштву, уноси се:
1) Под редним бројем 2.1 Тип исплатиоца – ознака 1 за правно лице које се не финансира из буџета.
2) Под редним бројем 2.2 Порески идентификациони број (ПИБ) – порески идентификациони број привредног друштва.
3) Под редним бројем 2.3 Број оснивача/чланова привредног друштва – број оснивача, односно чланова привредног друштва на крају обрачунског периода.
4) Под редним бројем 2.4 ЈМБГ подносиоца пореске пријаве – јединствени матични број грађана подносиоца пореске пријаве. 
5) Под редним бројем 2.5 Матични број – матични број привредног друштва добијен од стране Агенције за привредне регистре.
6) Под редним бројем 2.6 Назив – назив привредног друштва.
7) Под редним бројем 2.7 Седиште – податак о шифри општине седишта привредног друштва прописане правилником којим се уређују услови и начин вођења рачуна за уплату јавних прихода.
8) Под редним бројем 2.8 Телефон контакт особе – податак о броју телефона особе која је у привредном друштву задужена за контакт.
9) Под редним бројем 2.9 Улица и број – податак о адреси на којој се налази седиште привредног друштва.
10) Под редним бројем 2.10 Електронска пошта – податак о електронској адреси подносиоца пореске пријаве на коју се доставља обавештење о поднетој пореској пријави.
У Образац ПП ОД-О, део 3. Подаци о оснивачима/члановима привредног друштва и обрачунатим доприносима, уноси се:
1) Под редним бројем 3.1 Р. бр. – податак о редном броју оснивача, односно члана привредног друштва.
2) Под редним бројем 3.2 В.И. (врста идентификације лица) – ознака једног од идентификационих података за оснивача, односно члана привредног друштва, и то:
– јединствени матични број грађанa (ЈМБГ) или евиденциони број за странце (ЕБС) (ознака 1);
– избегличка легитимација (ознака 2);
– пасош (ознака 3).
3) Под редним бројем 3.3 Податак за идентификацију лица – податак у зависности од унете ознаке под редним бројем 3.2 В.И. (врста идентификације оснивача, односно члана привредног друштва), уноси се:
– јединствени матични број грађанa (ЈМБГ) или евиденциони број за странце (ЕБС);
– број избегличке легитимације;
– број пасоша.
4) Под редним бројем 3.4 Презиме – презиме оснивача, односно члана привредног друштва.
5) Под редним бројем 3.4а Име – име оснивача, односно члана привредног друштва.
6) Под редним бројем 3.5 Пребивалиште – податак о шифри општине пребивалишта оснивача, односно члана привредног друштва. Шифра се уписује из правилника којим се прописују услови и начин вођења рачуна за уплату јавних прихода.
7) Под редним бројем 3.6 Шифра врсте доприноса – шифра која на јединствен начин одређује врсту доприноса. Шифра врсте доприноса састоји се од девет цифара, и то: 1 ВО ОВД 00 0.
Значење појединих цифара шифре врсте доприноса је:
– 1 – ознака 1;
– ВО – врста осигураника;
– ОВД 00 0 – опис врсте доприноса.
Одређивање врсте осигураника врши се избором једне од понуђених ознака, и то:
– запослени (ознака 01);
– лице осигурано по основу самосталне делатности укључујући самосталне уметнике (ознака 03);
– лице осигурано по основу пољопривредне делатности (ознака 04);
– лице које није осигурано по другом основу (ознака 05);
– војни осигураник (ознака 08);
– пензионер по основу запослености (ознака 09);
– пензионер по основу самосталне делатности (ознака 10);
– војни пензионер (ознака 12);
– пољопривредни пензионер (ознака 13).
ОВД 00 0 – ознака врсте доприноса – уписује се:
– 120 00 0 – доприноси за осниваче односно чланове привредног друштва за обрачунске периоде од 1. септембра 2004. године.
– 121 00 0 – доприноси за осниваче, односно чланове привредног друштва за обрачунске периоде закључно са 31. августoм 2004. године.
8) Под редним бројем 3.7 Број кал. дана – број календарских дана у обрачунском периоду за који се врши обрачунавање доприноса за осниваче, односно чланове привредног друштва, а у којем је осигураник имао статус оснивача, односно члана привредног друштва.
9) Под редним бројем 3.8 Основица за доприносе – износ основице за доприносе утврђен у складу са законом којим се уређују доприноси за обавезно социјално осигурање.
10) Под редним бројем 3.9 Допринос за ПИО – износ доприноса за пензијско и инвалидско осигурање.
11) Под редним бројем 3.10 Допринос за здравство – износ доприноса за здравствено осигурање.
12) Под редним бројем 3.11 Допринос за незапосленост – износ доприноса за осигурање за случај незапослености.
13) Под редним бројем 3.12 МФП (мултифункционално поље) – укупан износ основице на коју су обрачунати доприноси за обавезно социјално осигурање у претходним пријавама под истом шифром врсте прихода за исти обрачунски период.
14) Позиције у реду означеном речју „Укупно” – не попуњава подносилац пријаве, већ се аутоматски обрачунава и уписује укупан износ за ред. бр. 3.8 до 3.11.
Позиције у реду означеном речју „Камата” – уноси се укупан износ обрачунате камате за допринос за пензијско и инвалидско осигурање, за допринос за здравствено осигурање и за допринос за осигурање за случај незапослености.
Код подношења измењене пореске пријаве ПП ОД-О у којој се бришу оснивачи, односно чланови привредног друштва уписани у пријаву која се мења, под редним бројем 3.6 уписује се 1 00 000 00 1, под редним бројем 3.8 до 3.11 уписују се износи 0,00, а под редним бројем 3.12 се не уписују подаци. Под осталим редним бројевима се понављају подаци из пријаве која се мења.
Код сторнирања пореске пријаве које врши Пореска управа по захтеву пореског обвезника или по службеној дужности под редним бројем 3.6 уписује се 1 00 000 00 1, под редним бројем 3.8 до 3.11 уписују се износи 0,00, а под редним бројем 3.12 се не уписују подаци.
У пореску пријаву ПП ОД-О износи се уписују у динарима са две децимале, док је праг толеранције за заокруживање који се примењује при провери обрачуна 0,5 динара по износу сваке обрачунате обавезе.
Члан 7.
Пореска пријава ПП ОД-О подноси се електронским путем за плаћања доприноса за осниваче, односно чланове привредног друштва која се врше од 1. марта 2016. године, као и за доспеле а неплаћене доприносе закључно са 29. фебруаром 2016. године за које ниje поднетa пријава на Обрасцу ПП ОД-О који је прописан Правилником о обрасцу збирне пореске пријаве о обрачунатим и плаћеним доприносима за обавезно социјално осигурање по одбитку („Службени гласник РС”, бр. 96/04, 105/04, 65/05, 82/06, 15/12, 123/12, 61/13 и 118/13).
Изузетно од става 1. овог члана:
1) доприноси који су доспели за плаћање закључно са 29. фебруаром 2016. године и за које је поднета пореска пријава на Обрасцу ПП ОД-О који је прописан Правилником о обрасцу збирне пореске пријаве о обрачунатим и плаћеним доприносима за обавезно социјално осигурање по одбитку, у случају када порески обвезник установи да тако поднета пореска пријава садржи грешку или пропуст, измењену пореску пријаву подноси на Обрасцу ПП ОД-О који је прописан тим правилником; 
2) доприноси који су плаћени закључно са 29. фебруаром 2016. године, а за које није поднета пореска пријава на Обрасцу ПП ОД-О који је прописан Правилником о обрасцу збирне пореске пријаве о обрачунатим и плаћеним доприносима за обавезно социјално осигурање по одбитку, порески обвезник подноси пореску пријаву на Обрасцу ПП ОД-О на начин који је прописан тим правилником.
Члан 8.
Даном почетка примене овог правилника престаје да важи Правилник о обрасцу збирне пореске пријаве о обрачунатим и плаћеним доприносима за обавезно социјално осигурање по одбитку („Службени гласник РС”, бр. 96/04, 105/04, 65/05, 82/06, 15/12, 123/12, 61/13 и 118/13) у делу који се односи на пореску пријаву ПП ОД-О, осим у случају подношења пореске пријаве у складу са чланом 7. овог правилника.
Члан 9.
Овај правилник ступа на снагу наредног дана од дана објављивања у „Службеном гласнику Републике Србије”, а примењиваће се од 1. марта 2016. године.
Број 011-00-86/2016-04
У Београду, 19. фебруара 2016. године
Министар,
др Душан Вујовић, с.р.


Образац ПП ОД-О - Пореска пријава о 
				обрачунатим доприносима за обавезно социјално осигурање за 
				осниваче, односно чланове привредног друштва