На основу члана 10. став 5. Закона о управљању миграцијама („Службени гласник РС”, број 107/12),
Комесар Комесаријата за избеглице и миграције доноси
 
ПРАВИЛНИК
о садржају и начину вођења јединствене евиденције несталих лица у оружаним сукобима и у вези са оружаним сукобима на простору бивше СФРЈ од 1991. до 1995. године и Аутономне покрајине Косово и Метохија од 1998. до 2000. године и евиденција о ексхумираним, идентификованим и неидентификованим посмртним остацима из појединачних и масовних гробница
"Службени гласник РС", број 
	145 од 29. децембра 2014.
 
Члан 1.
Овим правилником уређује се садржај и начин вођења јединствене евиденције несталих лица у оружаним сукобима и у вези са оружаним сукобима на простору бивше СФРЈ од 1991. до 1995. године и Аутономне покрајине Косово и Метохија од 1998. до 2000. године и евиденција о ексхумираним, идентификованим и неидентификованим посмртним остацима из појединачних и масовних гробница. 
	
Члан 2.
Комесаријат за избеглице и миграције (у даљем тексту: Комесаријат) води евиденције из члана 1. овог правилника (у даљем тексту: евиденције) за потребе Комисије за нестала лица (у даљем тексту: Комисија).
Евиденције се воде у писменој форми у виду досијеа и електронској форми у виду базе података.
Упис, односно унос података у евиденцију врши се од стране овлашћених лица, која су стално запослена у Комесаријату који обавља стручне и административно-техничке послове за потребе Комисије.
Члан 3.
Евиденције се воде на следећим обрасцима:
1) ОБ 1 – ЗАХТЕВ ЗА ТРАЖЕЊЕ НЕСТАЛОГ ЛИЦА;
2) ОБ 2 – ПОСТМОРТЕМ (ПОСЛЕ СМРТИ) ПОДАЦИ;
3) ОБ 3 – ЗАПИСНИК О ЕКСХУМАЦИЈИ ПОСМРТНИХ ОСТАТАКА;
4) ОБ 4 – ЗАПИСНИК О ИДЕНТИФИКАЦИЈИ ПОСМРТНИХ ОСТАТАКА.
Обрасци из става 1. овог члана су величине 210 х 297 mm.
Обрасци из става 1. овог члана одштампани су уз овај правилник и чине његов саставни део.
Члан 4.
Досије лица у смислу овог правилника чине одговарајући образац и фотокопије докумената и аката који се односе на случај несталог лица, односно ексхумираних, идентификованих и неидентификованих посмртних остатака из појединачних и масовних гробница (у даљем тексту: досије). 
	
Сваки досије садржи број који му се додељује приликом уноса у базу података.
Број досијеа се додељује оним редоследом којим се подаци уносе у базу података.
Члан 5.
Досије се формира на основу пријаве случаја несталог лица коју породица лица на које се односи, подноси Комисији, преко Комесаријата, или на основу захтева за тражење несталог лица или Антемортем (пре смрти) података који, потписан од стране породице лица на које се односи, Комисији, преко Комесаријата, доставља Црвени крст Србије.
Досије се формира и на основу службене информације добијене од државних органа, домаћих невладиних организација и међународних организација, а након провере и верификације случаја коју врши Комесаријат.
Члан 6.
Овлашћена лица из става 3. члана 2. овог правилника која уносе податке у евиденције одговорна су за потпуност и тачност података и формирање и чување досијеа. 
	
Члан 7.
Обрада података о несталим лицима и ексхумираним, идентификованим и неидентификованим посмртним остацима из појединачних и масовних гробница који се воде у евиденцијама врши се у складу са Законом о заштити података о личности.
Члан 8.
Након решавања, случај несталог лица се затвара, а досије се архивира.
Целокупна архива из става 1. овог члана се чува у просторијама Комисије.
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 019-4789
У Београду, 19. децембра 2014. године 
	
Комесар,
Владимир Цуцић, 
	с.р.
 
 
Прилози
 

Образац 1 - Захтев за тражење несталог лица
Образац 2 - Постмортем (после смрти) подаци
Образац 3 - Записник о ексхумацији посмртних остатака
Образац 4 - Записник о идентификацији посмртних остатака