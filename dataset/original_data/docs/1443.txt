На основу члана 13. алинеја 14. Закона о Високом савету судства („Службени гласник РС”, бр. 116/08, 101/10, 88/11 и 106/15), 
Високи савет судства на седници одржаној 8. марта 2016. године, донео је
 
ЕТИЧКИ КОДЕКС 
чланова Високог савета судства
"Службени гласник РС", број 26 од 10. марта 
				2016.
 
Члан 1.
Етички кодекс чланова Високог савета судства (у даљем тексту: Етички кодекс) утврђује етичке принципе и правила понашања којих су чланови Високог савета судства (у даљем тексту: Савет) дужни да се придржавају. 
Приликом доношења Етичког кодекса, Савет је имао у виду међународно признате стандарде и принципе о људским правима и основним слободама, Основне принципе Уједињених нација о независности правосуђа, усвојених од стране Генералне скупштине Уједињених нација новембра 1985. године, као и Препоруку CM/Rec (2010)12 Комитета министара за независност, ефикасност и одговорност. 
Члан 2.
Члан Савета, током вршња функције дужан је да поштује независност и самосталност Савета и судства и да јача положај који Савет има у управљању судством.
Основни принципи којих се члан Савета мора придржавати су: независност, непристрасност, стручност и одговорност, достојанственост, посвећеност и оданост принципима Етичког кодекса.
НЕЗАВИСНОСТ
Члан 3.
Члан Савета је у вршењу функције независан и потчињен само Уставу и закону. 
Члан Савета је слободан у заступању свог схватања, утврђивању чињеница и примени права приликом гласања за доношење одлука Савета.
Члан Савета врши функцију независно, без икаквог спољашњег утицаја, ограничења, наговарања, притисака, претњи или мешања од стране било кога.
НЕПРИСТРАСНОСТ 
Члан 4.
Члан Савета функцију обавља објективно, без наклоности, предубеђења и предрасуда према судијама и лицима о чијим правима и обавезама Савет одлучује заснованих на раси, боји коже, националној припадности, верским убеђењима, полу, старосној доби и другим личним својствима.
Члан Савета је дужан да се уздржи од давања изјава или коментара у јавности у вези поступања и одлука Савета.
Члан Савета је дужан да поштује професионалну поверљивост и да у току вршења функције, као и по престанку вршења функције, чува тајне податке које је сазнао у вршењу функције, у складу са законом. 
Члан Савета неће, док је ван Савета, дискутовати о предметима који су у току пред Саветом. 
Члан Савета не сме да открије другима садржај разговора између чланова Савета, када је доношење одлуке у предмету у току.
СТРУЧНОСТ И ОДГОВОРНОСТ
Члан 5.
Члан Савета функцију обавља стручно, одговорно и ефикасно.
Члан Савета је дужан да у обављању функције поступа одговорно и доприноси ефикасном остваривању надлежности Савета. 
Члан Савета је дужан да развија и одржава добре колегијалне односе и стручну сарадњу са другим члановима Савета и запосленима у Савету и да се према њима понаша пристојно, обзирно и с поштовањем.
ДОСТОЈАНСТВЕНОСТ
Члан 6.
Члан Савета је дужан да и ван Савета примењује стандарде понашања који доприносе очувању и унапређењу положаја Савета, као самосталног и независног органа.
Члан Савета ће избегавати недоличност у понашању и сваку другу појаву неправилности у својим активностима. 
Члан Савета не може примати било какве поклоне или користи који би могли утицати на правилно испуњавање дужности у Савету или који би могли одати утисак недоличног понашања.
Члан Савета је дужан да се одева прикладно и уредно и да својим одевањем не нарушава углед Савета. 
ПОСВЕЋЕНОСТ
Члан 7.
Члан Савета је дужан да уложи своје професионално знање и вештине ради остваривања надлежности Савета.
Члан Савета не може обављати друге послове који би, због своје природе или сврхе, могли довести у питање његову независност или непристрасност.
ОДАНОСТ ПРИНЦИПИМА ЕТИЧКОГ КОДЕКСА
Члан 8.
Члан Савета је дужан да се у свакој прилици придржава Етичког кодекса.
Члан Савета ће подстицати и друге чланове Савета да поштују Етички кодекс.
Члан 9.
Овај етички кодекс ступа на снагу осмог дана од дана објављивања у „Службеном гласнику Републике Србије”.
 
Број 110-00-5/2016-01
У Београду, 8. марта 2016. године 
Председник Високог савета судства,
Драгомир Милојевић, с.р.