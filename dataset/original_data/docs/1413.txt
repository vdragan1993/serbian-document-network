На основу члана 41. став 2. Закона о судијама (,,Службени гласник РС”, бр. 116/08, 58/09, 104/09, 101/10, 8/12, 121/12, 124/12 и 101/13),
Високи савет судства, на седници одржаној 28. јануара 2014. године, донео је 
 
ОДЛУКУ
о накнадама судије који је премештен, односно упућен
"Службени 
				гласник РС", број 12 од 3. фебруара 2014.
 
Члан 1.
Овом одлуком утврђују се услови под којима судија који је премештен, односно упућен у други суд, министарство надлежно за правосуђе или установу (у даљем тексту: судија који је премештен, односно упућен) остварује право на накнаду трошкова који настају у вези с његовим радом, начин остваривања права и висина накнаде. 
Судији из става 1. овог члана надокнађују се:
1) трошкови смештаја;
2) трошкови селидбе; 
3) трошкови посете породици;
4) трошкови превоза за долазак на рад и одлазак са рада. 
Члановима породице судије сматрају се брачни друг, односно ванбрачни партнер и деца (брачна, ванбрачна, усвојена, пасторчад, штићеник и храњеник), који са судијом заједно живе и троше средства.
ТРОШКОВИ СМЕШТАЈА
Члан 2.
Судија који нема решено стамбено питање у месту у које је премештен, односно упућен, а коме није дат на коришћење службени стан, нити му је на други начин обезбеђен смештај, има право на накнаду трошкова смештаја, највише до износа од 300 еура у динарској противвредности на дан исплате по званичном средњем курсу Народне банке Србије. 
Трошкови из става 1. овог члана признају се ако је удаљеност од места пребивалишта до места рада већа од 50 km или ако је из објективних разлога (стање путева, организација јавног превоза и сл.) отежан долазак на рад и одлазак са рада.
Судија је дужан да поднесе уговор о закупу стана ради остваривања накнаде трошкова из става 1. овог члана. 
ТРОШКОВИ СЕЛИДБЕ
Члан 3.
Судији који је премештен, односно упућен надокнађују се трошкови селидбе: трошкови превоза покућства – у висини која одговара најекономичнијем превозу ствари, према тарифи превозника и трошкови паковања покућства – у паушалном износу од 5.000,00 динара.
Захтев за накнаду трошкова селидбе са доказима о тим трошковима, подноси се у року од осам дана од дана пресељења. 
ТРОШКОВИ ПОСЕТЕ ПОРОДИЦИ
Члан 4.
Судија који живи одвојено од своје породице има право на накнаду трошкова превоза ради посете породици, и то највише за четири путовања месечно, у висини стварних трошкова превоза у међуградском саобраћају.
Судија је дужан да поднесе доказ о висини цене карте у међуградском саобраћају ради остваривања накнаде трошкова из става 1. овог члана. 
ТРОШКОВИ ПРЕВОЗА ЗА ДОЛАЗАК НА РАД И ОДЛАЗАК СА РАДА
Члан 5.
Судији који нема обезбеђен превоз до места упућивања, односно премештаја и који у том месту нема решено стамбено питање, обезбеђен службени стан или смештај и не прима накнаду за трошкове смештаја, надокнађују се трошкови превоза за долазак на рад и за одлазак са рада у висини цене месечне претплатне карте у међуградском саобраћају, односно у висни цене карте у међуградском саобраћају, ако не постоји могућност коришћења месечне претплатне карте.
Судија је дужан да поднесе доказ о висини цене месечне претплатне карте, односно карте у међуградском саобраћају ради остваривања накнаде трошкова из става 1. овог члана. 
Члан 6.
Право на накнаду трошкова судији који је упућен у међународну организацију, начин остваривања и висина накнаде прописаће се посебном одлуком. 
Члан 7.
Даном ступања на снагу ове одлуке престаје да важи Одлука о накнадама судије који је премештен, односно упућен (,,Службени гласник РС”, број 18/10).
Члан 8.
Ова одлука ступа на снагу осмог дана од дана објављивања у ,,Службеном гласнику Републике Србије”.
 
Број 401-00-318/2014-01
У Београду, 28. јануара 2014. године
Председник Високог савета судства,
Драгомир Милојевић, с.р.