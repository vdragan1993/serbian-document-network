На основу члана 10. став 4. Закона о поморској пловидби („Службени гласник РС”, бр. 87/11, 104/13 и 18/15), 
Mинистар грађевинарства, саобраћаја и инфраструктуре доноси
 
ПРАВИЛНИК
o садржини, обрасцима, начину и условима за издавање и вођење докумената које домаћи брод предаје при доласку и одласку из лука обалних држава
"Службени гласник РС", број 8 од 1. фебруара 
				2016.
 
Члан 1.
Овим правилником прописују се садржина, обрасци, начин и услови издавања и вођења докумената које домаћи брод предаје при доласку и/или одласку из луке обалне државе, лица надлежна за потписивање докумената, као и мере које компанија треба да предузме у циљу ефикасног спровођења процедура за долазак и/или одлазак путника и посаде са брода у луци.
Члан 2.
Одредбе овог правилника примењују се на поморске бродове који вију заставу Републике Србије (у даљем тексту: домаћи брод) који упловљавају и/или испловљавају из лука држава чланица Европске уније, као и држава чланица Међународне конвенције о олакшицама у међународном поморском саобраћају.
Одредбе овог правилника које се односе на поморски брод примењују се на бродара, компанију, заповедника брода, односно поморског агента брода, ако одредбама овог правилника није другачије прописано.
Члан 3.
Поједини изрази употребљени у овом правилнику имају следеће значење:
1) бродске залихе су роба намењена за коришћење на броду, укључујући потрошну робу, робу намењену за продају путницима и посади, гориво и мазива, искључујући бродску опрему и резервне делове;
2) бродска опрема су производи осим бродских резервних делова који се налазе на поморском броду ради њихове употребе на броду и који могу да буду преносиви, али не и потрошни, укључујући и додатну опрему као што су чамци за спашавање, средства за спашавање, намештај, украсни и слични предмети;
3) бродски резервни делови су ствари које су намењене за замену, поправку или уградњу на поморски брод на којем се налазе;
4) електронски пренос података је процес преноса дигитално кодираних информација употребом прилагодљивог структуираног формата који може да се непосредно користи за рачунарску обраду и чување; 
5) електронско пословање је спровођење поступка пријављивања електронским преносом података помоћу система електронске размене података или употребом wеб-апликације, уз примену електронског потписа, информатичке опреме, сигурних телекомуникацијских канала, апликативних система и других алата електронског пословања;
6) заповедник брода је лице која управља поморским бродом;
7) имовина чланова посаде су личне ствари попут одеће, ствари за свакодневну употребу и други предмети укључујући новац који чланови посаде имају на поморском броду;
8) национални систем SafeSeaNet је информациони систем којим обезбеђује електронско пословање у прихвату и отпреми поморских бродова између корисника система у Републици Србији и размена података са SafeSeaNet системом;
9) овлашћени корисник је лице које предузима све или неке радње у поступку пријављивања у складу са одредбама овог правилника;
10) пловидбени агент је правно лице које је регистровано за обављање пловидбено агенцијских послова и које на основу општег или посебног пуномоћја од стране бродара, у његово име и за његов рачун, обавља пловидбено агенцијске послове који укључују помагање, посредовање и заступање у односу на пловидбу и искоришћавање бродова;
11) поступак пријављивања је поступак достављања, прикупљања и размене података, докумената и исправа у поморском превозу који су прописани овим правилником и који се достављају у складу са одредбама овог правилника и прописима државе у чију луку домаћи брод упловљава, као и са тиме повезани поступци прихвата или отпреме поморског брода када тај брод долази и/или одлази из луке;
12) поморска управа државе луке је орган државе луке који је надлежан за пријем података прописаних Међународном конвенцијом о олакшицама у међународном поморском саобраћају и овим правилником; 
13) процењено време доласка брода у луку (у даљем тексту: ЕТА) је процењено време доласка поморског брода на пилотску станицу на позицију лучке пилотаже, на вез или сидриште, у зависности шта је раније;
14) процењено време одласка брода из луке (у даљем тексту: ETD) је процењено време одласка поморског брода на пилотску станицу, односно на позицију лучке пилотаже или одласка поморског брода са веза или сидришта, у зависности од тога која je од наведених радњи раније спроведена;
15) проширени инспекцијски преглед је инспекцијски преглед који се примењује на одређене категорије поморских бродова, и то: поморске бродове високе ризичности; поморске путничке бродове, поморске танкере за нафту, гас, хемикалије и поморске бродове за расуту робу, који су старији од 12 година; поморске бродове високе ризичности или поморске путничке бродове, поморске танкере за нафту, гас, хемикалије и поморске бродове за расуту робу, старије од 12 година, у случају непредвиђених фактора; поморске бродове на којима мора да се обави поновни инспекцијски преглед због издате мере о одбијању упловљавања;
16) систем електронске размене података је систем за размену стандардизованих порука са министарством надлежним за послове саобраћаја у циљу спровођења поступка пријављивања;
17) стварно време доласка брода у луку (у даљем тексту: АТА) је време када је поморски брод на сидришту оборио сидро, истакао сидрене ознаке и путем радио станице потврдио време и позицију сидрења, односно време доласка поморског брода на пилотску станицу ако поморски брод упловљава у луку уз помоћ пилота, односно ако поморски брод упловљава без пилота време привеза на одобреном везу, у зависности од тога која je од наведених радњи раније спроведена;
18) стварно време одласка брода из луке (у даљем тексту: ATD) је време када је поморски брод на сидришту подигнуо сидро и путем радио-станице потврдио време одласка, односно време одвеза на одобреном везу, у зависности од тога која je од наведених радњи раније спроведена;
19) стандардизована порука је порука која је унапред утврђена и прихваћена за електронску размену података у спровођењу поступка пријављивања;
20) FAL Конвенција је Међународна конвенција о олакшицама у међународном поморском саобраћају, усвојена 1965. године, са накнадним изменама и допунама (у даљем тексту: FAL Конвенција);
21) FAL обрасци су стандардизовани FAL обрасци у А-4 формату како су прописани FAL Конвенцијом;
22) члан посаде је заповедник и друга лица укрцана за извршавање послова на поморском броду и уписана у списак посаде.
Члан 4.
Приликом доласка и/или одласка из луке обалне државе домаћи брод у међународној пловидби, у складу са законом којим се уређује поморска пловидба, подноси поморској управи државе луке:
1) општу изјаву;
2) изјаву о терету;
3) списак посаде;
4) списак путника;
5) изјаву о бродским залихама;
6) изјаву о имовини посаде;
7) манифест опасног терета;
8) поморску здравствену изјаву;
9) документ о пошти, у смислу Универзалне поштанске конвенције.
Члан 5.
Општа изјава из члана 4. став 1. тачка 1) овог правилника нарочито садржи:
1) име брода и основне податке о броду (врста брода, IMO број, позивни знак, бруто тонажа (BT), нето тонажа (NT), носивост, као и на захтев поморске управе државе луке информације о власнику, односно имену компаније и IMO идентификационом броју компаније);
2) државну припадност брода и податке о уписном листу (лука уписа, датум издавања, број);
3) име и презиме заповедника, податке о агенту брода (име, број телефона);
4) кратак опис терета који се превози (врста терета, ознаке и бројеви, број и врста паковања, количина);
5) број чланова посаде;
6) број путника;
7) појединости о путовању (број путовања-voyage number, претходне и следеће луке, као и где ће се искрцати преостали терет);
8) датум и време доласка у луку упловљења, односно ЕТА, као и датум испловљења из луке, односно ЕТD;
9) лука упловљења или лука испловљења;
10) позиција брода у луци (вез или сидриште, као и ISPS кôд лучког подручја доласка, ако су наведени подаци познати).
Општу изјаву потписују заповедник, пловидбени агент или друго лице овлашћено од стране заповедника.
На домаћем броду треба да се налази пет копија опште изјаве које се подносе поморској управи државе луке на њен захтев, као и пет копија опште изјаве које се подносе приликом одласка домаћег брода из луке.
Општа изјава се подноси и електронским пословањем надлежном органу државе у чију луку упловљава.
Образац опште изјаве дат је на Обрасцу 1 – Општа изјава, који је одштампан уз овај правилник и чини његов саставни део. 
Члан 6.
Изјава о терету из члана 4. став 1. тачка 2) овог правилника нарочито садржи:
1) приликом доласка:
(1) име брода и државну припадност брода;
(2) име заповедника;
(3) претходну луку пристајања;
(4) луку у којој је изјава сачињена;
(5) ознаке и бројеве терета (број и врста паковања, опис робе или WCO HS кôд робе), укључујући полазне луке пошиљке терета;
(6) количина терета (нето тежина, бруто тежина, мерна јединица, укрцајна јединица, број јединица терета);
(7) димензије робе (податак се уноси ако је доступан у зависности од врсте робе);
(8) смештај на броду;
(9) број теретнице за терет који ће се искрцати у луци пристајања;
(10) следеће луке пристајања у којима ће се искрцати роба која је остала укрцана на броду;
2) приликом одласка:
(1) име брода и државну припадност брода;
(2) име заповедника;
(3) следећу луку пристајања;
(4) у односу на робу која је укрцана у луци пристајања, податке о броју и врсти пакета, количини робе и кратак опис робе;
(5) број теретнице за робу која је укрцана у луци пристајања.
Изјаву о терету потписују заповедник, пловидбени агент или друго лице овлашћено од стране заповедника.
За терет који се налазио на броду приликом доласка домаћег брода у луку пристајања и који није искрцан у луци пристајања не саставља се нова изјава о терету приликом одласка брода из луке.
Изјава о терету се електронским пословањем подноси поморској управи државе луке.
На домаћем броду треба да се налазе четири копије изјаве о терету које се подносе поморској управи државе луке на њен захтев, као и четири копије изјаве о терету које се подносе приликом одласка домаћег брода из луке.
Образац изјаве о терету дат је на Обрасцу 2 – Изјава о терету, који је одштампан уз овај правилник и чини његов саставни део.
Уместо изјаве о терету домаћи брод у међународној пловидби може да поднесе поморској управи државе луке бродски манифест, ако бродски манифест садржи податке из става 1. тач. 1) и 2) овог члана и ако је потписан од стране лица из става 2. овог члана.
Изузетно, домаћи брод у међународној пловидби може уместо документа из става 4. овог члана и уз сагласност поморске управе државе луке да поднесе копију теретнице потписане од стране лица из става 2. овог члана, ако природа и количина терета то омогућава и ако учини доступним друге податке из става 1. тач. 1) и 2) овог члана који нису садржани у теретници. 
Члан 7.
Списак посаде из члана 4. став 1. тачка 3) овог правилника нарочито садржи:
1) име брода и државну припадност брода;
2) презиме и име члана посаде;
3) држављанство члана посаде;
4) овлашћење о оспособљености, односно посебној оспособљеност члана посаде;
5) датум и место рођења;
6) врста и број идентификационе исправе члана посаде;
7) навођење луке пристајања и време доласка у луку пристајања;
8) навођење претходне луке пристајања. 
Списак посаде потписују заповедник или друго лице овлашћено од стране заповедника.
Списак посаде се електронским пословањем подноси поморској управи државе луке.
На домаћем броду треба да се налазе четири копије списка посаде које се подносе поморској управи државе луке на њен захтев, као и две копије списка посаде које се подносе приликом одласка домаћег брода из луке.
Образац списка посаде дат је на Обрасцу 3 – Списак посаде, који је одштампан уз овај правилник и чини његов саставни део. 
Члан 8.
Списак путника из члана 4. став 1. тачка 4) овог правилника нарочито садржи:
1) име брода и државну припадност брода;
2) презиме и име путника;
3) држављанство путника;
4) датум и место рођења;
6) луку укрцавања;
7) луку искрцавања;
8) стварно време доласка брода у луку (ATA). 
Списак путника потписују заповедник, пловидбени агент или друго лице овлашћено од стране заповедника.
Списак путника се електронским пословањем подноси поморској управи државе луке.
На домаћем броду треба да се налазе четири копије списка путника које се подносе поморској управи државе луке на њен захтев, као и две копије списка путника које се подносе приликом одласка домаћег брода из луке.
Образац списка путника дат је на Обрасцу 4 – Списак путника, који је одштампан уз овај правилник и чини његов саставни део. 
Ако је на домаћем броду у међународној пловидби утврђено присуство слепог путника, заповедник ће у првој следећој луци пристајања о томе обавестити поморску управу државе луке. 
Члан 9.
Изјава о бродским залихама из члана 4. став 1. тачка 5) овог правилника нарочито садржи:
1) име, IMO број, врсту и позивни знак брода; 
2) државну припадност брода;
3) навођење луке пристајања и време доласка у луку пристајања;
4) навођење претходне луке пристајања и време одласка из претходне луке пристајања, као и следећа пристајања; 
5) број лица на броду;
6) трајање боравка лица на броду;
7) складиште где је терет укрцан;
8) назив робе;
9) количина робе.
Изјаву о бродским залихама потписују заповедник или официр овлашћен од стране заповедника који према дужностима које обавља на броду располаже подацима о бродским залихама.
Изјава о бродским залихама се електронским пословањем подноси поморској управи државе луке.
На домаћем броду треба да се налазе четири копије изјаве о бродским залихама које се подносе поморској управи државе луке на њен захтев, као и три копије изјаве о бродским залихама које се подносе приликом одласка домаћег брода из луке.
Изјава о бродским залихама доставља се најкасније 12 сати након АТА, или раније на захтев поморске управе државе луке.
Образац списка посаде дат је на Обрасцу 5 – Изјава о бродским залихама, који је одштампан уз овај правилник и чини његов саставни део. 
Члан 10.
Изјава о имовини посаде из члана 4. став 1. тачка 6) овог правилника нарочито садржи:
1) име, IMO број, врсту и позивни знак брода; 
2) државну припадност брода;
3) навођење имовине која не подлеже под царински поступак и царинске тарифе, односно која не подлеже никаквим ограничењима или забранама;
4) презиме и име члана посаде;
5) овлашћење о оспособљености, односно посебној оспособљеност члана посаде; 
6) место за потпис члана посаде.
Изјаву о имовини посаде потписују заповедник или официр овлашћен од стране заповедника, као и члан посаде на захтев поморске управе државе луке. 
Изјава о имовини посаде се електронским пословањем подноси поморској управи државе луке.
На домаћем броду треба да се налазе две копије изјаве о имовини посаде које се подносе поморској управи државе луке на њен захтев. 
Изјава о имовини посаде доставља се најкасније 12 сати након АТА, или раније на захтев поморске управе државе луке.
Образац изјаве о имовини посаде дат је на Обрасцу 6 – Изјава о имовини посаде, који је одштампан уз овај правилник и чини његов саставни део. 
Члан 11.
Манифест опасног терета из члана 4. став 1. тачка 7) овог правилника нарочито садржи:
1) име, IMO број и позивни знак брода; 
2) државну припадност брода;
3) навођење луке укрцаја и луке искрцаја;
5) податке о путовању;
6) име заповедника брода и агента брода;
7) податке о терету, и то редни број букирања, ознаке и бројеви контејнера и возила, број и врста паковања, назив пошиљке, класа опасне робе, UN број, температура запаљивости, тонажа (BT и NT), складиште где је терет укрцан, и друге потребне податке;
8) додатнe информације.
Манифест опасног терета потписују заповедник, пловидбени агент или друго лице овлашћено од стране заповедника.
Манифест опасног терета се електронским пословањем подноси поморској управи државе луке.
На домаћем броду треба да се налазе четири копије манифеста опасног терета који се подносе поморској управи државе луке на њен захтев, као и две копије манифеста опасног терета који се подносе приликом одласка домаћег брода из луке.
Образац манифеста опасног терета дат је на Обрасцу 7 – Манифест опасног терета, који је одштампан уз овај правилник и чини његов саставни део. 
Члан 12.
Поморска здравствена изјава из члана 4. став 1. тачка 8) овог правилника садржи основне податке о броду (име, IMO број, тонажа (BТ), државна припадност брода, име заповедника брода), назначење луке пристајања, претходне луке пристајања и следеће луке пристајања, као и листу питања о здравственим условима на броду.
Саставни део поморске здравствене изјаве из става 1. овог члана је додатак уз поморску здравствену изјаву у коју се уносе подаци о лицима на броду који су током путовања имали одређене здравствене проблеме.
Поморску здравствену изјаву потписују заповедник, као и хирург ако је током путовања извршена операција на броду. 
Поморска здравствена изјава се електронским пословањем подноси поморској управи државе луке.
На домаћем броду треба да се налази једна копија поморске здравствене изјаве која се подноси поморској управи државе луке на њен захтев. 
Поморска здравствена изјава доставља се најкасније 12 сати након АТА, или раније на захтев поморске управе државе луке.
Образац поморске здравствене изјаве дат је на Обрасцу 8 – Поморска здравствена изјава, који је одштампан уз овај правилник и чини његов саставни део. 
Члан 13.
У циљу ефикасног спровођења процедуре за долазак домаћег брода у луку, домаћи брод подноси поморској управи државе луке исправе које су дате у Прилогу I-1 – Најава доласка и/или одласка брода, који је одштампан уз овај правилник и чини његов саставни део.
У циљу ефикасног спровођења процедуре за долазак домаћег брода у луку, домаћи брод, поред исправа из става 1. овог члана, доставља поморској управи државе луке информације о:
1) дану и сату доласка (ATA);
2) газу доласка прамац;
3) газу доласка крма;
4) следећој луци. 
Компанија омогућава да се изврши најава доласка брода подношењем исправа и информација из ст. 1. и 2. овог члана, електронским пословањем, најкасније 24 сата пре ЕТА или најкасније по испловљењу из претходне луке ако је трајање путовања краће од 24 сата или ако лука одредишта није позната у тренутку испловљења из претходне луке или је промењена за време путовања, одмах по сазнању тих података, док се у случају одласка најава одласка домаћег брода врши подношењем прописаних докумената и информација, електронским пословањем, најкасније један сат пре ЕTD.
Приликом најаве одласка достављају се исправе и информације из ст. 1. и 2. овог члана,  који су се изменили у односу на достављене документе и информације приликом најаве доласка.
Члан 14.
У циљу ефикасног спровођења процедура за долазак домаћег брода у луку, компанија омогућава да домаћи брод који превози или намерава да превози опасни или загађујући терет, дрво на палуби или суве расуте терете, електронским пословањем поднесе поморској управи државе луке податке, документе и исправе у складу са међународним прописом којим се уређује руковање, укрцавање, искрцавање и превоз опасних терета у поморском транспорту, као и податке које садржи манифест опасног терета.
Члан 15.
У циљу ефикасног спровођења процедура за долазак домаћег брода у луку, компанија омогућава да домаћи брод када намерава да уплови у луку, електронским пословањем поднесе поморској управи државе луке податке, документе и исправе о сувом и течном отпаду, зауљаним водама, фекалијама и остацима терета са брода, као и свим другим материјама које загађују морску средину и обалу у складу са прописом којим се уређује садржај информације о бродском отпаду, начину достављања и чувања, као и роковима за достављање.
Члан 16.
У циљу ефикасног спровођења процедура за долазак домаћег брода у луку, компанија омогућава да домаћи брод на који се примењују одредбе закона којим се уређује поморска пловидба у делу којим се уређује сигурносна заштита поморских бродова, када намерава да уплови у луку на територији државе чланице Европске уније, електронским пословањем поднесе поморској управи државе луке податке, документе и исправе о сигурносној заштити у складу са одредбама закона којим се уређује поморска пловидба и Прилогом I-3 – Сигурносна заштита поморских бродова, који је одштампан уз овај правилник и чини његов саставни део, односно доставом података који су наведени у Обрасцу 9 – образац за пружање информација о сигурносној заштити за све бродове пре уласка у луку државе чланице EУ, који је одштампан уз овај правилник и чини његов саставни део.
Члан 17.
У циљу ефикасног спровођења процедура за долазак домаћег брода у луку, компанија омогућава да домаћи брод у међународној пловидби који подлеже проширеном инспекцијском прегледу у лукама држава чланица Европске уније, најави долазак у луку или на сидриште луке достављањем најаве која садржи податке, документе и исправе из Прилога I-2 – Проширени инспекцијски преглед, који је одштампан уз овај правилник и чини његов саставни део.
Најава доласка брода из става 1. овог члана, доставља се најкасније 72 сата пре процењеног времена доласка брода у луку (ЕТА) или најкасније по испловљењу из претходне луке ако је трајање путовања краће од 72 сата.
Члан 18.
У циљу ефикасног спровођења процедура за долазак домаћег брода у луку, компанија омогућава да домаћи брод приликом најаве доласка из члана 4. овог правилника, електронским пословањем поднесе на захтев поморске управе државе луке податке, обрасце и документе који се односе на управљања баластним водама.
Члан 19.
У циљу ефикасног спровођења процедура за долазак домаћег брода у луку, компанија омогућава да домаћи брод без одлагања пријави поморској управи државе луке сваки ванредни догађај који се догодио током путовања, а који угрожава безбедност пловидбе, људске животе, односно морску средину, достављањем пријаве најкасније један сат по АТА.
Члан 20.
При доласку и/или одласку из луке обалне државе чланице Европске уније, домаћи брод електронским пословањем спроводи поступак пријављивања података, докумената и исправа прописаних овим правилником, уз навођење имена, презимена и са потписом овлашћеног лица, на начин одређен од стране поморске управе државе чланице Европске уније у чију луку брод пристаје или одлази. 
Прикупљањем и вођењем података, докумената и исправа који су прописани овим правилником омогућава се да се подаци о домаћим бродовима, коју су током поступка пријављивања из става 1. овог члана прикупљени од стране националних и регионалних надлежних поморских органа држава чланица Европске уније, оперативно користе и обезбеђује се да се њихов пријем врши путем електронских порука, као и њихова јавна доступност кроз Национални систем SafeSeaNet који се користи се у складу са SafeSeaNet техничком документацијом и документом о контроли интерфејса и функционалности (IFCD), у складу са законом којим се уређује поморска пловидба.
Подаци из става 2. овог члана, као и други електронски записи који су настали у електронском пословању током спровођења поступка пријављивања домаћег брода, чувају се у електронском облику и ти подаци, документи и исправе се сматрају веродостојним.
Ради обезбеђења електронског пословања из става 1. овог члана, воде се и ажурирају идентификатори, као и матични и референтни подаци који су дати у Прилогу II – Попис идентификатора, матичних и референтних података, који је одштампан уз овај правилник и чини његов саставни део.
Подаци, документи и исправе, односно електронски записи који су прописани овим правилником, размењују се са другим надлежним државним органима, на њихов захтев, у складу са прописима о заштити личних и пословних података и на основу закљученог споразума.
Размена података из става 5. овог члана користи се за послове надлежних државних органа, и не могу да се користе у комерцијалне сврхе.
Размена података из става 5. овог члана врши се у складу са документом контроле интерфејса и функционалности SafeSeaNeta и техничком документацијом којом се уређује успостављање система надзора пловидбе и информационог система Европске уније.
Члан 21.
Aко из техничких разлога заповедник домаћег брода није у могућности да обави службени поступак пријављивања коришћењем електронског пословања на начин који је одређен од стране надлежног органа државе у чију луку упловљава, заповедник ће факсом, електронском поштом, личном доставом или на други начин доставити прописане податке, документе и исправе надлежном органу државе у чију луку упловљава у роковима које одреди тај орган.
У случају из става 1. овог члана брод ће о томе обавестити надлежни VTS орган државе луке путем бродске радио-станице.
Члан 22.
Овај правилник ступа на снагу осмог дана од дана објављивања у „Службеном гласнику Републике Србије”, осим члана 19. који ће се примењивати од дана пријема Републике Србије у пуноправно чланство Европске уније.
Број 110-00-356/2015-06
У Београду, 28. јануара 2016. године
Министар, 
проф. др Зорана Михајловић, с.р.

Прилог I-1 - 
Најава доласка и/или одласка брода 
				 

Прилог I-2 - 
Проширени инспекцијски преглед

Прилог I-3 - 
Сигурносна заштита поморских бродова

Прилог II - 
Попис идентификатора, матичних и референтних података:

Образац 1 - Општа изјава (Imo general declaration)

Образац 2 - Изјава о терету (Imo cargo declaration)

Образац 3 - Списак посаде (Imo crew list)

Образац 4 - Списак путника (Imo passenger list)

Образац 5 - Изјава о бродским залихама (Imo ship's stores declaration)

Образац 6 - Изјава о имовини посаде (Imo crew's effects declaration)

Образац 7 - Манифест опсаног терета (Dangerous cargo manifest)

Образац 8 - Поморска здравствена изјава (Maritime declaration of health)

Образац 9 - Образац за пружање информација о сигурносној заштити за све бродове пре 	уласка у луку државе чланице ЕУ-а