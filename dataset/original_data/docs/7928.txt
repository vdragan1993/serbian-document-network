На основу 
члана 7. став 4. Закона
о здравственој заштити („Службени гласник РС”, бр.
17/92, 50/92, 52/93 и 25/96),
Влада
Републике Србије, донела је

 

 

УРЕДБУ
о интегрисаној превентивној здравственој заштити 
становништва од хроничних незаразних обољења

„Службени гласник
РС”, број 32 од 19. 
јула 1996.

 
 
Члан 1.
Овом
уредбом уређује се спровођење интегрисане превентивне здравствене заштите
становништва од хроничних незаразних обољења и утврђује програм за спровођење
ове заштите.
 
Члан 2.
Здравствена
заштита становништва из члана 1. ове уредбе спроводи се по Програму којим су
утврђени: циљеви и приоритети, групације становништва које се обухватају, мере
за реализацију циљева и организација спровођења.
Програм
из става 1. овог члана одштампан је уз ову уредбу и чини њен саставни део.
 
Члан 3.
Средства
за спровођење здравствене заштите из члана 2. ове уредбе обезбеђују се у складу
са законом.
 
Члан 4.
Ова
уредба ступа на снагу осмог дана од дана објављивања у „Службеном гласнику
Републике Србије”.

 
05 број 110-2080/96
У Београду, 12. јула
1996. године
Потпредседник,

Слободан
Радуловић, с.р.

 

 
ПРОГРАМ
ИНТЕГРИСАНЕ
ПРЕВЕНТИВНЕ ЗДРАВСТВЕНЕ ЗАШТИТЕ СТАНОВНИШТВА ОД ХРОНИЧНИХ НЕЗАРАЗНИХ ОБОЉЕЊА
 
I. ЦИЉЕВИ И
ПРИОРИТЕТИ
Више
масовних хроничних обољења и масовна повређивања, а нарочито: обољења срца и
крвних судова, шећерна болест, злоћудни тумори, хроничне опструктивне болести
плућа, поремећаји менталног здравља, болести зуба и њиховог потпорног апарата и
повреде, имају заједничке факторе ризика као што су: пушење, изложеност дуготрајном
психо-социјалном стресу, неправилна исхрана, недовољна физичка активност,
неадекватно коришћење слободног времена, гојазност, прекомерно уживање
алкохола, артеријска хипертензија, хиперхолестеролемија, хипергликемија и др.
Значај
ових обољења, сем учесталости, јесте у томе што су нека од њих водећи узроци
умирања (болести срца и крвних судова, малигне болести, повређивања), битно
умањују радну способност оболелих, узрок су превременог пензионисања и
инвалидности, а за њихово лечење и рехабилитацију троше се значајна финансијска
средства.
Променом
понашања, напуштањем здравствено-штетних навика и обичаја, редукцијом и где је
то могуће, елиминацијом осталих фактора ризика, могуће је битно утицати на
здравље становништва, спречити настанак и/или умањити негативне последице
наведених хроничних обољења, што је основни циљ који треба остварити
реализацијом Програма интегрисане превентивне здравствене заштите становништва
од хроничних незаразних обољења (у даљем тексту: Програм).
У
спровођењу овог програма до 2005. године треба да се остваре и следећи циљеви:
1)
повећати за 10% број година које становници у просеку преживе без присуства
неког од хроничних незаразних обољења;
2)
редуцирати – смањити број новорегистрованих болесника и последице оних болести
за које постоје ефикасне превентивне, превасходно здравствено васпитне
стратегије;
3)
значајно повећати, најмање за 20%, удео позитивног здравственог понашања у
укупном понашању становника;
4)
смањити за 25% понашања која оштећују здравље и то бележењем пораста броја оних
становника: чија ће се исхрана карактерисати као избалансирана, физичка
активност као адекватна, који ће овладати механизмима за савладавање стреса,
који неће почети да пију и/или пуше, који ће оставити пушење и/или алкохол;
5)
здравствено васпитним стратегијама и посебним програмима повећати код свих
становника: знање, мотивацију и вештине, посебно оне које ће им помоћи да одрже
и сачувају своје здравље;
6)
обухватити континуираном едукацијом новим образовним садржајима све тимове
примарне здравствене заштите.
 
II. ГРУПАЦИЈЕ
СТАНОВНИШТВА КОЈЕ СЕ ОБУХВАТАЈУ ПРОГРАМОМ
Програм
се односи на целокупно становништво а нарочито на децу и омладину и на одрасло
становништво од 25. до 64. године живота.
 
III. МЕРЕ ЗА
РЕАЛИЗАЦИЈУ ЦИЉЕВА ПРОГРАМА
Дефинисани
циљеви ће се остварити спровођењем мера примарне и секундарне превенције, што
подразумева:
1)
организовану здравствено васпитну интервенцију у облику посебних, оперативних
планова за: унапређење здравља, чији су атрибути здрави стилови живота и
напуштање здравствено штетних навика и обичаја (пушење, прекомерно уживање
алкохола, погрешна исхрана, недостатак физичке активности и рекреације, насилно
понашање) и превенцију развоја и редукцију фактора ризика;
2)
организовану детекцију фактора ризика;
3)
праћење и санирање угроженог здравља кроз истовремену примену едукативних и
медицинских технологија.
Оперативним
плановима здравствених установа мере ће бити усмерене ка постизању специфичних
циљева.
Код
школске деце – унапређење и очување здравља, те превенција развоја и рано
откривање ризика који доводе до хроничних незаразних обољења, оствариће се
следећим мерама:
1)
мотивисање деце, родитеља и наставника за унапређење и очување здравља,
правилну исхрану, физичку активност и непушење;
2)
откривање ризика-фактора код родитеља и деце;
3)
интервенција за редукцију нађених ризика и евентуалних поремећаја здравља.
Евентуално
присуство фактора-ризика и ефекти спроведених мера оцењиваће се код деце у
деветој и десетој години живота, с тим да се обухвати најмање 50% деце тог
узраста.
Код
одраслог становништва, посебно узраста од 25. до 64. године – очување здравља,
превенција развоја и редукција фактора ризика, рана детекција поремећаја
здравља и одговарајуће интервенције у области хроничних незаразних обољења,
оствариће се следећим мерама:
1)
идентификација и квантификација веза између ризика за обољевање и „личних
карактеристика” (телесна тежина, исхрана, пушење, физичка неактивност, алкохол,
тип личности и сл.) и одговарајућа здравствено васпитна интервенција;
2)
идентификација процеса нарушеног здравља, уз примену медицинских технологија,
на примарном нивоу здравствене заштите;
3)
превенција развоја ризика и неговање здравих стилова живота; ове се
интервенције реализују претежно ван оквира здравствених установа кроз широке
едукативне акције и кампање.
 
IV. ОРГАНИЗАЦИЈА
СПРОВОЂЕЊА ПРОГРАМА
 
1. Спровођење
Програма
Програм
спроводе и реализују домови здравља и друге здравствене установе и други облици
обављања здравствене делатности. У реализацији програмских садржаја могу се, у
складу са својим могућностима, укључити грађани (деца и одрасли) као појединци
и њихове породице, образовне и друге организације, посебно организације
(Друштво за борбу против рака, Друштво за борбу против пушења, Удружење
дијабетичара и др.), хуманитарне, верске, спортске и друге организације и
асоцијације, професионална удружења, организације здравственог осигурања,
средства јавног информисања, локалне и шире заједнице.
Здравствене
установе доносе и реализују оперативне планове рада на бази Програмом
дефинисаних циљева и смерница које даје организација одговорна за реализацију
интегралног садржаја Програма.
2. Оперативни
планови здравствених установа
Спровођење
Програма један је од приоритетних задатака здравствених установа на нивоу
примарне здравствене заштите, који се реализује кроз одговарајући оперативни
план за територију општине и од стране тимова примарне здравствене заштите у
области здравствене заштите школске деце и омладине, заштите одраслих грађана,
стоматолошке здравствене заштите, поливалентне патронаже, службе за социјалну
медицину, статистику и информатику и одговарајућих дијагностичких делатности.
Као
основ за доношење оперативног плана здравствене установе, реализацију и
прраћење ефеката, служе и други програми који се односе на поједина хронична
незаразна обољења.
 
3. Динамика
реализације Програма
С
обзиром да је реализација Програма зависна од припремљености здравствених
установа и да подразумева укључивање широког круга учесника, предвиђа се
постепено укључивање све већег броја домова здравља и других здравствених
установа до потпуног обухвата у 2000. години.
 
4. Праћење, контрола
спровођења Програма и извештавање
Праћење,
контролу спровођења и евалуацију Програма организује и спроводи Институт за
социјалну медицину, статистику и истраживања у здравству Медицинског факултета
у Београду и Завод за заштиту здравља Србије, који такође:
1)
сарађују са Домом здравља „Др Милутин Ивковић” – Палилула у Београду и
колаборативним центром Светске здравствене организација Дома здравља у Новом
Саду око реализације „CINDI” програма, и са регионалним заводима за заштиту
здравља, Заводом за стоматолошку здравствену заштиту и одговарајућим
референтним установама на усаглашавању са другим програмима здравствене
заштите;
2)
организацију и непосредно спроводе едукацију кадрова;
3)
припремају моделе оперативних планова учесника у реализацији Програма;
4)
обезбеђују информативну подршку Програму, раде на припреми и обради
документационе грађе и података;
5)
врше евалуацију и контролу реализације Програма и пружају непосредну стручну
помоћ;
6)
достављају редовне годишње извештаје о реализацији Програма Министарству за
здравље и Републичком заводу за здравствено осигурање.
Здравствене
установе своје извештаје достављају регионалним заводима за заштиту здравља, а
ови заводи – Заводу за заштиту здравља Србије.
За
територију сваке општине директор дома здравља организује и усмерава активности
других субјеката који се укључују у реализацију Програма и оперативних планова
за његово спровођење.
Регионални,
односно градски завод за заштиту здравља, прати и усмерава све активности
здравствених установа и других субјеката који се укључују у реализацију
Програма.
 
5. Евалуација
Спроводиће
се евалуација на два нивоа:
1)
евалуација у току (процесна евалуација) једном годишње, која обухвата:
евалуацију предузетих активности, утрошене ресурсе, примењене методе и
технологије, проблеме и препреке, промене у правцу дефинисаних циљева;
2)
евалуација након петогодишњег, односно десетогодишњег периода (исходна
евалуација), која превасходно обухвата процену и оцену достигнутих циљева.