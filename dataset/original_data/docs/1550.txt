На основу члана 138. Закона о кривичном поступку 
("Службени лист СФРЈ", бр. 4/77), у сагласности са савезним секретаром за 
правосуђе и организацију савезне управе, савезни секретар за унутрашње послове 
прописује
 
 
 
ПРАВИЛНИК
о казненој евиденцији
"Службени лист СФРЈ", брoj 5 од 2. фебруара 1979.
 
 

I. ВОЂЕЊЕ КАЗНЕНЕ ЕВИДЕНЦИЈЕ
 

Члан 1.
 Казнена 
евиденција води се за сва лица осуђена за кривична дела извршена на територији 
Социјалистичке Федеративне Републике Југославије, као и за лица осуђена за 
кривична дела од страних судова ако су пресуде страних судова достављене 
државним органима Социјалистичке Федеративне Републике Југославије.
 Казнена 
евиденција садржи: личне податке о учиниоцима кривичних дела; податке о 
изреченим казнама, мерама безбедности, условним осудама, судским опоменама и 
осудама којима су учиниоци кривичних дела о којима се води казнена евиденција 
ослобођени од казне и о њиховим правним последицама; накнадне промене података о 
осудама које су унесене у казнену евиденцију (дејство ванредних правних лекова, 
амнестије или помиловања), као и податке о извршеној казни и о поништењу уписа 
неоправдане осуде.
 

Члан 2.
 Казнену 
евиденцију воде:
 1) 
за држављане Социјалистичке Федеративне Републике Југославије који су рођени у 
Социјалистичкој Федеративној Републици Југославији, као и за стране држављане и 
лица без држављанства (у даљем тексту: странци) који су рођени на територији 
Социјалистичке Федеративне Републике Југославије - орган надлежан за унутрашње 
послове општине на чијој територији је то лице рођено;
 2) 
за држављане Социјалистичке Федеративне Републике Југославије рођене у 
иностранству и за странце рођене у иностранству, као и за лица чије је место 
рођења непознато - орган надлежан за унутрашње послове општине на чијој 
територији је седиште суда који је донео првостепену пресуду.
 За 
лица из тачке 2. става 1. овог члана казнену евиденцију води и савезни орган 
управе надлежан за унутрашње послове.
 Ако 
је прописом републике, односно аутономне покрајине одређено, казнену евиденцију 
може водити један орган унутрашњих послова за подручје више органа надлежних за 
вођење казнене евиденције или за територију републике, односно аутономне 
покрајине.
 

Члан 3.
 Казнена 
евиденција води се по систему картотеке.
 За 
свако осуђено лице води се посебан картон, у који се уписују следећи подаци:
 1) 
презиме и име, а за удате жене и девојачко презиме, надимак и лажно име ако их 
има, датум рођења, презиме и име родитеља и девојачко презиме мајке;
 2) 
матични број;
 3) 
место; општина и република, односно аутономна покрајина у којој је рођено, а за 
лице рођено у иностранству - и држава;
 4) 
држављанство;
 5) 
занимање;
 6) 
пребивалиште, односно боравиште, са назначењем адресе становања у време изрицања 
пресуде;
 7) 
назив суда и република, односно аутономна покрајина на чијој се територији суд 
налази, а за страни суд - назив државе, број и датум одлуке првостепеног суда 
која је постала правноснажна, односно одлуке вишег суда ако је том одлуком 
преиначена одлука првостепеног суда;
 8) 
законски назив кривичног дела, са назначењем члана, става и тачке закона 
(савезног, републичког или покрајинског) који је примењен;
 9) 
врста казне и мере безбедности која се уноси у казнену евиденцију, са назначењем 
у ком трајању је кривична санкција изречена;
 10) 
све промене у вези са уписаним подацима, са назначењем органа који је донео 
одлуку и податке о тој одлуци.
 Осим 
података из става 2. овог члана, казнена евиденција садржи и расположиве податке 
о осудама које су изрекли страни судови држављанима Социјалистичке Федеративне 
Републике Југославије и странцима стално настањеним у Социјалистичкој 
Федеративној Републици Југославији.
 Ако 
се презиме и име лица које се уводи у казнену евиденцију изговара друкчије него 
што се пише, а изговарање тог имена је познато, устројиће се посебан картон по 
изговору (фонетски), с тим што ће се на том картону назначити веза са картоном 
на коме је стављено његово лично име онако како се пише.
 Одредбе 
ст. 2. до 4. овог члана сходно ће се примењивати и кад се казнена евиденција 
води по систему аутоматске обраде података.
 

II. УПИС ПОДАТАКА У КАЗНЕНУ ЕВИДЕНЦИЈУ
 

Члан 4.
 Упис 
података у картоне казнене евиденције врши се на основу података из 
правноснажних судских одлука, извештаја или других аката који се по одредбама 
овог правилника достављају органу надлежном за вођење казнене евиденције.
 Уписивање 
података у картон врши се писаћом машином.
 

Члан 5.
 Органу 
надлежном за вођење казнене евиденције достављају податке који се уписују у 
казнену евиденцију, и то:

1) податке о законском називу кривичног дела, са 
назначењем члана, става и тачке закона који је примењен и о врсти и висини казне 
и врсти мере безбедности из сваке правноснажне пресуде, као и све промене у вези 
с тим подацима - суд који је судио у првом степену;
 2) 
податке о давању амнестије, односно помиловања - суд коме је надлежни орган 
доставио одлуку о давању амнестије, односно помиловања;

3) податке из правноснажних осуђујућих судских пресуда 
које су изрекли страни судови - орган који је примио те податке од страног 
органа;
 4) 
податке о свакој извршеној казни - орган надлежан за извршење казне;
 5) 
податке о обустави поступка извршења казне - надлежни суд.
 Суд, 
односно орган из става 1. овог члана дужан је да податке који се уписују у 
казнену евиденцију достави органу надлежном за вођење казнене евиденције у року 
од петнаест дана од дана кад је настала чињеница коју треба уписати, односно од 
дана кад је о постојању такве чињенице обавештен.
 Подаци 
из става 1. овог члана достављају се на обрасцу бр. 1, који је одштампан уз овај 
правилник и чини његов саставни део.
 

Члан 6.

Орган надлежан за вођење казнене евиденције после 
уписа података у казнену евиденцију, ако је изречена мера безбедности за чије 
извршење није сам надлежан, известиће о томе орган надлежан за њено извршење.
 

III. БРИСАЊЕ ОСУДЕ ИЗ КАЗНЕНЕ ЕВИДЕНЦИЈЕ
 

Члан 7.
 Орган 
надлежан за вођење казнене евиденције извршиће брисање осуде из казнене 
евиденције на основу решења о брисању осуде из казнене евиденције, односно 
правноснажне судске одлуке о брисању осуде, или на основу одлуке органа 
надлежног за давање амнестије или помиловања којом се одређује брисање осуде.
 

Члан 8.

Органу надлежном за вођење казнене евиденције, ради 
брисања осуде из казнене евиденције, доставиће:
 1) 
правноснажно решење о брисању осуде из казнене евиденције - орган унутрашњих 
послова надлежан за доношење решења, ако тај орган није истовремено надлежан и 
за вођење казнене евиденције;
 2) 
правноснажно решење суда о брисању условне осуде из казнене евиденције, односно 
правноснажну одлуку суда о брисању осуде из казнене евиденције на молбу осуђеног 
- суд који је донео такво решење, односно одлуку;
 3) 
одлуку о давању амнестије, односно помиловања, којом се одређује брисање осуде - 
суд коме је надлежни орган доставио такву одлуку.
 

Члан 9.
 Орган 
надлежан за вођење казнене евиденције по службеној дужности проверава у казненој 
евиденцији да ли су протекли рокови прописани законом за брисање поједине осуде 
из казнене евиденције.
 Орган 
надлежан за вођење казнене евиденције води роковник са подацима о осудама које 
се бришу из казнене евиденције по основу члана 93. ст. 1, 3. и 4. Кривичног 
закона Социјалистичке Федеративне Републике Југославије ("Службени лист СФРЈ", 
бр. 44/76).
 Ако 
орган надлежан за вођење казнене евиденције утврди да су протекли рокови 
прописани за брисање осуде из казнене евиденције, а тај орган је истовремено 
надлежан и за доношење решења о брисању осуде из казнене евиденције, спровешће 
поступак за брисање осуде из казнене евиденције.
 Ако 
за доношење решења о брисању из казнене евиденције није надлежан орган који води 
казнену евиденцију, тај орган ће обавестити орган надлежан за доношење решења о 
брисању осуде из казнене евиденције да је протекао рок за брисање осуде из 
казнене евиденције.
 У 
обавештењу из става 4. овог члана навешће се други подаци о осуди уписани у 
казнену евиденцију.
 

IV. ДАВАЊЕ ПОДАТАКА ИЗ КАЗНЕНЕ ЕВИДЕНЦИЈЕ
 

Члан 10.
 Казнена 
евиденција и акти на основу којих се врши упис података у казнену евиденцију 
представљају службену тајну.

Подаци из казнене евиденције могу се давати само под 
условима прописаним законом, а на основу захтева поднесеног у смислу одредаба 
члана 94. Кривичног закона Социјалистичке Федеративне Републике Југославије.
 

Члан 11.
 Орган 
надлежан за вођење казнене евиденције испитаће да ли је захтев за добијање 
података из казнене евиденције у складу са законом и овим правилником.
 Приликом 
давања одговора орган из става 1. овог члана ограничиће се само на питања која 
су постављена у захтеву.
 

Члан 12.
 Ако 
орган надлежан за вођење казнене евиденције нађе да у захтеву нису наведени 
разлози за добијање података или да захтев не садржи друге потребне податке да 
би се по њему могло поступити, позваће подносиоца захтева да у одређеном року 
објасни, односно допуни захтев.
 Ако 
подносилац захтева у одређеном року не објасни, односно допуни захтев, по 
захтеву се неће поступати.
 

Члан 13.
 Ако 
грађанин тражи податке о осуђиваности или неосуђиваности ради остваривања права 
у иностранству, дужан је да у захтеву наведе која права намерава да оствари у 
иностранству.
 Орган 
надлежан за вођење казнене евиденције издаје уверење по захтеву из става 1. овог 
члана на обрасцу бр. 2, који је одштампан уз овај правилник и чини његов 
саставни део.
 У 
уверењу из става 2. неће се наводити брисана осуда.
 

Члан 14.
 Подаци 
о осудама које су изрекли страни судови могу се дати само органима из члана 94. 
став 1. Кривичног закона Социјалистичке Федеративне Републике Југославије.
 

V. ЗАВРШНЕ ОДРЕДБЕ
 

Члан 15.
 Даном 
ступања на снагу овог правилника престаје да важи Упутство о вођењу казнене 
евиденције ("Службени лист ФНРЈ", бр. 22/55).
 

Члан 16.

Овај правилник ступа на снагу осмог дана од дана 
објављивања у "Службеном листу СФРЈ".
 

Бр. 237-2/51

22. јануара 1979. године

Београд

Савезни секретар

за унутрашње послове,

Фрањо Херљевић, с.р.