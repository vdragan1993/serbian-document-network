На основу члана 79. став 5. и члана 81. став 3. Закона о тржишту 
капитала („Службени гласник РС”, број 31/2011),
Комисија за хартије од вредности доноси
 
 
ПРАВИЛНИК
о објављивању инсајдерских информација које 
се непосредно односе на издаваоца и o oдређивању оправданих интереса издаваоца у 
сврху необјављивања 
"Службени гласник РС", број 89 од 25. новембра 2011.
 
 
Члан 1.
Овим се правилником прописују:
– ближе информације које би могле бити узете у обзир при доношењу одлуке о 
објављивању инсајдерских информација које се непосредно односе на издаваоца, у 
складу са одредбом члана 79. Закона о тржишту капитала (Службени гласник РС”, 
број 31/2011, у даљем тексту: Закон).
– ближе околности које могу указивати на постојање оправданог интереса 
издаваоца у сврху необјављивања таквих инсајдерских информација, као и мере и 
решења која је издавалац обавезан да обезбеди у сврху осигурања инсајдерске 
информације.
 
Члан 2.
(1) Сматра се да је издавалац обавестио јавност о инсајдерској информацији 
која се на њега непосредно односи ако је, по настанку скупа околности или 
догађаја, који још не морају бити у формалном облику, о томе без одлагања 
обавестио јавност.
(2) Израз „у формалном облику” из става 1. овог члана значи да је скуп 
околости или догађаја формализован израдом писаног или електронског документа 
који описује тај скуп околности или догађаја, и да је овакав документ потписан 
од стране одговорног лица у правном лицу.
(3) Издавалац ће приликом процене да ли се ради о инсајдерској информацији 
која се непосредно на њега односи узети у обзир чињенице и догађаје из става 4. 
овог члана, који сами по себи не значе да се у конкретном случају ради о таквој 
врсти информације, нити се подразумева супротно ако нека чињеница или догађај 
није наведен у ставу 4. овог члана. Приликом процене треба да се узму у обзир 
специфичне околности сваког појединачног случаја.
(4) Чињенице и догађаји на које се односи претходни став овог члана које ће 
се узети у обзир су, на пример:
1. Промене пословних процеса код издаваоца у вези са његовом делатношћу.
2. Промене везане за систем контрола код издаваоца и споразуми везани за 
систем контрола;
3. Промене у одборима формираним код издаваоца;
4. Промене ревизора или било која друга информација која се односи на 
делатност ревизора;
5. Активности које су везане за капитал издаваоца или издавање дужничких 
хартија од вредности или варанта ради куповине или уписа хартија од вредности;
6. Одлуке о повећању или смањењу основног капитала;
7. Спајања, припајања и поделе издаваоца;
8. Упућивање понуде за преузимање једног или више акционарских друштава.
9. Куповина или пренос удела или друге значајније имовине или делова 
предузећа;
10. Реструктуирање или реорганизација која има утицај на издаваочеву имовину 
и обавезе, финансијску позицију или добит и губитак;
11. Одлуке које се односе на програме куповине сопствених акција или 
трансакције с другим укљученим финансијским инструментима;
12. Промене у врсти права која дају сопствене акције и укључење акција у 
трговање;
13. Подношење предлога за покретање стечајног поступка или отварање стечајног 
поступка;
14. Значајни правни спорови;
15. Раскид уговора или укидање кредитне линије, линије за есконтовање меница, 
кредита, од стране једне или више банака, протест гаранције издате по налогу 
издаваоца и сл.;
16. Престанак друштва или настанак разлога престанка;
17. Релевантне промене у вредности имовине;
18. Несолвентност релевантних дужника;
19. Смањење вредности некретнина;
20. Упис хипотеке и регистрација залоге на имовини;
21. Физичко уништење неосигураних добара;
22. Смањење или повећање вредности финансијских инструмената у портфељу;
23. Смањење вредности патената или права или нематеријалне имовине због 
тржишних иновација;
24. Примање понуда за куповину релевантне имовине;
25. Нови производи или процеси;
26. Значајна одговорност везана за производе или случајеви загађења околине;
27. Промене у очекиваној заради или губицима;
28. Релевантни наручени послови примљени од купаца, њихово отказивање или 
значајне промене;
29. Повлачење из или улажење у нове главне пословне делатности;
30. Релевантне промене у инвестиционој политици издаваоца;
31. Дивиденде, датум на који се утврђује право на дивиденду, датум и висина 
исплате дивиденде, промене у политици исплате дивиденде.
32. Друге релевантне информације које су од утицаја за доношење одлуке о 
објављивању инсајдерских информација.
 
Члан 3.
Обавеза поступања издаваоца сагласно члану 79. Закона односи се и на 
објављивање последица које се непосредно односе на издаваоца, а које произилазе 
из, укључујући али не искључиво, следећих примера информација које се посредно 
односе на издаваоца, под условом да те последице јесу инсајдерска информација:
1. Подаци и статистике које објављују јавне институције које дистрибуирају 
статистике;
2. Предстојећа објављивања извештаја агенција за процену пословне репутације, 
истраживања, препорука или сугестија које се односе на вредност укључених 
финансијских инструмената;
3. Одлуке банке које се односе на каматне стопе;
4. Одлуке Владе и других тела с јавним овлашћењима које се односе на порезе, 
регулисање индустрије, политику управљања дугом и слично;
5. Одлуке које се односе на промене у правилима управљања берзанским 
индексима, нарочито везаних за њихов састав;
6. Одлуке регулисаног, односно МТП тржишта и ОТЦ тржишта које се односе на 
правила тих тржишта;
7. Одлуке надлежних тела које се односе на тржиште, а у вези с укљученим 
друштвима;
8. Релевантни налози владиних тела, регионалних тела или локалних тела или 
других јавних организација;
9. Промена у начину трговања (као на пример, информација која се односи на 
податак да ће се финансијским инструментом издаваоца трговати на другом сегменту 
тржишта).
 
Члан 4.
У сврху примене члана 81. Закона, који се односи на одлагање јавног 
објављивања инсајдерске информације, оправдани интереси могу посебно да се 
односе на следеће околности које не представљају потпуни попис:
а) преговори у току или елементи тих преговора, када би јавно објављивање 
могло утицати на исход или редован ток тих преговора. Посебно, у случају да је 
финансијска одрживост издаваоца у озбиљној и непосредној опасности, и ако није у 
обиму примене стечајног закона, јавно објављивање информација се може одложити 
на ограничени временски период ако би оно озбиљно угрозило интерес постојећих и 
потенцијалних акционара тиме што исто угрожава доношење закључка о преговорима 
који имају за циљ да осигурају дугорочни финансијски опоравак издаваоца;
б) одлуке које је донео орган управљања издаваоца или уговоре које је 
склопио, а који требају одобрење неког другог органа издаваоца како би ступили 
на снагу, у случају када су ти органи у оквиру издаваоца организационо одвојени, 
под условом да би јавно објављивање тих информација пре тог одобрења заједно са 
истовременом објавом да се на одобрење још увек чека, угрозило тачну процену 
информација од стране јавности.
 
Члан 5.
(1) Издавалац је у обавези, ради осигурања поверљивости инсајдерске 
информације, да контролише приступ тој информацији, а посебно да:
а) предузме ефикасне мере како би спречио приступ тим информацијама лицима 
којима те информације не требају за обављање својих функција у оквиру издаваоца;
б) уведе потребне мере како би осигурао да свако лице које има приступ тој 
информацији испуњава све прописане обавезе и да је свестан санкција предвиђених 
у случају злоупотребе или недопуштеног ширења те информације;
в) уведе мере које омогућавају тренутно јавно објављивање у случају да 
издавалац није био у могућности да осигура поверљивост релевантне инсајдерске 
информације.
(2) Издавалац је у обавези да, у року од 30 дана од дана ступања на снагу 
овог правилника, усвоји документ којим ће прописати процедуре и мере ради 
испуњавања својих обавеза из овог члана.
 
Члан 6.
Овај правилник ступа на снагу осмог дана од дана објављивања у „Службеном 
гласнику Републике Србије”.
 
Број 2/0-01-647/1-11
У Београду, 15. новембра 2011. године 
Председник Комисије,
др Зоран Ћировић, с.р.