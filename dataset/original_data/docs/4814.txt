На основу члана 19. став 3. Закона о заштити и одрживом коришћењу рибљег фонда („Службени гласник РС”, број 36/09), 
	


Министар животне средине и просторног планирања, доноси


 


 


ПРАВИЛНИК


о форми, садржају и обиму финалног извештаја о коришћењу рибарског подручја


„Службени гласник РС“, број 70 од 30. септембра 2010.


 


 


Члан 1.


Овим правилником ближе се прописују форма, садржај и обим финалног извештаја о коришћењу рибарског подручја.


 


Члан 2.


Финални извештај о коришћењу рибарског подручја корисник доставља у писаној и електронској форми на А4 формату.


 


Члан 3.


Финални извештај о коришћењу рибарског подручја садржи:


1) податке о кориснику рибарског подручја; 


2) податке о рибарском подручју; 


3) основне хидролошке, биолошке, физичке, хемијске и друге карактеристике вода рибарског подручја; 
	


4) податке о категоризацији риболовних вода, рибљим врстама у водама рибарског подручја, процену њихове биомасе (количине) и годишње продукције са посебним освртом на риболовно најзначајније врсте, на основу Програма управљања рибарског подручја; 
	


5) предузете мере за заштиту и одрживо коришћење рибљег фонда; 
	


6) спроведена порибљавања по врстама и количини риба и времену и месту порибљавања; 
	


7) предузете мере за заштиту рибљих плодишта, риба и рибље млађи са плавних подручја; 
	


8) дозвољени излов рибе по врстама и количинама на основу годишњег прираста рибљег фонда, за сваку годину понаособ и збирно;


9) предузете мере унапређење риболовних активности, као и за унапређење риболовног туризма на рибарском подручју;


10) организацију рибочуварске службе и број рибочувара;


11) податке о раду рибочуварске службе;


12) економске показатеље коришћења рибарског подручја;


13) средства утрошена за спровођење програма управљања рибарског подручја за сваку годину појединачно и збирно као и начин обезбеђивања и коришћења тих средстава.


Подаци о раду рибочуварске службе из тачке 11) овог члана доставља се у табели датој у Прилогу I Извештај о раду рибочуварске службе, који је одштампан уз овај правилник и чини његов саставни део.


 


Члан 4.


Овај правилник ступа на снагу осмог дана од дана објављивања у „Службеном гласнику Републике Србије”.


 


 


Број 110-00-162/2009-01


У Београду, 24. септембра 2010. године


Министар,


др Оливер Дулић, с.р.