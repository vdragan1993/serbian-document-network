На основу члана 55. став 1. Закона о Народној банци Србије
(„Службени гласник РС”, бр. 72/2003 и 55/2004), 
Гувернер Народне банке Србије доноси
  
ОДЛУКУ
о издавању и основним
обележјима новчанице од 200 динара 
“Службени гласник РС”, број 56 од 30. јуна 2005.
 
 
1. Народна банка Србије издаће новчаницу од 200 динара.
 
2. Новчаница од 200 динара штампаће се на тонираној заштићеној
хартији с мултитонским воденим знаком у виду портрета Надежде Петровић и OVD елементом
на лицу новчанице (у даљем тексту: кинеграм), који је пласиран у доњем десном углу
пуног штампаног дела – између портрета и ознаке вредности апоена „200”. Кинеграм
као елементе садржи ознаку вредности апоена „200” и стилизовани приказ сликарске
палете са укрштеним четкицама, микротекст „200 динара” исписан ћирилицом и латиницом
по ободу палете, а унутар саме палете ознаку вредности апоена „200” изведену као
микротекст. У деметализованом делу кинеграма налази се текст „200 ДИНАРА”, у горњем
делу изведен латиницом, а у доњем ћирилицом. Позадина централног мотива на кинеграму
садржи гијош линије које померањем новчанице дају утисак ротације. Контурно изведене
ознаке вредности апоена „200”, које се смањују идући ка крајевима, употпуњују укупан
изглед кинеграма. Зависно од угла гледања и упадног угла светлости, кинеграм формира
неколико различитих слика које се преливају једна у другу мењајући при том боју.

На наличју новчанице уграђена је испрекидана заштитна нит
која садржи микротекст у негативу „ДИНАР DINAR”, са знаком „~”. Микротекст се континуирано
понавља и чита и с лица и с наличја новчанице (заштитна нит и микротекст су с наличја
јасно видљиви, а с лица под светлошћу која новчаницу чини транспарентном). 
У папир су уграђена и видљива заштитна влаканца у жутој,
плавој и црвеној боји, од којих жута и црвена под светлошћу лампе са ултраљубичастим
зрацима флуоресцирају жуто и црвено. 
Новчаница ће се штампати у комбинованој техници – лице у
дубокој и вишебојној офсет штампи, а наличје у вишебојној офсет штампи и техници
високе штампе за нумерацију. 
Нумерација садржи две словне ознаке и седам нумеричких и
штампана је два пута на наличју новчанице – једном у црној а други пут у црвеној
боји. Нумерација штампана у црној боји смештена је у горњем делу између Великог
грба Републике Србије и ознаке вредности апоена „200” дате у позитиву, и под ултраљубичастим
зрацима флуоресцира жутозелено. Нумерација штампана у црвеној боји смештена је уз
десну ивицу пуног штампаног дела, изнад ознаке вредности апоена „200” дате у негативу,
а под ултраљубичастим зрацима флуоресцира наранџастоцрвено.
 
3. Новчаница од 200 динара имаће димензије 70 X 147 
mm.

 
Лице новчанице
 
4. Диспозиција је хоризонтална.
На левој страни је портрет Надежде Петровић, изведен техником
дубоке штампе. Лево од портрета, у низу, ћирилицом и латиницом исписане су речи
„Надежда Петровић”, а у наставку године њеног рођења и смрти „1873-1915”. Десно
од портрета доминира приказ скулптуре Надежде Петровић, а у позадини су дискретно
приказани обриси цркве манастира Грачаница, мотива који је сликарка користила на
својим платнима. Уз десну маргину пуног штампаног дела дат је мотив сликарске четкице.

Ознака вредности апоена „200” дата у негативу смештена је
у горњем десном углу пуног штампаног дела, а она дата у позитиву – у доњем делу
беле површине.
Текст „Народна банка Србије”, изведен у техници дубоке штампе
и исписан латиницом у два реда, смештен је на белој површини у десном делу, а исти
текст, такође изведен у техници дубоке штампе и исписан ћирилицом у два реда, смештен
је у близини леве маргине новчанице – и то речи „Народна банка” у позитиву, а реч
„Србије” у негативу. 
Изнад речи „Србије” исписане ћирилицом у негативу, техником
дубоке штампе изведена је ознака за слепе (у квадрат који је шрафиран хоризонталним
линијама уписан је круг). Лево од те речи, истом техником, ћирилицом и латиницом
изведен је микротекст „НБС”, у шест редова.
У горњем делу беле површине новчанице, техником дубоке штампе
изведен је тзв. кип ефекат елипсоидног облика, који приказује знак Народне банке
Србије. Ова слика се претвара у текст „НБС” који се уочава само при посматрању новчанице
под одређеним угловима (правац гледања мора бити што ближи равни новчанице окренут
за 45 степени у оба смера ротације), дајући при том његову слику и у негативу и
у позитиву. Уз горњу и доњу ивицу тог елемента налази се микротекст „НБС”, који
се понавља – горе дат у ћирилици, а доле у латиници. 
У доњем десном делу беле површине новчанице, изнад ознаке
вредности апоена „200”, техником дубоке штампе изведен је још један кип ефекат правоугаоног
облика, који садржи текст „НБС” ћирилицом, а изнад и испод њега микротекст „НБС”,
горе дат у ћирилици, а доле у латиници. Овај кип ефекат сагледава се на исти начин
као и претходни. 
У доњем делу новчанице, лево од ознаке вредности апоена
„200”, на граници пуног штампаног дела и беле површине, изведен је прозирни регистар
који представља половину укупне слике чија се целина може сагледати тек заједно
са одговарајућим делом слике на наличју новчанице (укупну слику чини бели квадрат
унутар већег пуног квадрата окренутог у односу на први за 45 степени). 
Десно од цифре у негативу „200” исписан је латиницом текст
„двеста динара”, док је исти ћирилични текст смештен у доњем делу новчанице, између
портрета и кинеграма. 
Уз десну ивицу новчанице, на светлобраонцрвеној подлози,
исписан је, најпре ћирилицом а затим латиницом, текст „фалсификовање се кажњава
по закону”, док је у наставку дискретно назначена вредност апоена „200”.
 
Наличје новчанице
 
5.
Диспозиција је вертикална.
У
доњем делу пуног штампаног дела приказана је фигура Надежде Петровић као добровољне
болничарке у време Првог балканског рата. Изнад фигуре, десно, дат је приказ цркве
манастира Грачаница, док се у горњем левом углу пуног штампаног дела налази део
композиције с једне од њених слика. 
Ознака
вредности апоена „200” дата у позитиву смештена је у горњем десном делу новчанице
на плавој подлози, а она дата у негативу – у доњем левом углу пуног штампаног дела.
У
горњем десном углу пуног штампаног дела исписан је текст „двеста динара”, и то у
жутој боји ћирилицом, а испод тога, у негативу, латиницом. У доњем десном делу беле
површине ћирилицом и латиницом исписане су у три реда, одозго надоле, речи „Београд”,
„година” и „гувернер”, са ознаком године „2005” у негативу. Испод њих је факсимил
потписа гувернера Радована Јелашића. Уз горњу и доњу ивицу пуног штампаног дела
исписан је текст „Народна банка Србије – Завод за израду новчаница и кованог новца
– Топчидер” (горе ћирилицом, а доле латиницом). У доњем десном углу пуног штампаног
дела исписан је у позитиву, наизменично ћирилицом и латиницом, у осам редова, микротекст
„200 динара”. Изнад микротекста је ознака вредности апоена „200”.
У
горњем левом углу новчанице, на плавој подлози, приказан је Велики грб Републике
Србије, а ова подлога испод знака садржи мултипликовану цифру „200” у негативу са
сенком; у доњем делу цифра „200” је у микротексту. 
У
горњем левом делу новчанице, на граници беле површине и пуног штампаног дела, налази
се други део прозирног регистра из тачке 4. став 8. ове одлуке.
 
6.
На лицу и наличју новчанице преовлађују тонови браонцрвене боје, уз додатак плавих
тонова. На лицу новчанице црвени тон под ултраљубичастим зрацима флуоресцира оранж.
Флуоресцентна жута боја на наличју новчанице јасно је видљива под светлошћу лампе
са ултраљубичастим зрацима, нарочито текст „двеста динара” изведен жутом бојом.
 
7.
Ова одлука ступа на снагу даном објављивања у „Службеном гласнику РС”.
 
О. број 56
У Београду, 30. јуна 2005.
године
Гувернер
Народне банке Србије,
Радован Јелашић, с.р.