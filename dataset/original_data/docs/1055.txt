На
основу члана 49. Закона о економским и другим односима у производњи и промету
наоружања и војне опреме („Службени лист СФРЈ“, бр. 25/79), Савезно извршно
веће доноси
 
 
ОДЛУКУ


о условима и начину плаћања и наплаћивања по 
пословима спољнотрговинског промета материјалног права на технологију и знања и 
искустава у области наоружања и војне опреме
„Службени
лист СФРЈ”, број 46 од 30. јула 1982.
 
 
1. Плаћање по
пословима увоза материјалног права на технологију (патенти, лиценце и др.) и
спољнотрговинског промета знања и искустава (know-how) у области наоружања и
војне опреме, домаћа лица врше средствима из члана 122. Закона о девизном
пословању и кредитним односима са иностранством.
Под домаћим лицима,
у смислу ове одлуке, подразумевају се Савезни секретаријат за народну одбрану,
односно по његовом овлашћењу, Савезна дирекција за промет и резерве производа
са посебном наменом и организација удруженог рада која је од Савезног
секретаријата за народну одбрану добила одобрење за вршење промета из става 1.
ове тачке.
 
2. Домаћа лица дужна
су да материјално право на технологију, односно знање и искуства, увезу у року
од 60 дана од дана кад је Народна банка Југославије – Војни сервис извршила
налог за плаћање.
Даном увоза, у
смислу става 1. ове тачке, сматра се дан кад је у складу са одредбама уговора
потписан документ о коначном прибављању материјалног права на технологију и
знања и искустава.
 
3. Наплаћивање по
пословима извоза предмета из тачке 1. ове одлуке домаћа лица дужна су да изврше
и девизе унесу у Југославију у року од 60 дана од дана кад је извршен извоз.
Даном извоза, у
смислу става 1. ове тачке, сматра се дан кад је, у складу с одредбама уговора,
потписан документ о коначном уступању материјалног права на технологију и знања
и искустава.
 
4. Народна банка
Југославије – Војни сервис продужиће рок из тач. 2. и 3. ове одлуке на захтев
Савезног секретаријата за народну одбрану.
 
5. Ова одлука ступа
на снагу осмог дана од дана објављивања у „Службеном листу СФРЈ”.
  
Е. п бр. 311
22. јула 1982.
године
Београд

Савезно извршно веће
Председник,

Милка Планинц, с. р.