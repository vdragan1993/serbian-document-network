На основу члана 10. став 4. Закона о порезу на додату вредност („Службени гласник РС”, бр. 84/04, 86/04 – исправка, 61/05, 61/07, 93/12, 108/13, 68/14 – др. закон, 142/14 и 83/15),
Министар финансија доноси
 
ПРАВИЛНИК
o утврђивању добара и услуга из области грађевинарства за сврху одређивања пореског дужника за порез на додату вредност
"Службени гласник РС", број 86 од 14. октобра 
				2015.
 
Члан 1.
Овим правилником ближе се уређује шта се, у смислу члана 10. став 2. тачка 3) Закона о порезу на додату вредност („Службени гласник РС”, бр. 84/04, 86/04 – исправка, 61/05, 61/07, 93/12, 108/13, 68/14 – др. закон, 142/14 и 83/15 – у даљем тексту: Закон), сматра добрима и услугама из области грађевинарства.
Члан 2.
Добрима и услугама из области грађевинарства, у смислу члана 10. став 2. тачка 3) Закона, сматрају се добра и услуге чији се промет врши у складу са чланом 4. став 1. и став 3. тачка 6) и чланом 5. став 1. и став 3. тачка 3) Закона, у оквиру обављања делатности из следећих група Класификације делатности које су прописане Уредбом о класификацији делатности („Службени гласник РС”, број 54/10), и то:
1) 41.20 Изградња стамбених и нестамбених зграда;
2) 42.11 Изградња путева и аутопутева;
3) 42.12 Изградња железничких пруга и подземних железница;
4) 42.13 Изградња мостова и тунела;
5) 42.21 Изградња цевовода;
6) 42.22 Изградња електричних и телекомуникационих водова;
7) 42.91 Изградња хидротехничких објеката;
8) 42.99 Изградња осталих непоменутих грађевина;
9) 43.11 Рушење објеката;
10) 43.12 Припрема градилишта;
11) 43.21 Постављање електричних инсталација;
12) 43.22 Постављање водоводних, канализационих, грејних и климатизационих система;
13) 43.29 Остали инсталациони радови у грађевинарству;
14) 43.31 Малтерисање;
15) 43.32 Уградња столарије;
16) 43.33 Постављање подних и зидних облога;
17) 43.34 Бојење и застакљивање;
18) 43.91 Кровни радови;
19) 43.99 Остали непоменути специфични грађевински радови.
Када обвезник пореза на додату вредност (у даљем тексту: ПДВ) обавља активности из става 1. овог члана, независно од тога да ли је регистрован за обављање тих активности у складу са законом, по налогу наручиоца, од сопственог материјала, под условом да се не ради само о додацима или другим споредним материјалима, сматра се да обвезник ПДВ, у складу са чланом 4. ст. 1. и 3. тачка 6) Закона, врши промет добара из области грађевинарства из члана 10. став 2. тачка 3) Закона.
Када обвезник ПДВ обавља активности из става 1. овог члана, независно од тога да ли је регистрован за обављање тих активности у складу са Законом, по налогу наручиоца, од материјала наручиоца, сматра се да обвезник ПДВ, у складу са чланом 5. ст. 1. и 3. тачка 3) Закона, врши промет услуга из области грађевинарства из члана 10. став 2. тачка 3) Закона.
Члан 3.
Овај правилник ступа на снагу 15. октобра 2015. године.
 
Број 110-00-422/2015-04
У Београду, 12. октобра 2015. године 
Министар, 
др Душан Вујовић, с.р