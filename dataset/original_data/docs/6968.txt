Редакцијски пречишћен текст
 
 
На основу члана 40. став 3. Закона о високом образовању („Службени гласник РС”, бр. 76/05, 100/07 – аутентично тумачење, 97/08 и 44/10) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), а у вези са чланом 16. Законом о војним школама и војним научноистраживачким установама („Службени лист СРЈ”, бр. 80/94, 85/94 – исправка и 74/99 и „Службени лист СЦГ”, број 44/05),
Влада доноси
 
ОДЛУКУ
о оснивању Универзитета одбране у Београду
"Службени гласник РС", бр. 14 од 4. марта 2011, 90 од 30. 
октобра 2015.
 
1. Оснива се Универзитет одбране у Београду (у даљем тексту: Универзитет).
Седиште Универзитета је у Београду, Павла Јуришића Штурма број 33.
2. Универзитет је самостална високошколска установа која обавља делатност високог образовања кроз академске студије првог, другог и трећег степена из више научних области у оквиру образовно-научних поља медицинских наука, техничко-технолошких наука и друштвено-хуманистичких наука.
Универзитет у оквиру делатности високог образовања обавља и научно-истраживачки рад кроз основна, примењена и развојна истраживања која су у функцији унапређења и осавремењивања наставе у области система одбране.
3. У саставу Универзитета су:
1) Војна академија;


2) Организациона јединица Војномедицинске академије која обавља 
делатност високог образовања – Медицински факултет Војномедицинске академије*
Војна академија је високошколска установа са својством правног лица која изводи акредитоване студијске програме у пољу техничко-технолошких наука и друштвено-хуманистичких наука.


Медицински факултет Војномедицинске академије је високошколска јединица 
без својства правног лица, која се функционално налази у саставу Универзитета 
одбране, а организационо у саставу Војномедицинске академије, а која изводи 
акредитоване студијске програме у пољу медицинских наука.*
Војна академија и 

Медицински факултет Војномедицинске академије* обављају делатност високог образовања у складу са Законом о војним школама и војним научноистраживачким установама, актом о оснивању, својим статутом и другим посебним актима из области одбране, као и у складу са Законом о високом образовању и, у складу с тим законом, добијеном дозволом за рад.
Универзитет у свом саставу може имати и научноистраживачке организације, у складу са прописима који уређују научноистраживачку делатност, у складу са статутом Универзитета.
*Службени гласник РС, број 90/2015
 
4. Универзитет интегрише функције свих високошколских установа у свом саставу и има својство правног лица са свим правима и обавезама према трећим лицима.
5. Студије на Универзитету су:
1) основне академске које трају четири године и имају 240 ЕСПБ бодова;
2) мастер академске које трају једну годину и имају 60 ЕСПБ бодова;
3) интегрисане академске студије медицине које трају шест година и имају 360 ЕСПБ бодова;
4) специјалистичке академске студије које трају једну годину и имају 60 ЕСПБ бодова, и
5) докторске академске студије које трају три године и имају 180 ЕСПБ бодова.
По завршетку студија стиче се одговарајући стручни, академски или научни назив, у складу са Законом о високом образовању и Листом звања коју утврђује Национални савет за високо образовање.
6. Средства за оснивање и обављање делатности Универзитета обезбеђују се у складу са потребама образовања система одбране, а у оквиру обима средстава Министарства одбране опредељених Законом о буџету Републике Србије, као и из других извора, у складу са законом.
7. Универзитет има орган управљања, орган пословођења, стручне органе и студентски парламент.
Универзитет може имати и друге органе због специфичности образовања у области одбране и Војске Србије које захтевају посебни прописи који уређују те области.
8. Орган управљања Универзитета је Савет Универзитета.
Број чланова, поступак избора и разрешења чланова Савета, начин рада и одлучивања уређује се статутом Универзитета.
До конституисања Савета Универзитета у складу са Законом о високом образовању, његове послове обављаће Привремени савет Универзитета у следећем саставу:
1) проф. др Слободан Арсенијевић, ректор Универзитета у Крагујевцу;
2) проф. др Ђемал Долићанин, ректор Државног универзитета у Новом Пазару;
3) проф. др Милорад Милованчевић, декан Машинског факултета Универзитета у Београду;
4) проф. др Владимир Цветковић, декан Факултета безбедности Универзитета у Београду;
5) проф. др Милан Мартић, декан Факултета организационих наука Универзитета у Београду.
Привремени савет Универзитета ће:
1) донети статут Универзитета;
2) донети годишњи програм рада Универзитета;
3) обављати и друге послове из надлежности Савета Универзитета у складу са Закона о високом образовању.
9. Орган пословођења Универзитета је Ректор Универзитета.
Ректор Универзитета поставља се и разрешава у складу са Законом о Војсци Србије.
10. Основни општи акт Универзитета је статут.
Статутом Универзитета ближе ће се уредити: унутрашња организација Универзитета и правни положај и статус организационих јединица; студије и студијски програми; упис на студије и правила студија; наставничка и сарадничка звања и услови за њихов избор; органи и тела Универзитета као и њихов састав, избор и начин рада, као и друга питања од значаја за рад Универзитета.
Сагласност на статут Универзитета даје Влада.
11. Универзитет ће донети опште акте у року од 90 дана од дана доношења статута Универзитета.
12. Савет Универзитета и стручни органи Универзитета конституисаће се у складу са Законом о високом образовању у року од шест месеци од дана ступања на снагу ове одлуке.
13. Војна академија и Војномедицинска академија у саставу Универзитета ускладиће своју организацију, општа акта и свој рад у року од 60 дана од дана добијања дозволе за рад Универзитета од стране Министарства просвете.
14. Ова одлука ступа на снагу осмог дана од дана објављивања у „Службеном гласнику Републике Србије”. 
05 број 612-1204/2011
У Београду, 24. фебруара 2011. године
Влада
Први потпредседник Владе –
заменик председника Владе,
Ивица Дачић, с.р.