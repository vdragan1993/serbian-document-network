Редакцијски пречишћен текст

 

 

 

ЗАКОН

о мировању и отпису дуга по основу доприноса за обавезно здравствено осигурање

„Службени гласник РС“, бр. 102 од 5. новембра 2008, 31 од 30. априла 2009.

 

 

Члан 1.

Овим законом уређује се мировање обавезе плаћања доспелих а неплаћених доприноса за обавезно здравствено осигурање, као и отпис дуга по основу доспелих а неплаћених доприноса за обавезно здравствено осигурање.

 

 Члан 2.

Изрази који се користе у овом закону имају следеће значење:

1) Осигураник је физичко лице које је осигурано у складу са законом којим се уређује здравствено осигурање;

2) Послодавац је правно, односно физичко лице или други правни субјект који је обвезник доприноса, односно обвезник обрачунавања и плаћања доприноса за запослене, лица која обављају привремене и повремене послове и за изабрана, именована и постављена лица која остварују разлику зараде, односно плате, као и омладинска или студентска задруга основана у складу са законом којим се уређују задруге, за лица која обављају привремене и повремене послове преко задруге;

3) Обвезник доприноса је осигураник и послодавац, или исплатилац прихода, на чији терет се плаћа допринос за обавезно здравствено осигурање (у даљем тексту: допринос);

4) Допринос из основице је износ доприноса који обрачунава, обуставља и плаћа послодавац, односно други исплатилац прихода у име и у корист осигураника;

5) Допринос на основицу је износ доприноса који обрачунава и плаћа послодавац, односно други исплатилац прихода у своје име, а у корист осигураника или осигураник који сам за себе плаћа допринос;

6) Матична филијала је филијала Републичког завода за здравствено осигурање на чијем подручју осигураник има пребивалиште, односно боравиште, односно на чијем подручју је седиште обвезника уплате доприноса и која утврђује својство осигураника, у складу са законом којим се уређује здравствено осигурање;

7) Уплатилац доприноса је осигураник и послодавац, односно други исплатилац прихода који је дужан да обрачуна, односно плати допринос у своје име и у своју корист или у своје име, а у корист осигураника.

 

 Члан 3.

Обавеза плаћања дуга по основу доприноса која је доспела до 31. децембра 2008. године, а није измирена до дана ступања на снагу овог закона, мирује у периоду од 1. јануара 2009. године до 31. децембра 2011. године (у даљем тексту: период мировања), у складу са овим законом.

Под условима из става 1. овог члана мирује доспели а неплаћени дуг по основу доприноса из основице и доприноса на основицу, као и износ припадајуће камате (у даљем тексту: дуг по основу доприноса), са стањем на дан 31. децембра 2008. године.

 

 Члан 4.

У периоду мировања на дуг по основу доприноса не зарачунава се камата, осим ако овим законом није друкчије уређено.

 

 Члан 5.

Од 1. јануара 2009. године и за цео период мировања, односно до 31. децембра 2011. године обвезник доприноса дужан је да плаћа текуће обавезе по основу доприноса у складу са законом којим се уређују доприноси за обавезно социјално осигурање.

 

 Члан 6.

Уплатиоцу доприноса који је текуће обавезе из члана 5. овог закона по основу доприноса у периоду од 1. јануара 2009. године до 31. децембра 2011. године измирио у висини и у роковима прописаним законом, почев од 1. јануара 2012. године отписује се у целини дуг по основу доприноса из члана 3. став 2. овог закона.

 

 Члан 7.

Против уплатиоца доприноса који текуће обавезе из члана 5. овог закона по основу доприноса у периоду од 1. јануара 2009. године до 31. децембра 2011. године није измирио у висини и у роковима прописаним законом, почев од 1. јануара 2012. године покренуће се, у складу са законом, поступак наплате дуга по основу доспелих а неплаћених доприноса из члана 3. став 2. овог закона. 


На износ дуга по основу доприноса из става 1. овог члана зарачунава се камата за период мировања дуга, односно за период од 1. јануара 2009. године до 31. децембра 2011. године.

 

 Члан 8.

Поступак за утврђивање мировања дуга по основу доприноса, као и за отпис дуга по основу доприноса покреће се на основу писменог захтева уплатиоца доприноса.

Поступак из става 1. овог члана, за обвезнике пољопривреднике покреће Министарство финансија – Пореска управа, по службеној дужности.

  

Члан 9.

Захтев из члана 8. овог закона подноси се 

до 31. децембра 2009. године*
Министарству финансија – Пореској управи, са подацима о висини обрачунатог а неплаћеног доприноса, који је доспео до 31. децембра 2008. године.

Поред података из става 1. овог члана, подносилац захтева који има запослене (послодавац) дужан је да приложи и списак осигураника за које није уплаћен допринос, као и податак о матичној филијали за те осигуранике.

Списак осигураника из става 2. овог члана садржи: личне податке осигураника, податке о пребивалишту, односно боравишту, податке о периоду за који није уплаћен допринос, као и податке о висини неплаћеног доприноса доспелог на дан 31. децембра 2008. године.

 

*Службени гласник РС, број 31/2009

  

Члан 10.

Министарство финансија – Пореска управа врши проверу података које је доставио уплатилац доприноса и доноси решење којим се утврђује мировање дуга по основу доприноса из члана 3. став 2. овог закона, као и висина дуга по том основу. 


За уплатиоца доприноса који има запослене (послодавац) доноси се збирно решење које садржи укупан износ дуга тог уплатиоца доприноса и висину укупног појединачног дуга за сваког осигураника наведеног у списку из члана 9. став 2. овог закона.

Решење којим се утврђује мировање дуга по основу доприноса за осигураника појединца доставља се подносиоцу захтева и матичној филијали Републичког завода за здравствено осигурање, а решење из става 2. овог члана – подносиоцу захтева и Републичком заводу за здравствено осигурање.

  

Члан 11.

Републички завод за здравствено осигурање – матична филијала води посебну евиденцију за сваког уплатиоца доприноса за кога је донето решење из члана 10. овог закона.

У евиденцији из става 1. овог члана воде се подаци о: уплатиоцу доприноса, осигураницима за које мирују обавезе из решења по основу доприноса из члана 10. овог закона, висини дуга по основу доприноса који је доспео до 31. децембра 2008. године, као и други подаци који су потребни за вођење евиденције.

  

Члан 12.

Ако Министарство финансија – Пореска управа, у поступку контроле код подносиоца захтева из члана 8. овог закона, утврди да период мировања, односно дуг по основу доприноса из члана 3. овог закона није обухваћен захтевом из члана 8. овог закона, односно да није поднет такав захтев, износ тако утврђених обавеза са зарачунатом каматом за период мировања дуга, односно за период од 1. јануара 2009. године до 31. децембра 2011. године, сматра се текућом обавезом, у складу са законом. 


Министарство финансија – Пореска управа дужна је да покрене поступак наплате принудним путем текућих обавеза из става 1. овог члана, у складу са законом.

  

Члан 13.

Ако у периоду мировања дуга, односно пре 31. децембра 2011. године, обвезнику доприноса престане својство обвезника доприноса (нпр. брисање из регистра привредних субјеката, ликвидација, односно стечај, статусна промена или приватизација, престанак радног односа и др.), дуг по основу доприноса из члана 3. став 2. овог закона отписује се, односно наплаћује се у складу са одредбама чл. 6. и 7. овог закона.

 

 Члан 14.

Ако у периоду мировања дуга, односно пре 31. децембра 2011. године, осигуранику престане својство осигураника по једном основу и стекне својство осигураника по другом основу, у складу са законом којим се уређује здравствено осигурање, дуг по основу доприноса из члана 3. став 2. овог закона отписује се, односно наплаћује се у складу са одредбама чл. 6. и 7. овог закона.

  

Члан 15.

У периоду мировања, осигураник за кога се измирују текуће обавезе по основу доприноса за здравствено осигурање у складу са законом којим се уређују доприноси за обавезно социјално осигурање, стиче право на оверу исправе о осигурању, односно посебне исправе о коришћењу здравствене заштите, као и на остваривање права из здравственог осигурања.

 

 Члан 16.

Министар надлежан за послове здравља и министар надлежан за послове финансија споразумно ће ближе уредити начин и поступак за утврђивање мировања обавезе плаћања дуга по основу доприноса, као и за отпис тог дуга.

Подзаконски акт из става 1. овог члана донеће се у року од 30 дана од дана ступања на снагу овог закона. 


  

Члан 17.

Овај закон ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2009. године.