На основу члана 201. став 1. и члана 241, а у вези са чланом 191. Закона о тржишту капитала („Службени гласник РС”, бр. 31/11 и 112/15),
Комисија за хартије од вредности, на 332. седници од 8. априла 2016. године којом је председавао Жарко Милићевић, председник Комисије, донела је
 
ПРАВИЛНИК
о ликвидности брокерско-дилерског друштва
"Службени гласник РС", број 46 од 13. маја 
				2016.
 
Опште одредбе
Члан 1.
Овим правилником утврђују се:
1) минимални захтеви за управљање ризиком ликвидности брокерско-дилерског друштва;
2) начин израчунавања показатеља ликвидности брокерско-дилерског друштва;
3) најнижи дозвољени ниво ликвидности брокерско-дилерског друштва;
4) садржај, начин и рок извештавања брокерско-дилерског друштва о наступању немогућности извршавања доспеле новчане обавезе;
5) садржај, начин и рок извештавања брокерско-дилерског друштва о ликвидности.
Минимални квалитативни захтеви за управљање ризиком ликвидности брокерско-дилерског друштва
Члан 2.
Брокерско-дилерско друштво je дужно да успостави систем управљања ризиком ликвидности који ће бити примерен врсти, обиму и сложености пословања, као и склоности ка ризику брокерско-дилерског друштва.
Систем управљања ризиком ликвидности брокерско-дилерског друштва мора да обезбеди одржавање довољно ликвидних средстава у облику, висококвалитетне, незаложене ликвидне имовине за одржавање стабилне ликвидности брокерско-дилерског друштва у случајевима разних ванредних околности. За коришћење наведених средстава не сме бити никаквих правних ни оперативних сметњи.
Брокерско-дилерско друштво је дужно да има јасно дефинисану толеранцију изложености ризику ликвидности, а која је одређена у складу са пословним плановима, донетом стратегијом, целокупном склоношћу ка ризику. Толеранција изложености ризику ликвидности јесте ниво изложености ризику ликвидности коју је брокерско-дилерско друштво спремно да преузме и која мора да обезбеди стабилну ликвидност брокерско-дилерског друштва, како у редовним условима, тако и у случају настанка ванредних околности (у даљем тексту: стресни периоди). 
Виши менаџмент брокерско-дилерског друштва дужан је да донесе стратегију, политике и остале интерне акте за управљање ризиком ликвидности који ће бити у складу са профилом ризичности брокерско-дилерског друштва. Стратегија управљања ризиком ликвидности обухвата минимално циљеве и основна начела преузимања ризика ликвидности и управљања њиме. Ниво склоности за преузимање ризика ликвидности утврђује виши менаџмент брокерско-дилерског друштва у склопу пословне стратегије најмање једном годишње. Вишим менаџментом у смислу овог правилника, сматрају се:
1) у друштвима са једнодомним управљањем: директори, односно одбор директора;
2) у друштвима са дводомним управљањем: надзорни одбор.
Политике и други интерни акти брокерско-дилерског друштва за управљање ризиком ликвидности морају минимално да обухвате:
1) политике и поступке којима се уређује успостављање примереног и делотворног система унутрашњих контрола;
2) структуру имовине и обавеза, као и процене о ликвидности и утрживост имовине;
3) систем извештавања о ризику ликвидности;
4) политике и поступке са страним валутама и
5) планове поступања и финансирања брокерско-дилерског друштва у кризним ситуацијама.
У сврху адекватног управљања ризиком ликвидности, брокерско-дилерско друштво мора да примењује активну политику управљања имовином/ликвидним средствима и обавезама, што укључује стално праћење и усклађивање финансијских и новчаних токова, а у циљу препознавања изложености ризику ликвидности.
Поступак управљања ризиком ликвидности
Члан 3.
Поступак управљања ризиком ликвидности мора минимално да садржи следеће мере:
1) одржавање довољно ликвидних средстава која чине трајни обим ликвидности;
2) дневно праћење и извештавање о изложености ризику ликвидности, а посебно о значајним променама у ликвидним средствима и обавезама;
3) утврђивање доступних тржишних извора ликвидности и
4) утврђивање поступања у стресним периодима.
Члан 4.
Брокерско-дилерско друштво је дужно да успостави одговарајући систем извештавања који ће, зависно од врсте, обима и сложености пословања брокерско-дилерског друштва, бити прихватљив за утврђивање, мерење односно процењивање, управљање, праћење и извештавање о ризику ликвидности.
Систем извештавања мора минимално да омогући правовремено и релевантно информисање вишег менаџмента о ликвидности брокерско-дилерског друштва, праћење поштовања донетих политика и интерних аката, као и праћење позиције ликвидности у динарима и страним валутама.
Евиденције ликвидних средстава и обавеза
Члан 5.
Уз рачуноводствене евиденције које је брокерско-дилерско друштво дужно да води редовно, део података потребан за израчунавање показатеља ликвидности, а који нису приказани у рачуноводственим евиденцијама, брокерско-дилерско друштво је дужно да води у посебним евиденцијама (које ће омогућити дневну ажурност позиција неопходних за обрачун показатеља ликвидности).
Показатељ ликвидности брокерско-дилерског друштва
Члан 6.
Показатељ ликвидности брокерско-дилерског друштва је однос између ликвидних средстава и обавеза које су доспеле и које ускоро доспевају.
Ликвидна средства и обим ликвидности брокерско-дилерског друштва
Члан 7.
Ликвидна средства из члана 6. овог правилника су средства на располагању брокерско-дилерском друштву, која својим обимом чине трајни обим ликвидности а обухватају следеће позиције биланса стања:
1) средства на новчаним рачунима за редовно пословање брокерско-дилерског друштва (ова тачка не укључује новчана средства која је брокерско-дилерско друштво примило и којима управља у туђе име и за туђ рачун – нпр. средства за куповину хартија од вредности за рачун клијената);
2) готовина у благајни;
3) хартије од вредности – готовински еквиваленти – исказују се непосредно уновчиве хартије од вредности;
4) депозити по виђењу, други депозити у крeдитним институцијама са преосталим доспећем до пет дана и депозити са могућношћу рaзрoчeњa и располагања средствима у року до пет дана;
5) обвезнице или купони обвезница, благајнички записи и други слични новчани инструменти које издаје Република Србија, аутономне покрајине, јединице локалне самоуправе, Народна банка, стране државе, централне банке, међународне и наднационалне институције, као што су Међународни монетарни фонд, Међународна банка за обнову и развој, Међународна финансијска корпорација, као и остале чланице Групације Светске банке, Европска централна банка, Европска инвестициона банка, Европска банка за обнову и развој и остале сличне међународне организације, којима се тргује на регулисаном тржишту, односно МТП;
6) неискоришћени уговорени износи безусловних оквирних кредита одобрених од банака са седиштем у Републици Србији или држави чланици Европске уније, а које је могуће у року пет дана искористити до износа дефинисаног уговором;
7) доспела и недоспела потраживања за које је брокерско-дилерско друштво на дан израчунавања показатеља ликвидности примило аванс или доказ о плаћању извршеном од стране овлашћене институције са седиштем у Републици Србији или држави чланици Европске уније;
8) остала ликвидна средства са доспећем до пет дана (новац и потраживања која доспевају или која се могу наплатити у року од пет дана осим: потраживања према лицима из члана 170. Закона о тржишту капитала, потраживања која нису везана зa пружање инвестиционих услуга и обављање инвестиционих активности, потраживања по основу камата (бeз oбзирa на рoк дoспeћa) и свих oстaлих пoтрaживaњa којима је прошао рок доспећа);
9) финансијски инструменти којима се тргује на листингу регулисаног тржишта.
Брокерско-дилерско друштво може уврстити средства из тачке 9) става 1. овог члана у ликвидна средства, у износу од 50% њихове фер вредности, с тим да таква средства могу чинити највише 30% трајног обима ликвидности брокерско-дилерског друштва.
У случају да износ средстава из тачке 9) става 1. овог члана чини више од ограничења прописаног ставом 2. овог члана, њихов максимални износ који се може укључити у обрачун трајног обима ликвидности израчунава се по следећој формули: 
mах 9) =3/7*Σ[1) до 8)],
односно максимални износ средстава из тачке 9) који се може укључити у израчунавање трајног обима ликвидности је једнак износу од три седмине збира позиција наведених у оквиру тач. 1)–8). 
Брокерско-дилерско друштво не може у ликвидна средства да уврсти оне позиције биланса стања из става 1. овог члана које су оптерећене правима трећих лица.
Брокерско-дилерско друштво не може у ликвидна средства да уврсти оне билансне позиције из става 1. овог члана које није могуће уновчити у року од пет (5) дана.
Доспеле обавезе брокерско-дилерског друштва и обавезе које ускоро доспевају
Члан 8.
Обавезе брокерско-дилерског друштва из члана 6. овог правилника које су доспеле су: Краткорочне финансијске обавезе (рачуни групе 52), Обавезе из пословања (рачуни групе 53), Обавезе за остале порезе и доприносе (рачуни групе 54), Обавезе за порез на додату вредност (рачуни групе 55), Обавезе по основу сталних средстава намењених продаји и средстава пословања које се обуставља (рачуни рупе 57), као и остале доспеле обевезе из Класе 5, а у складу са Правилником о контном оквиру и финансијским извештајима за брокерско-дилерска друштва („Службени гласник РС”, бр. 15/14,130/14 и 143/14 – исправка), које су доспеле за плаћање на дан за који се израчунава показатељ ликвидности.
Обавезе брокерско-дилерског друштва из члана 6. овог правилника које ускоро доспевају су: Краткорочне финансијске обавезе (рачуни групе 52), Обавезе из пословања (рачуни групе 53), Обавезе за остале порезе и доприносе (рачуни групе 54), Обавезе за порез на додату вредност (рачуни групе 55), Обавезе по основу сталних средстава намењених продаји и средстава пословања које се обуставља (рачуни рупе 57), као и остале доспеле обавезе из Класе 5, а у складу са Правилником о контном оквиру и финансијским извештајима за брокерско-дилерска друштва („Службени гласник РС”, бр. 15/14,130/14 и 143/14 – исправка), које ће доспети у року од пет дана или их је могуће опозвати у року пет дана од дана за који се израчунава показатељ ликвидности.
Обавезе из ст. 1. и 2. овог члана чине и сви други одложени издаци који нису исказани као обавеза у билансу стања али за које је извесно да ће наступити у року од једног дана.
Вредновање позиција ликвидних средстава и обавеза
Члан 9.
За потребе израчунавања показатеља ликвидности позиције ликвидних средстава и позиције обавеза исказују се према вредностима утврђеним применом одговарајућих рачуноводствених стандарда.
Најнижи дозвољени ниво ликвидности брокерско-дилерског друштва
Члан 10.
Брокерско-дилерско друштво остварује најнижи дозвољени ниво ликвидности када показатељ ликвидности брокерско-дилерског друштва, израчунат у складу са чланом 6. овог правилника, износи један (1,00).
Израчунавање показатеља ликвидности и обима ликвидности
Члан 11.
Брокерско-дилерско друштво дневно утврђује обим ликвидности из члана 7. овог правилника, доспеле обавезе и обавезе које ускоро доспевају из члана 8. овог правилника и израчунава показатељ ликвидности из члана 6. овог правилника.
Брокерско-дилерско друштво је дужно да сваког радног дана израчуна показатељ ликвидности из члана 6. овог правилника.
Документацију на основу које је извршено израчунавање показатеља брокерско-дилерско друштво је дужно да чува три године у формату који онемогућава накнадне измене података.
Извештавање о немогућности извршења доспелих новчаних обавеза по њиховом доспећу
Члан 12.
Брокерско-дилерско друштво је обавезно да обавести Комисију у року од 24 часа од наступања сваког кашњења плаћања доспелих обавеза, које има материјални утицај на најнижи дозвољени ниво ликвидности. 
У случају наступања околности из става 1. овог члана, брокерско-дилерско друштво је дужно да у року од осам дана усклади ниво ликвидности са најнижим дозвољеним нивоом ликвидности.
Обавештење из става 1. овог члана треба да садржи следеће информације: основ настанка обавезе, идентификационе податке друге уговорне стране, износ обавезе, датум доспећа и разлог кашњења.
Уз обавештење из става 1. овог члана брокерско-дилерско друштво треба да приложи обрачун обима ликвидности и показатеља ликвидности на Обрасцу 1 који је саставни део овог правилника.
Извештавање о показатељу ликвидности
Члан 13.
Инвестиционо друштво извештава Комисију о показатељу ликвидности и обиму ликвидности за све радне дане претходног месеца до 15. дана у текућем месецу.
Обавеза извештавања из става 1. овог члана извршава се достављањем Обрасца 1 и Обрасца 2 из прилога овог правилника у електронском облику.
Прелазне и завршне одредбе
Члан 14.
Овај правилник ступа на снагу осмог дана од дана објављивања у „Службеном гласнику Републике Србије”, а почиње да се примењује у року од 60 дана од дана ступања на снагу.
 
Број 2/0-02-149/2-16
У Београду, 8. априла 2016. године
Председник Комисије, 
Жарко Милићевић, с.р. 
 
 
Прилози
 
Образац 1 -
				Дневно израчунавање 
				показатеља ликвидности брокерско-дилерског друштва
 
Образац 2 -
				Месечни извештај о израчунавању показатеља ликвидности брокерско-дилерског друштва