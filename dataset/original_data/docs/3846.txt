На основу члана 8. став 2. Закона о регионалном развоју („Службени гласник РС”, бр. 51/09 и 30/10) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
 о утврђивању Методологије за израчунавање степена развијености региона и јединица локалне самоуправе
 "Службени гласник РС", број 62 од 14. јула 
				2015.
  
Члан 1.
Овом уредбом утврђује се Методологија за израчунавање степена развијености региона и јединица локалне самоуправе, која је одштампана уз ову уредбу и чини њен саставни део.
Члан 2.
Даном ступања на снагу ове уредбе престаје да важи Уредба о утврђивању Методологије за израчунавање степена развијености региона и јединица локалне самоуправе („Службени гласник РС”, број 68/11).
Члан 3.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-7124/2015
У Београду, 10. јула 2015. године
Влада
Председник,
Александар Вучић, с.р.
МЕТОДОЛОГИЈА ЗА ИЗРАЧУНАВАЊЕ СТЕПЕНА РАЗВИЈЕНОСТИ РЕГИОНА И ЈЕДИНИЦА ЛОКАЛНЕ САМОУПРАВЕ
1. Предмет
Овом методологијом се израчунава степен развијености региона и јединица локалне самоуправе, коју чине основни показатељи, граничне вредности показатеља и остали елементи неопходни за утврђивање степена развијености региона и јединица локалне самоуправе.
2. Степен развијености региона и јединица локалне самоуправе
Степен развијености региона и јединица локалне самоуправе израчунава се применом показатеља развијености региона и индекса развијености јединица локалне самоуправе, у складу са овом методологијом, на основу података органа надлежних за послове статистике и финансија. Степен развијености региона израчунава се применом републичког просека бруто домаћег производа по глави становника.
Степен развијености јединица локалне самоуправе израчунава се применом индекса развијености јединица локалне самоуправе.
3. Индекс развијености јединица локалне самоуправе – показатељи
Индекс развијености јединица локалне самоуправе израчунава се на основу показатеља:
1) стопе незапослености,
2) дохотка по становнику,
3) изворних прихода по становнику,
4) степена образовања,
5) стопе пада или раста становништва.
Стопа незапослености се израчунава као однос броја незапослених лица и збира броја запослених и незапослених лица на подручју јединице локалне самоуправе.
Доходак по становнику се израчунава као однос укупног износа опорезивог прихода који је остварен у календарској години (у складу са законом којим се уређује порез на доходак грађана) по пребивалишту примаоца прихода и броја становника на подручју јединице локалне самоуправе.
Изворни приходи јединице локалне самоуправе по становнику израчунавају се као однос остварених изворних прихода јединице локалне самоуправе (у складу са законом којим се уређује финансирање локалне самоуправе) и броја становника који живе на подручју јединице локалне самоуправе. 
Степен образовања се израчунава као учешће радно способног становништва са завршеном средњом, вишом и високом школском спремом у укупном радно способном становништву на подручју јединице локалне самоуправе на основу последњег пописа становништва.
Стопа пада или раста становништва се израчунава као однос броја становника у посматраној години и пописа из 2002. године на нивоу јединице локалне самоуправе.
Као корективни показатељ користи се густина насељености радно-способног становништва/km² на основу последњег пописа становништва.
За показатеље из става 1. тач. 1), 4) и 5) овог одељка и корективни показатељ користе се подаци Републичког завода за статистику.
За показатеље из става 1. тач. 2) и 3) овог одељка користе се подаци министарства надлежног за послове финансија и пореске управе.
4. Израчунавање индекса развијености
Показатељи из одељка 3. ове методологије имају следећа учешћа у укупној вредности индекса развијености:
1) стопа незапослености – 30%,
2) доходак по становнику – 25%,
3) изворни приход по становнику – 10%,
4) степен образовања – 15%,
5) стопа пада или раста становништва – 20%.
За израчунавање показатеља из одељка 3. став 1. тач. 1), 2) и 3) ове методологије користе се подаци из последње три године које претходе години у којој се врши израчунавање.
Вредност индекса развијености израчунава се као пондерисани просек одступања вредности показатеља од републичког просека.
Индекс развијености јединица локалне самоуправе из IV групе развијености коригује се корективним показатељом чија је вредност мања од 30 радно-способних становника/km² са – 10 индексних поена.
Вредност индекса развијености израчунава се на две децимале.
5. Разврставање јединица локалне самоуправе
Вредности индекса развијености јединица локалне самоуправе из одељка 4. ове методологије користе се за разврставање јединица локалне самоуправе у складу са законом којим се уређује регионални развој.
6. Информисање
Вредности индекса развијености и показатеља објављују се на интернет страници министарства надлежног за регионални развој у року од осам дана од дана објављивања у „Службеном гласнику Републике Србије”.