На основу члана 22. став 2. и члана 29. став 2. Закона о Војнобезбедносној агенцији и Војнообавештајној агенцији („Службени гласник РС”, број 88/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),


Влада доноси


 


 


УРЕДБУ


о начину и условима давања на коришћење непокретности у својини Републике Србије за потребе Војнобезбедносне агенције и Војнообавештајне агенције


„Службени гласник РС“, број 60 од 27. августа 2010.


 


 


Члан 1.


Овом уредбом уређују се начин и услови давања на коришћење Министарству одбране непокретности у својини Републике Србије за потребе Војнобезбедносне агенције и Војнообавештајне агенције.


 


Члан 2.


Војнобезбедносна агенција и Војнообавештајна агенција могу да користе непокретности у својини Републике Србије, ако безбедносни разлози то захтевају. 



 


Члан 3.


Непокретности у својини Републике Србије, у смислу ове уредбе, јесу: земљиште; зграде (службене, пословне и друге зграде); службене и пословне просторије; станови за службене потребе; магацини, складишта и гараже; монтажни објекти, помоћни и привремени објекти и други грађевински објекти (у смислу прописа којима се уређује изградња), које за обављање послова и задатака из своје надлежности могу да користе Војнобезбедносна агенција и Војнообавештајна агенција.


 


Члан 4.


Влада доноси одлуку о давању на коришћење конкретне непокретности из члана 3. ове уредбе, на образложени предлог министра одбране.


 


Члан 5.


Непокретностима из члана 3. ове уредбе управља Министарство одбране, у складу са законом и другим прописима.


 


Члан 6.


Непокретности из члана 3. ове уредбе користе се сагласно њиховој природи и намени, у складу са законом и другим прописима.


 


Члан 7.


Начин употребе непокретности из члана 3. ове уредбе ближе одређује директор Војнобезбедносне агенције, односно директор Војнообавештајне агенције.


 


Члан 8.


Интерни акти из члана 7. ове уредбе и појединачни акти надлежних органа којима се непокретности из члана 3. ове уредбе опредељују за потребе Војнобезбедносне агенције и Војнообавештајне агенције су тајни подаци и означавају се степеном тајности у складу са законом којим се уређује заштита тајних података и прописима за његово извршење. 



 


Члан 9.


Ова уредба ступа на снагу осмог дана од дана објављивања у „Службеном гласнику Републике Србије”.

 
 
05 број 110-5726/2010
У Београду, 19. августа 2010. године
Влада
Председник,
др Мирко Цветковић, с.р.