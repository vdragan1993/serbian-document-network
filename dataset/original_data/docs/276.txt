Редакцијски пречишћен текст
 
 
Нa основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о образовању Савета за праћење реализације Акционог плана за примену Стратегије превенције и заштите од дискриминације за период од 2014. до 2018. године
"Службени гласник РС", бр. 72 од 19. 
				августа 2015, 109 од 25. децембра 2015, 110 од 30. децембра 
				2016.
 
1. Образује се Савет за праћење реализације Акционог плана за примену Стратегије превенције и заштите од дискриминације за период од 2014. до 2018. године (у даљем тексту: Савет), као повремено радно тело Владе.
2. Задатак Савета је да прати напредак у извршењу мера, спровођењу активности, поштовању предвиђених рокова и да благовремено упозорава на изазове у извршењу мера у оквиру реализације Акционог плана за примену Стратегије превенције и заштите од дискриминације за период од 2014. до 2018. године (у даљем тексту: Акциони план).
3. Савет има 
14 чланова.
За председника Савета именује се др Сузана Пауновић, в.д. директора Канцеларије за људска и мањинска права.
За чланове Савета из реда постављених лица, државних службеника на положају или државних службеника на извршилачком радном месту, именују се:
1) Чедомир Бацковић, помоћник министра у Министарству правде;
2) Драгољуб Радовић, саветник министра у Министарству унутрашњих послова;
3) Иван Бошњак, државни секретар у Министарству државне управе и локалне самоуправе;
4) Ласло Чикош, државни секретар у Министарству за рад, запошљавање, борачка и социјална питања;
5) Милован Шуваков, помоћник министра у Министарству просвете, науке и технолошког развоја;
6) доц. др Ференц Вицко, државни секретар у Министарству здравља;
7) Ненад Боровчанин, државни секретар у Министарству омладине и спорта;
8) Мирјана Ћојбашић, помоћник министра у Министарству 
				финансија;
9) Зоран Лакићевић, државни секретар у 
				Министарству грађевинарства, саобраћаја и инфраструктуре;
10) Горан Петровић, заменик 
				председника Савета Регулаторног тела за електронске медије у 
				Регулаторном телу за електронске медије.
За члана Савета из реда представника АП Војводина, именује се:
– Адриан Борка, виши стручни сарадник за људска и мањинска права у Покрајинском секретаријату за образовање, прописе, управу и националне мањине.
За члана Савета из реда представника јединица локалне самоуправе, по предлогу Сталне конференције градова и општина, именује се:
– Јелена Бранков Черевицки, шеф одсека заједничких послова и координаторка за послове из области родне равноправности и спровођења политике једнаких могућности у општини Бечеј.

За члана Савета из реда представника организација 
				цивилног друштва, по предлогу Канцеларије за сарадњу са цивилним 
				друштвом Владе, именује се:

– Милан Антонијевић, из Комитета правника за људска 
				права (ЈУКОМ).

*Службени гласник РС, број 109/2015

**Службени гласник РС, број 110/2016

				 
4. Председника и чланове Савета, Влада замењује посебним решењем.
5. Представници надлежног одбора Народне скупштине, Заштитника грађана, Повереника за информације од јавног значаја и заштиту података о личности, Повереника за заштиту равноправности, Покрајинског омбудсмана, организација цивилног друштва и друге заинтересоване стране имају право да присуствују седницама Савета и да се на други начин укључе у његов рад.
6. Савет, по потреби, може позивати представнике других државних органа и организација и удружења да присуствују седницама Савета.
7. Савет се образује на период до усвајања финалног извештаја о реализацији Акционог плана.
8. Савет може од надлежних државних органа и организација тражити податке, документацију и информације од значаја за његов рад.
9. Савет одржава редовне седнице најмање на свака три месеца, а доставља извештаје о раду надлежном одбору најмање сваких 60 дана, а Влади најмање сваких 90 дана.
10. Савет доноси пословник о свом раду.
11. Стручну и административно-техничку потпору Савету пружа Канцеларија за људска и мањинска права.
12. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-8572/2015-1
У Београду, 13. августа 2015. године
Влада
Председник, 
Александар Вучић, с.р.