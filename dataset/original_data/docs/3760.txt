На основу члана 24. Закона о запошљавању и осигурању за
случај незапослености („Службени гласник РС”, број 36/09) и члана 42. став 1. Закона
о Влади („Службени гласник РС”, бр. 55/05, 71/05 – исправка, 101/07 и 65/08), 


Влада доноси
 

 

УРЕДБУ

о висини накнаде за издавање дозволе за рад
агенцији за запошљавање

„Службени гласник РС“ 
број
104 од 16. децембра 2009.

 
 

Члан 1.

Овом уредбом утврђује се висина накнаде за издавање дозволе
за рад агенцији за запошљавање (у даљем тексту: накнада) – ради обављања послова
запошљавања у складу са законом.


 

Члан 2.

Дозвола за рад агенцији за запошљавање издаје се пре почетка
обављања делатности запошљавања, у случају продужења дозволе за рад, промене седишта,
отварања пословне јединице и у другим случајевима када се утврђује испуњеност услова
за рад прописаних законом. 


 

Члан 3.

Накнада обухвата средстава за утврђивање испуњености услова
у погледу просторне и техничке опремљености агенције и средстава за утврђивање стручне
оспособљености запослених. 


 

Члан 4.

Накнада за издавање дозволе за рад пре почетка обављања
делатности запошљавања, отварања пословне јединице и у другим случајевима када се
утврђује испуњеност свих услова за рад прописаних законом износи 15.000,00 динара,
док у случају продужења дозволе за рад и промену седишта накнада износи
7.500,00 динара. 

 

Члан 5.

Накнада се уплаћује у буџет Републике Србије преко евидентног
рачуна број 840-1562845-88.


 

Члан 6.

Даном ступања на снагу ове уредбе престаје да важи Уредба
о висини накнаде за издавање дозволе за рад агенцији за запошљавање („Службени гласник
РС”, број 61/04). 


 

Члан 7.

Ова уредба ступа на снагу осмог дана од дана објављивања
у „Службеном гласнику Републике Србије”.



 

Број 110-8101/2009

У Београду, 10. децембра 2009. године

Влада

Председник,

др Мирко Цветковић, с.р.