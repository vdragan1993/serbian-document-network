На основу члана 43.
став 4. Закона о заштити животне средине („Службени гласник Републике Србије”,
бр. 66/91, 83/92 и 53/93),
Влада Републике Србије доноси
 
 
УРЕДБУ


о заштити споменика природе „Хомољска потајница”
„Службени гласник
РС”, број 9 од 23. 

марта 1995.

	 

	 
Члан 1.
Извор Хомољске потајнице ставља се под заштиту као
природно добро од изузетног значаја и сврстава у I категорију као СПОМЕНИК
ПРИРОДЕ (у даљем тексту: споменик природе „Хомољска потајница”).

 

Члан 2.
Споменик природе „Хомољска потајница” ставља се под
заштиту као редак хидролошки феномен у Србији при чему по режиму рада чини
репрезентативни пример повремених наступних извора.

 

Члан 3.
Споменик природе „Хомољска потајница” је на подручју
општине Жагубица, катастарска општина Лазница и обухвата површину од 4,36 ха,
на катастарским парцелама у приватној својини број: 4945, 4946, 4947 и 4965,
површине 4,36 ха.
Опис граница споменика природе „Хомољска потајница” са
графичким приказом одштампан је уз ову уредбу и чини њен саставни део.

 

Члан 4.
На заштићеној површини споменика природе „Хомољска
потајница” установљава се режим заштите II степена којим се:
1. Забрањује:
1) грађење стамбених, викенд и објеката за потребе
индустријске и пољопривредне производње, изузев адаптације и реконструкције
објеката у оквиру постојећих домаћинстава,
2) каптирање врела и извођења радова којима се може
пореметити изглед, режим и квалитет воде,
3) предузимање пољопривредних, шумарских, грађевинских
радова и активности којима се могу нарушити његове амбијенталне вредности, и
2. Обезбеђује истраживање и снимање морфологије басена
врела, планско-санитарно уређење и приказивање овог споменика природе.

 

Члан 5.
Заштита и развој споменика природе „Хомољска потајница”
спроводи се према програму заштите и развоја.
Програм из става 1. овог члана садржи нарочито: циљеве,
задатке и активности на спровођењу режима заштите из члана 4. ове уредбе,
задатке на успостављању осматрања режима извора, на праћењу физичко-хемијских и
биолошких стања воде на извору, на додатним испитивањима порекла воде, задатке
на обезбеђењу приступа за туристичке потребе и приказивању локалитета, на
спровођењу научноистраживачких, културних, васпитно-образовних,
информативно-пропагандних и других активности, средства потребна за реализацију
овог програма, као и начин њиховог обезбеђивања.
Програм из става 1. овог члана доноси се за период од
пет година, а остварује се годишњим програмима који садрже послове и задатке
који се реализују у текућој години, динамику њиховог извршавања и висину
потребних средстава.
На програм из става 1. овог члана, на који су претходно
прибављена мишљења министарства надлежних за послове урбанизма, просвете и
културе и науке, сагласност даје министарство надлежно за заштиту животне
средине.

 

Члан 6.
О споменику природе „Хомољска потајница” стара се
Комунално предузеће „Белосавац” из Жагубице (у даљем тексту: Предузеће).

 

Члан 7.
Предузеће у обављању послова заштите и развоја
споменика природе „Хомољска потајница” обезбеђује спровођење прописаног режима
заштите и очувања природног добра, научноистраживачких, културних,
васпитно-образовних, информативно-пропагандних и других активности, доноси
средњорочни и годишњи програм заштите и развоја.
Предузеће подноси извештај о остваривању програма из
члана 5. ове уредбе до 15. децембра за текућу годину министарству надлежном за
заштиту животне средине.

 

Члан 8.
Предузеће у обављању послова заштите и развоја
споменика природе „Хомољска потајница” обезбеђује обележавање овог споменика
природе, унутрашњи ред и чуварску службу у складу са актом који доноси, уз
сагласност министарства надлежног за заштиту животне средине.
Актом из става 1. овог члана уређују се правила за
спровођење режима заштите и развоја, а нарочито: начин и услови кретања и
боравка посетилаца, начин и услови коришћења рекреативних и других јавних
површина, начин и услови постављања информативних и других ознака, мере
приликом обављања научних истраживања и извођења истражних радова, обављање
туристичких, угоститељских услуга и других делатности и посебне забране и
ограничења у спровођењу режима заштите.
Предузеће је дужно, да на погодан начин јавно огласи,
тако да буду доступна корисницима и посетиоцима, правила одређена актом из
става 1. овог члана и друге неопходне информације за спровођење режима заштите.

 

Члан 9.
Средства за заштиту и развој споменика природе
„Хомољска потајница” обезбеђују се из прихода остварених обављањем делатности
Предузећа, из средстава у буџету Републике и из других извора у складу са
законом.

 

Члан 10.
Програм из члана 5. ове уредбе Предузеће ће донети у
року од шест месеци од дана ступања на снагу ове уредбе, а годишњи програм у
року од 90 дана од дана ступања на снагу средњорочног програма.
До доношења програма из члана 5. ове уредбе, Предузеће
може послове заштите обављати према Привременом програму заштите и развоја који
доноси у року од 60 дана од дана ступања на снагу ове уредбе.

 

Члан 11.
Просторни и урбанистички планови, шумске, ловне,
риболовне, водопривредне, пољопривредне и друге основе и програми који
обухватају заштићено подручје морају бити усаглашени са програмом заштите и
развоја из члана 5. ове уредбе.

 

Члан 12.
Ова уредба ступа на снагу осмог дана од дана
објављивања у „Службеном гласнику Републике Србије”.
 
05 број
110-762/60-6
У
Београду, 15. марта 1995. године

Влада
Републике Србије
Потпредседник,

Светозар
Крстић, с.
р.
 
 
ОПИС ГРАНИЦА
СПОМЕНИКА ПРИРОДЕ „ХОМОЉСКА ПОТАЈНИЦА”
Граница споменика природе „Хомољска потајница” почиње у
додирној тачки катастарских парцела 4950, 4945 и сеоског пута, иде према
североистоку спољном ивицом парцела 4945, 4946, 4947 и 4965, затим оштро скреће
према југоистоку спољном ивицом парцеле 4965, савија према југозападу дуж ивице
исте парцеле, наставља приближно према југу спољном ивицом парцеле 4946, скреће
према западу – северозападу ивицом исте парцеле, наставља истим правцем ивицом
парцеле 4945, затим дуж ивице исте парцеле скреће према југозападу, излази на
сеоски пут, скреће према западу - северозападу и иде ивицом парцеле 4945 до
почетне тачке.
 
НАПОМЕНА ИЗДАВАЧА:
Опис граница споменика природе „Хомољска потајница”,
објављен је у „Службеном гласнику РС”, број 9/95 на стр. 284.