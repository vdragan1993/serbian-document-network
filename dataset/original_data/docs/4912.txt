На основу члана 9. ст. 1. и 5. Закона о стратешкој процени утицаја на животну средину („Службени гласник РС”, бр. 135/04 и 88/10), 
Министарство грађевинарства, саобраћаја и инфраструктуре доноси
 
ОДЛУКУ
о изради Стратешке процене утицаја Просторног плана подручја посебне намене инфраструктурног коридора магистралног гасовода Ниш–Димитровград са елементима детаљне регулације на животну средину
"Службени 
				гласник РС", број 21 од 25. фебруара 2015.
 
1. Приступа се изради Стратешке процене утицаја Просторног плана подручја посебне намене инфраструктурног коридора магистралног гасовода Ниш–Димитровград са елементима детаљне регулације на животну средину (у даљем тексту: Стратешка процена).
2. Разлози за израду Стратешке процене дефинисани су на основу територијалног обухвата и могућих утицаја Просторног плана подручја посебне намене инфраструктурног коридора магистралног гасовода Ниш–Димитровград са елементима детаљне регулације (у даљем тексту: Просторни план) на животну средину, на следећи начин: 
– значај Просторног плана на заштиту животне средине и одрживи развој произилази из потребе да се заштити животна средина и природне вредности и обезбеди одрживи развој на подручју Просторног плана; 
– потребе да се у планирању просторног развоја подручја Просторног плана сагледају стратешка питања заштите животне средине и обезбеди њихово решавање на одговарајући начин;
– чињенице да Просторни план представља оквир за реализацију изградње планираног дела магистралног гасовода за транспорт и дистрибуцију гаса.
3. Стратешка процена се ради за подручје Просторног плана. Оквирна граница Просторног плана обухвата делове територија града Ниша и општина Бела Паланка, Пирот и Димитровград.
На територији града Ниша, обухвата целе катастарске општине Чамурлија, Паљина, Рујник, Просек, Манастир, Чукљеник, Куновица, Островица, Равни До, Јелашница, Вртиште, Трупале, Доњи Комрен, Ниш „Ћеле кула”, Хум, Бреница, Каменица, Доњи Матејевац 1, Горњи Матејевац, Доња Врежина, Брзи Брод, Горња Врежина и Малча.
На територији општине Бела Паланка, обухвата целе катастарске општине Тамњаница, Вета, Врандол, Дражево, Моклиште, Црвени Брег, Црвена Река, Шпај, Вргудинац, Ново Село, Мокра, Кременица, Клисура, Теловац, Дол, Бела Паланка (варош) и Бела Паланка – ван варош.
На територији општине Пирот, обухвата целе катастарске општине Мали Суводол, Велики Суводол, Гњилан, Понор, Блато, Костур, Барје Чифлик, Пирот (град), Пирот (ван вароши), Пољска Ржана, Трњана, Држина, Велики Јовановац, Мали Јовановац, Велико Село, Градиште, Чиниглавци, Обреновац, Срећковац, Суково и Војнеговац.
На територији општине Димитровград, обухвата целе катастарске општине Гојин Дол, Жељуша, Лукавица, Градиње, Бачево и Димитровград.
У Нацрту Просторног плана, биће дата коначна граница Просторног плана.
4. Израда Стратешке процене је заснована на студијско-аналитичкој документацији из области просторног планирања, заштите животне средине, заштите природе и другој релевантној документацији.
5. Стратешком проценом биће разматрана питања заштите ваздуха, вода, земљишта, живог света, природе и природних добара и прекограничних утицаја на животну средину, као и друга питања за која се у току израде утврди да захтевају одговарајућу обраду.
Стратешком проценом неће бити разматрана питања везана за јонизујуће зрачење, јер на подручју Просторног плана нема загађивача који емитују такав негативан утицај.
6. Извештај о Стратешкој процени, као документ којим се приказује поступак израде Стратешке процене, резултати до којих се дошло и начин интегрисања у поступак припреме Просторног плана, садржи:
– полазне основе Стратешке процене: обухват, предмет и циљеви Просторног плана, захтеви заштите животне средине из релевантних планских и других докумената;
– опште и посебне циљеве Стратешке процене и индикаторе;
– процену могућих утицаја на животну средину: приказ стања животне средине на подручју Просторног плана; варијанте развоја планског подручја, укључујући сценарио нултог развоја и варијанте развоја и заштите планског подручја повољне са аспекта заштите животне средине; процену утицаја варијантних решења на животну средину, опис мера за спречавање и ограничавање негативних и увећање позитивних утицаја на животну средину, поређење варијантних решења и приказ разлога за избор најповољнијег; процену утицаја планских решења на животну средину, опис мера за спречавање и ограничавање негативних и увећање позитивних утицаја на животну средину; начин на који су при процени узети у обзир елементи животне средине и карактеристике утицаја;
– смернице за израду стратешких процена на нижим хијерархијским нивоима;
– програм праћења стања животне средине у току спровођења Просторног плана;
– приказ коришћене методологије;
– приказ начина одлучивања, опис разлога одлучујућих за избор Просторног плана са аспекта разматраних варијантних решења и приказ начина на који су питања животне средине укључена у Просторни план;
– учешће заинтересованих страна у поступку израде и разматрања Извештаја о стратешкој процени;
– извод из Стратешке процене (закључак – нетехнички резиме).
7. Носилац израде Стратешке процене је министарство надлежно за послове просторног планирања, у складу са чланом 47. став 1. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14) и чланом 6. Закона о министарствима („Службени гласник РС”, број 44/14).
8. Министарства, посебне организације, јавна предузећа и установе надлежне за послове пољопривреде, шумарства, водопривреде, саобраћаја, телекомуникација, енергетике, економије, регионалног развоја, туризма, заштите животне средине, просторног планирања, заштите споменика културе, заштите природе, као и други заинтересовани органи и организације, доставиће у року од 30 дана све расположиве податке, услове и документацију од значаја за израду Стратешке процене из делокруга свог рада носиоцу израде Стратешке процене. 
9. Рок за израду Стратешке процене је 15 месеци од дана ступања на снагу Одлуке о изради Просторног плана.
Стручни тим за израду Стратешке процене биће састављен од стручњака одговарајућег профила.
Стратешка процена ће се обавити у складу са европским и међународним принципима теорије и добре праксе у изради стратешке процене утицаја на животну средину за исту врсту планских докумената.
10. Средства за израду Стратешке процене обезбедиће Министарство рударства и енергетике.
11. Учешће јавности у разматрању Извештаја о стратешкој процени обезбеђује се у оквиру јавног увида у Нацрт Просторног плана, у трајању од 30 дана, у јединицама локалне самоуправе које су у обухвату Просторног плана.
12. Одлука о изради Стратешке процене је саставни део Одлуке о изради Просторног плана.
13. Ова одлука се објављује у „Службеном гласнику Републике Србије”.
14. Ова одлука ступа на снагу даном објављивања у „Службеном гласнику Републике Србије”.
 
Број 350-01-00229/2015-11
У Београду, 24. фебруара 2015. године
Потпредседник Владе и министар,
проф. др Зорана Михајловић, с.р.