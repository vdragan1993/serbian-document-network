Редакцијски пречишћен текст
 
 
На основу члана 11. став 1. Закона о социјалном становању („Службени гласник РС”, број 72/09), члана 9. Закона о јавним агенцијама („Службени гласник РС”, бр. 18/05 и 81/05 – исправка) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
Влада доноси 
 
 
ОДЛУКУ 
	
о оснивању Републичке агенције за становање

"Службени гласник РС", бр. 
	56 од 29. јула 2011, 62 од 13. јула 2016.

	 

	 
1. Оснивање. Оснива се Републичка агенција за становање (у даљем тексту: Агенција) ради обезбеђивања услова за одрживи развој социјалног становања, као и обезбеђивања и коришћења средстава намењених за развој социјалног становања, као становања одговарајућег стандарда домаћинствима која из социјалних, економских и других разлога не могу да обезбеде стан по тржишним условима.
 
2. Назив и седиште. Агенција послује под називом: Републичка агенција за становање.
Седиште Агенције је у Београду.
 
3. Положај Агенције. Агенција има својство правног лица, које стиче уписом у судски регистар. 
	
Агенција је самостална у свом раду. 
	
Агенција за своје обавезе одговара средствима којима располаже. 
	
Надзор над радом Агенције врши министарство надлежно за послове становања.
 
4. Печат и штамбиљ. Агенција има печат округлог облика пречника 32mm, у чијој средини је грб Републике Србије и текст: „Република Србија, Републичка агенција за становање – Београд”.
Штамбиљ Агенције је правоугаоног облика димензија 60х30 mm и садржи текст: „Републичка агенција за становање”, и рубрике за упис датума пријема поднеска, број под којим се поднесак заводи и број прилога уз поднесак. Текст штамбиља Агенције исписује се на српском језику ћириличким писмом. 
	
Директор Агенције уређује руковање, чување и евиденцију печата и штамбиља Агенције.
 
5. Послови Агенције. Агенција је надлежна да: 
	
1) управља средствима намењеним за социјално становање; 
	
2) одобрава дугорочне кредите непрофитним стамбеним организацијама ради обезбеђивања станова за социјално становање;
3) одобрава дугорочне кредите физичким и правним лицима за обезбеђивање станова за социјално становање;
4) израђује дугорочне, средњорочне и годишње програме рада Агенције;
5) припрема моделе финансирања програма социјалног становања;
6) врши избор програма социјалног становања који испуњавају услове за финансирање;
7) врши контролу наменског коришћења средстава намењених за социјално становање;
8) пружа стручну помоћ и техничку подршку у изради и реализацији програма социјалног становања;
9) организује стручне активности на изради нормативних аката и других докумената који унапређују делатност Агенције;
10) израђује нормативна акта и друге документе који су од значаја за рад Aгенције;
11) обезбеђује средства и усмерава иста ка правним и физичким лицима у циљу подстицања развоја становања одговарајућег стандарда домаћинстава која из социјалних, економских и других разлога не могу да обезбеде стан по тржишним условима;
12) остварује сарадњу са надлежним државним органима и организацијама из свог делокруга; 
	
13) самостално или у сарадњи са надлежним државним органима остварује сарадњу са међународним организацијама, телима и надлежним органима других држава у вези са развојем социјалног становања и проблемима обезбеђивања и коришћења средстава намењених за становање одговарајућег стандарда домаћинствима, која из социјалних, економских и других разлога не могу да обезбеде стан по тржишним условима; 
	
14) даје мишљење на захтев надлежних државних органа у вези са приступањем међународним конвенцијама и другим споразумима у области становања;
15) обавља и друге послове утврђене законом. 
	
 
6. Средства за рад Агенције. Средства за оснивање и почетак рада Агенције обезбеђују се у буџету Републике Србије. 
	
Средства за рад Агенције обезбеђују се из прихода који Агенција оствари обављањем послова из своје надлежности, донација, прилога, поклона домаћих и страних правних лица, буџета Републике Србије и других прилога и прихода које Агенција оствари у складу са законом и закљученим уговорима. 
	
 
7. Органи Агенције. Органи Агенције су: Управни одбор и директор. 
	
Органе из става 1. ове тачке именује и разрешава Влада, у складу са Законом о јавним агенцијама. 
	
 
8. Управни одбор Агенције. Управни одбор има председника и четири члана. 
	
У складу са Законом о јавним агенцијама, Влада именује чланове Управног одбора и то:
1) два члана на предлог министарства надлежног за послове становања; 
	
2) једног члана на предлог министарства надлежног за послове финансија; 
	
3) једног члана на предлог министарства надлежног за послове рада и социјалне политике; 
	
4) једног члана на предлог министарства надлежног за послове људских и мањинских права. 
	
Председника Управног одбора именује Влада из реда чланова Управног одбора. 
	
Чланови Управног одбора именују се на период од пет година и могу бити поново именовани. 
	
Управни одбор: 
1) доноси Статут Агенције; 
2) доноси пословник о раду Управног одбора; 
	
3) усваја годишњи програм рада Агенције; 
	
4) доноси финансијски план Агенције; 
	
5) доноси опште акте утврђене законом; 
	
6) усваја годишњи извештај о раду Агенције и финансијски извештај; 
	
7) доноси одлуку о избору програма социјалног становања који испуњавају услове за финансирање;
8) доноси одлуку о начину обезбеђивања средства и усмеравања истих у циљу подстицања развоја становања одговарајућег стандарда домаћинстава која из социјалних, економских и других разлога не могу да обезбеде стан по тржишним условима;
9) доноси одлуку о расподели добити, односно о вишку прихода над расходима, на коју сагласност даје Влада;
10) обавља и друге послове утврђене законом и Статутом Агенције. 
	
На акте из става 5. подтач. 1), 3), 4), 6), 7), 8) и 9) ове тачке сагласност даје Влада. 
	
Председник и чланови Управног одбора примају накнаду за рад која се исплаћује месечно.
Висина нето накнаде за рад председника и чланова Управног одбора уређује се у складу са актима Владе. 
	
 
9. Директор Агенције. 
Директор: 
1) заступа и представља Агенцију; 
	
2) руководи радом и пословањем Агенције; 
	
3) предлаже акте које доноси Управни одбор; 
	
4) извршава одлуке Управног одбора и предузима мере за њихово спровођење; 
	
5) стара се о законитости рада и одговара за коришћење и располагање имовином Агенције; 
	
6) доноси акт о унутрашњој организацији и систематизацији радних места, на који сагласност даје Влада; 
	
7) одлучује о правима, обавезама и одговорностима запослених у Агенцији; 
	
8) доноси одлуке, односно акте из надлежности Агенције, осим одлука које доноси Управни одбор; 
	
9) врши и друге послове утврђене законом и Статутом. 
	
За директора Агенције може бити именовао лице које поред општих услова прописаних законом испуњава и следеће посебне услове: 
	


1) завршене студије другог степена у оквиру поља 
	Природно-математичких наука или у оквиру поља Техничко-технолошких наука или 
	у области правних или економских наука у оквиру поља Друштвено-хуманистичких 
	наука;*
2) радно искуство од најмање девет година у струци; 
	
3) да има доказане организационе и управљачке способности. 
	
*Службени гласник РС, број 62/2016
 
10. Општи акти Агенције. Општи акти Агенције су: статут, општи акт о правима, обавезама и одговорности и заради директора и запослених у агенцији и други општи акти. 
	
Статут је основни општи акт Агенције. 
	
Статут доноси Управни одбор, уз сагласност Владе. 
	
Статут садржи одредбе о: 
1) пословима Агенције; 
2) начину обављања послова; 
3) органима и њиховом делокругу; 
	
4) заступању Агенције; 
5) правима, обавезама и одговорностима запослених; 
	
6) другим питањима од значаја за рад Агенције. 
	
Општи акт о правима, обавезама и одговорности и заради директора и запослених у агенцији је општи акт који доноси Управни одбор, уз сагласност Владе. 
	
Општи акт о правима, обавезама и одговорности и заради директора и запослених у агенцији из става 5. ове тачке садржи одредбе о правима, обавезама, одговорностима и заради директора Агенције и запослених у Агенцији, у складу са законом. 
	
 
11. Привремени директор Агенције. Влада ће именовати привременог директора Агенције у року од 30 дана од дана ступања на снагу ове одлуке. 
	
 
12. Рок за именовање Управног одбора. Влада ће именовати чланове Управног одбора Агенције у року од 30 дана од дана уписа Агенције у судски регистар. Управни одбор Агенције донеће Статут Агенције у року од 90 дана од дана његовог именовања. 
	
 
13. Почетак рада Агенције. Агенција почиње са радом даном уписа у судски регистар. 
	
Даном почетка рада Агенција преузима од министарства надлежног за послове становања потребан број запослених, права, обавезе, предмете, опрему, средства за рад и архивску грађу и регистраторски материјал коме није истекао рок чувања – који су Агенцији потребни за обављање послова из њеног делокруга, са стањем на дан 1. јуна 2011. године. 
	
 
14. Ступање на снагу ове одлуке. Ова одлука ступа на снагу наредног дана од дана објављивања у „Службеном гласнику Републике Србије”. 
	
 
 
05 број 02-5894/2011-2
У Београду, 28. јула 2011. године 
	

Влада
Први потпредседник Владе –
заменик председника Владе,

Ивица Дачић, с.р.