На
основу члана 56. став 3. Закона о правима бораца, војних инвалида и чланова
њихових породица („Службени гласник СР Србије“, број 54/89),

Републички
секретар за борачка и инвалидска питања донео је

 

 

ПРАВИЛНИК

о начину 
исплаћивања новчаних примања по 

Закону о 
правима бораца, војних инвалида и чланова њихових породица

„Службени
гласник СРС”, број 18 од 21. 
априла 1990.

 

 

I.
ОПШТА ОДРЕДБА

Члан 1.

Овим
правилником уређује се начин исплате месечних новчаних примања и других
исплата, начин вођења евиденције о извршеним исплатама и корисницима права по
Закону о правима бораца, војних инвалида и чланова њихових породица (у даљем
тексту: Закон).

II. НАЧИН ИСПЛАТЕ
МЕСЕЧНИХ НОВЧАНИХ ПРИМАЊА И ДРУГИХ ИСПЛАТА

Члан 2.

Исплату
месечних новчаних примања, накнаде трошкова путовања, накнаде погребних
трошкова и помоћи у случају смрти, врши општински орган управе који обавља
финансијске послове из области борачко-инвалидске заштите (у даљем тексту:
исплатни орган).

Исплатни
орган врши и исплату трошкова медицинског испитивања, по упуту лекарских
комисија у поступку остваривања права по Закону и трошкова услуга Служби
друштвеног књиговодства (у даљем тексту: СДК) и организацији поштанског,
телеграфског и телефонског саобраћаја (у даљем тексту: ПТТ) за исплате новчаних
примања.

Члан 3.

Месечно
новчано примање, додатак за негу, породични додатак, додатак на име разлике
између оствареног примања и гарантованог износа за носиоце „Партизанске
споменице 1941” и новчане накнаде за време професионалне рехабилитације,
исплаћују се кориснику упутницом СДК на основу извршног решења и налога за
исплату.

Месечна
новчана примања из става 1. овог члана могу се на захтев корисника, исплаћивати
на текући рачун или штедњу књижицу.

Члан 4.

Накнада
трошкова смештаја у установама социјалне заштите исплаћује се налогом за
пренос, а на основу извршног решења, уговора, рачуна и налога за исплату.

Члан 5.

Трошкови
услуга СДК и ПТТ, као и трошкови медицинског испитивања, исплаћују се налогом
за пренос, на основу испостављеног обрачуна и налога за исплату.

Члан 6.

Исплата
накнада трошкова путовања врши се упутницом на основу путног налога.

Члан 7.

Исплата
накнаде погребних трошкова и помоћи у случају смрти врши се упутницом.

Члан 8.

Исплатни
орган новчана примања исплаћује кориснику на адресу у месту пребивалишта.

За
време када је корисник смештен у установу социјалне заштите или је на школовању
у другом месту припадајуће новчано примање исплаћиваће му се на одговарајућу
нову адресу.

III. НАЧИН ВОЂЕЊА
ЕВИДЕНЦИЈЕ О ИЗВРШЕНИМ ИСПЛАТАМА

Члан 9.

О
извршеним исплатама, исплатни орган води евиденцију на књиговодственим
картицама – збирно и аналитички.

Књиговодствене
картице се оверавају печатом и потписом наредбодавца. За књиговодствене картице
води се регистар картица.

Члан 10.

За
све исплате по овом правилнику које врши исплатни орган води се једна збирна
књиговодствена картица.

Аналитичке
књиговодствене картице води исплатни орган одвојено за извршене исплате:

1.
месечно новчано примање,

2.
додатак за негу,

3.
накнада трошкова смештаја у установе социјалне заштите,

4.
породични додатак,

5.
додатак на децу,

6.
изузетно месечно новчано примање,

7.
додатак на име разлике између оствареног примања и гарантованог износа за
носиоца „Партизанске споменице 1941”,

8.
новчана накнада за време професионалне рехабилитације,

9.
накнада трошкова путовања,

10.
помоћ у случају смрти,

11.
накнада погребних трошкова,

12.
накнада трошкова медицинског испитивања,

13.
трошкови услуга СДК и банака,

14.
ПТТ трошкови,

15.
неправилне исплате.

Члан 11.

Књижење
на збирним и аналитичким књиговодственим картицама врши се хронолошким редом, а
на основу дневног извода одговарајућег пролазног рачуна код СДК и припадајуће
документације (налог за исплату или пренос) у колони „дугује” књижи се промет
извршених исплата а у колони „потражује” књижи се извршено пражњење рачуна.

Салдо
збирне књиговодствене картице усклађује се са салдом одговарајућег рачуна који
се води код СДК.

Збир
исплата са коректурама прокњиженим – евидентираним на аналитичким
књиговодственим картицама усклађује се са дуговним прометом прокњиженим на
збирној књиговодственој картици за тај датум.

Члан 12.

Збирна
и аналитичке књиговодствене картице закључују се са стањем на дан 31. децембра,
најдоцније до 31. јануара наредне године, уз оверу одговорног лица које води те
картице и наредбодавца.

Члан 13.

За
сваког корисника води се ликвидациони лист новчаних примања из члана 3. став 1.
овог правилника.

Ликвидациони
лист води се и за кориснике, за које се врши накнада трошкова смештаја у
установе социјалне заштите.

Образац
ликвидационог листа одштампан је уз овај правилник на две стране формата А-4 и
чини његов саставни део (образац број 1).

Члан 14.

Књижење
о извршеним исплатама на ликвидационом листу врши исплатни орган, до 10. у
месецу за претходни месец.

Исплатни
орган води посебну евиденцију о исплатама путем упутница.

Члан 15.

Погрешно
упућене исплате, неисплаћене упутнице и разна друга спорна, књиже се на збирној
картици, одговарајућој аналитичкој картици и ликвидационом листу црвеним
сторно.

IV. НАЧИН ВОЂЕЊА
ЕВИДЕНЦИЈЕ О КОРИСНИЦИМА

Члан 16.

Евиденција
о корисницима права по Закону води се уношењем података и насталих промена у
матичну књигу евиденције, на основу извршног решења којим је признато право или
одлучено о насталој промени.

Члан 17.

Матична
књига евиденције садржи рубрике у које се уносе подаци: редни број, број
предмета, презиме и име корисника, адреса, основ за остваривање права,
остварено право, датум почетка и престанка права и разлог престанка права.

V. ПРЕЛАЗНА И
ЗАВРШНА ОДРЕДБА

Члан 18.

Даном
почетка примењивања овог правилника престају да важе Правилник о начину
исплаћивања инвалидских принадлежности које се остварују по Закону о
инвалидском додатку и другим правима војних инвалида („Службени гласник СРС”,
бр. 18/74), Правилник о вођењу евиденције о уживаоцима права на основу Закона о
инвалидском додатку и другим правима војних инвалида („Службени гласник СРС”,
бр. 24/73) и Правилник о вођењу евиденције о уживаоцима права на основу Закона
о материјалном обезбеђењу и здравственој заштити учесника народноослободилачког
и ранијих ратова („Службени гласник СРС”, бр. 45/74).

Члан 19.

Овај правилник ступа
на снагу наредног дана од дана објављивања у „Службеном гласнику Социјалистичке
Републике Србије”, а примењиваће се од 1. јануара 1991. године.

 

 

Број 011-020012/90-01

У Београду, 2. априла
1990. године

Републички секретар,


Андрија Мереник, с. р.