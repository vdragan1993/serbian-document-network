На основу члана 34. став 1. тачка 3. и члана 56. став 3. Закона о избору народних посланика („Службени гласник РС”, бр. 35/00, 57/03 – УС, 72/03 – др. закон, 18/04, 85/05 – др. закон, 101/05 – др. закон, 104/09 – др. закон, 28/11 – УС и 36/11),
Републичка изборна комисија, на седници одржаној 8. априла 2016. године, донела је
 
ОДЛУКУ
о одређивању времена почетка и завршетка гласања на бирачким местима у иностранству
"Службени гласник РС", број 36 од 8. априла 
				2016.
 
1. Овом одлуком се одређује време почетка и завршетка гласања на изборима за народне посланике Народне скупштине, расписаним за 24. април 2016. године, на бирачким местима у иностранству, одређеним Решењем о одређивању бирачких места за гласање на изборима за народне посланике Народне скупштине, расписаним за 24. април 2016. године („Службени гласник РС”, бр. 34/16 и 36/16).
2. На бирачким местима у Аустрији, Белгији, Босни и Херцеговини, Италији, Јужноафричкој Републици, Македонији, Румунији, Руској Федерацији, СР Немачкој, Словачкој Републици, Словенији, Турској, Уједињеним Арапским Емиратима, Француској, Холандији, Хрватској, Црној Гори, Чешкој Републици и Швајцарској гласање ће бити обављено 24. априла 2016. године, у времену од 7 до 20 часова по локалном времену.
3. На бирачким местима у Великој Британији, Канади и Сједињеним Америчким Државама, гласање ће бити обављено 23. априла, у времену од 7 до 20 часова по локалном времену.
4. Резултати гласања на бирачким местима у иностранству не смеју се јавно саопштавати нити истицати на бирачком месту пре завршетка гласања у Републици Србији.
5. Ову одлуку објавити у „Службеном гласнику Републике Србије”.
 
02 број 013-225/16
У Београду, 8. априла 2016. године
Републичка изборна комисија
Председник,
проф. др Дејан Ђурђевић, с.р.