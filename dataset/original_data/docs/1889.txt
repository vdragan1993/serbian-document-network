ЗАКОН
о 
издавању краткорочних обвезница

 "Службени 
гласник РС", број 54 од 26. децембра 1996.
 
 
Члан 1.
Ради 
обезбеђивања средстава за отплату доспелих обавеза Републике Србије према 
Народној банци Југославије, Република Србија издаје краткорочне обвезнице у 
укупном износу од 350.000.000 нових динара.
 
Члан 2.
Обвезнице 
гласе на доносиоца и преносиве су у складу са законом којим се уређују хартије 
од вредности (у даљем тексту: закон).
 
Члан 3.
Обвезнице се 
издају у апоенима од 500.000 нових динара и 5.000.000 нових динара.
 
Члан 4.
Датум 
издавања обвезница је 31. децембар 1996. године, а датум доспећа 31. децембар 
1997. године.
 
Члан 5.
У периоду од 
дана издавања до дана доспећа, обрачунава се камата по општој есконтној стопи 
Народне банке Југославије.
Камата се 
обрачунава тромесечно уназад, а плаћа у року од осам дана по истеку тромесечја 
за које је обрачуната.
Министарство 
финансија Републике Србије врши обрачун камате и обрачунати износ камате уписује 
на бланкет каматног купона доносиоцу обвезнице.
 
Члан 6.
Обвезница се 
састоји од плашта и четири каматна купона.
Плашт 
обвезнице, поред законом утврђених елемената, садржи и овлашћење носиоцу платног 
промета да доносиоцу обвезнице у року њеног доспећа исплати назначени номинални 
износ са рачуна буџета Републике Србије.
Каматни 
купон, поред законом утврђених елемената, садржи и овлашћење носиоцу платног 
промета да доносиоцу каматног купона у року његовог доспећа који је одређен на 
сваком купону, исплати назначени износ са рачуна буџета Републике Србије.
 
Члан 7.
Примарна 
продаја обвезница извршиће се Народној банци Југославије, на основу налога за 
обрачун без наплате трошкова.
Секундарна 
купопродаја обвезница обављаће се преко Београдске берзе А.Д. Београд.
 
Члан 8.
Купцу 
обвезнице, на његов захтев, издаје се писмени доказ о куповини обвезнице који 
садржи: датум продаје, серијски број и номиналну вредност обвезнице.
 
Члан 9.
Овлашћује се 
министар финансија да закључи уговор о штампању и вршењу других административних 
и техничких послова у вези са издавањем обвезница.
Средства за 
покриће трошкова из става 1. овог члана обезбеђују се у буџету Републике Србије 
за 1997. годину.
 
Члан 10.
Овлашћује се 
министар финансија да, по потреби, ближе пропише начин примене одредаба чл. 5, 
6. и 8. овог закона.
 
Члан 11.
Обвезнице и 
каматни купони застаревају за наплату у року од једне године од дана доспелости.
Уништене или 
нестале обвезнице и каматни купони не могу се судским путем наплатити.
 
Члан 12.

 Овај закон 
ступа на снагу наредног дана од дана објављивања у "Службеном гласнику Републике 
Србије".