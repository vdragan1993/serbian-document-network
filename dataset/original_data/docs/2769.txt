Редакцијски пречишћен текст
				    
На основу члана 18. став 1. тачка 3. Закона о Народној банци Србије („Службени гласник РС”, бр. 72/2003, 55/2004 и 44/2010) и тачке 19. Одлуке о обавезној резерви банака код Народне банке Србије („Службени гласник РС”, број 3/2011), 
Гувернер Народне банке Србије доноси
 
 
УПУТСТВО
за спровођење Одлуке о обавезној резерви банака код Народне банке Србије
"Службени гласник РС", бр. 8 од 11. фебруара 2011, 
				43 од 14. јуна 2011, 57 од 8. 
				јуна 2012, 65 од 25. јула 2013, 118 од 30. децембра 2013, 127 од 
				21. новембра 2014, 141 од 24. децембра 2014.
 
 


	1. Овим упутством се, ради спровођења Одлуке о обавезној резерви банака код 
	Народне банке Србије (у даљем тексту: Одлука), ближе објашњавају поједини 
	појмови из Одлуке, садржина извештаја о обрачуну динарске, односно девизне 
	обавезне резерве које је банкa дужна да доставља Народној банци Србије, као 
	и услови под којима банке остварују право увида у податке преко 
	веб-платформе „Монетарне операције Народне банке Србије” – апликација 
	Обавезна резерва (у даљем тексту: веб-платформа).*
 

*Службени гласник 
РС, број 118/2013
 
2. Обавезе са уговореном рочношћу до две године, односно до 730 дана су обавезе које се у књиговодству банке воде на рачунима 
	
	који, у складу са одлуком којом се прописују прикупљање, обрада и достављање 
	података о стању и структури рачуна из Контног оквира, на седмој цифри имају 
	шифру 1, 2, 3, 4, 5, 6 или 7,* као и обавезе које се у књиговодству банке воде на рачунима за које није прописано шифрирање на седмој цифри.
Обавезе са уговореном рочношћу преко две године, односно преко 730 дана су обавезе које се у књиговодству банке воде на рачунима који на седмој цифри имају шифру 8 или 9, односно које
				* имају рок од 731 дан или дужи рок.
*Службени гласник РС, број 141/2014
 
3. Обавезе које нису индексиране девизном клаузулом (у даљем тексту: неиндексиране обавезе) – по динарским депозитима, кредитима, хартијама од вредности и друге динарске обавезе јесу све обавезе по динарским депозитима, кредитима, хартијама од вредности, као и друге обавезе у динарима, укључујући и делове динарских депозита примљених по пословима које банка обавља у име и за рачун трећих лица, а који прелазе износе пласмана које је банка дала из тих депозита, као и по каматама и накнадама обрачунатим по тим обавезама, које се укључују у основицу за обрачун динарске обавезне резерве и немају девизну клаузулу, а рачуни на којима се евидентирају на шестој цифри имају шифру 0, 5 или 9.


				Код разврставања неиндексираних обавеза у Обрасцу ОР – дин 
				(Прилог 1), под обавезама према становништву подразумевају се и 
				обавезе према предузетницима, приватним домаћинствима са 
				запосленим лицима, као и према регистрованим пољопривредним 
				произвођачима, а рачуни на којима се те обавезе евидентирају на 
				четвртој и петој цифри имају шифру 40, 80 или 81.*
Под неиндексираним обавезама подразумевају се и неиндексиране обавезе по динарским депозитима, кредитима и друге динарске обавезе према иностранству по основу депозита и кредита у динарима примљених од страних лица, друге динарске обавезе према страним лицима, као и камате и накнаде обрачунате по тим обавезама, које се укључују у основицу за обрачун динарске обавезне резерве и немају девизну клаузулу, а рачуни на којима се евидентирају на четвртој и петој цифри имају 
				
				шифру 70, 71, 72, 73 или 74,* а на шестој цифри шифру 0, 5 или 9.
Обавезе из става 3. ове тачке посебно се исказују у Обрасцу ОР – дин. (Прилог 1), под редним бр. 1.2. и 2.2, а разврстане су по одговарајућој рочности у складу с тачком 2. овог упутства.
*Службени гласник РС, број 141/2014
 
4. Обавезе по основу девизне штедње положене код банака чине девизне обавезе по основу трансакционих депозита, депозита по виђењу, краткорочних и дугорочних депозита становништва, предузетника, страних физичких лица, домаћих физичких лица –нерезидената, приватних домаћинстава са запосленим лицима и регистрованих пољопривредних произвођача, као и каматe и накнаде обрачунате по тим обавезама, које се укључују у основицу за обрачун девизне обавезне резерве и у књиговодству банке воде на рачунима 500, 501, 502, 503, 504, 505, 520 и 521, а на четвртој и петој цифри имају шифру 40, 60, 61, 72, 73, 80 или 81.
Обавезе из става 1. ове тачке посебно се исказују у Обрасцу ОР – дев. (Прилог 2), под редним бр. 1.3. и 2.3, а разврстане су по одговарајућој рочности у складу с тачком 2. овог упутства.
 
5. Обавезе које су индексиране девизном клаузулом (у 
	даљем тексту: индексиране обавезе) – по динарским депозитима, кредитима, 
	хартијама од вредности и друге индексиране обавезе јесу све обавезе по 
	динарским депозитима, кредитима, хартијама од вредности, као и друге обавезе 
	у динарима, укључујући и делове динарских депозита примљених по пословима 
	које банка обавља у име и за рачун трећих лица, а који прелазе износе 
	пласмана које је банка дала из тих депозита, као и обрачунате разлике у 
	курсу, камате и накнаде обрачунате по тим обавезама, које се укључују у 
	основицу за обрачун девизне обавезне резерве и имају девизну клаузулу, а 
	рачуни на којима се евидентирају на шестој цифри имају
	
	шифру 1, 2, 3, 4, 6, 7 или 8.*
Обавезе из става 1. ове тачке посебно се исказују у Обрасцу ОР – дев. (Прилог 2), под редним бр. 1.4. и 2.4, а разврстане су по одговарајућој рочности у складу с тачком 2. овог упутства.
 
6. Под субординираним обавезама на које се не обрачунава обавезна резерва, у смислу Одлуке, подразумева се укупан износ субординираних обавеза за које је Народна банка Србије иницијално утврдила да су испуњени услови за њихово укључивање у допунски капитал банке, независно од износа који се и укључује у допунски капитал банке. 
 
7. Под ороченом динарском штедњом на коју се не обрачунава обавезна резерва, у смислу Одлуке, подразумевају се средства те штедње прикупљена у периоду почев од 31. октобра а закључно са 8. новембром 2010. године – и то до истека периода на који је орочена та штедња, под условом да није индексирана девизном клаузулом.
Орочену динарску штедњу из става 1. ове тачке чине динарске обавезе по основу краткорочних и дугорочних депозита становништва, страних физичких лица, домаћих физичких лица – нерезидената, приватних домаћинстава са запосленим лицима и регистрованих пољопривредних произвођача, с припадајућим каматама и накнадама, које се у књиговодству банке воде на рачунима 402, 403, 404, 405, 420 и 421, а ти рачуни на четвртој и петој цифри имају шифру 60, 61, 72, 73, 80 или 81, на шестој цифри шифру 0, 5 или 9, а на седмој цифри шифру 2, 3, 4, 5, 6, 7, 8 или 9.
 
8. У обавезе према банкама које издвајају обавезну резерву код Народне банке Србије укључују се и обавезе према банкама које су у складу с прописима Народне банке Србије издвајале обавезну резерву, али над којима је у међувремену отворен поступак стечаја или ликвидације, и то само оне обавезе које су настале до дана отварања тог поступка.
 
9. Основицу за обрачун динарске, односно девизне обавезне резерве чини просечно дневно књиговодствено стање обавеза утврђених Одлуком у претходном календарском месецу, које се у књиговодству банке воде на рачунима из прегледа који Народна банка Србије објављује на својој Интернет страници, као и на другим рачунима на којима банка евидентира обавезе које улазе у основицу за обрачун обавезне резерве у складу са Одлуком. 
У основицу за обрачун динарске, односно девизне обавезне резерве не улазе обавезе које се евидентирају на рачунима који на четвртој и петој цифри имају шифру 10 – централна банка, као ни обавезе које се односе на банке у земљи а евидентирају се на рачунима који на четвртој и петој цифри имају шифру 11 – банке у земљи и остало монетарно посредовање.
Основицу за обрачун девизне обавезне резерве из става 1. ове тачке чини и просечно дневно књиговодствено стање депозита, кредита и других девизних средстава у претходном календарском месецу примљених из иностранства по пословима које банка обавља у име и за рачун трећих лица, а који се у књиговодству банке воде у ванбилансној евиденцији на рачунима групе 95.
 
9а. Просечно дневно стање издвојене 
				девизне обавезне резерве у обрачунском периоду веће је од 
				обрачунате девизне обавезне резерве у том периоду, у смислу 
				тачке 11. став 2. Одлуке, ако износи више од 100,49% обрачунате 
				девизне обавезне резерве у том периоду.*
 
*Службени 
				гласник РС, број 127/2014
 
10. У стање кредита на дан 13. јануара 2011. године, као и у стање кредита последњег календарског дана у месецу за који се утврђује основица за обрачун обавезне резерве, укључују се стања кредита које су банке одобриле у складу с прописима Владе РС којима се утврђују услови за субвенционисање каматних стопа за кредите за инвестиције, одржавање ликвидности, финансирање трајних обртних средстава и извозне послове, као и стања кредита одобрених за те намене у претходном периоду.
Почев од 31. јула 2011. године, у стање кредита последњег календарског дана у месецу за који се утврђује основица за обрачун обавезне резерве не укључују се кредити које су банке одобриле почев од 1. јула 2011. године ни кредити којима су истекли првобитно уговорени рокови доспећа.
Под кредитима из ове тачке подразумевају се краткорочни и дугорочни кредити, без исправки вредности, са обрачунатим каматама и накнадама.
Под прирастом кредита, у смислу Одлуке, подразумева се позитивна разлика између стања кредита последњег календарског дана у месецу за који се утврђује основица за обрачун обавезне резерве и њиховог стања на дан 13. јануара 2011. године, при чему се при обрачуну тог прираста искључују ефекти промене курса динара.
Ефекти промене курса динара из става 4. ове тачке искључују се тако што се износ динарских кредита са стањем на дан 13. јануара 2011. године и стањем последњег календарског дана у месецу за који се утврђује основица за обрачун обавезне резерве – прерачунава у евре применом званичног средњег курса динара који важи на дан 13. јануара 2011. године.
Износ динарских кредита индексираних девизном клаузулом – деноминованих у другим валутама са стањем на дан 13. јануара 2011. године и стањем последњег календарског дана у месецу за који се утврђује основица за обрачун обавезне резерве – прерачунава се у евре применом званичног средњег курса динара који важи на дан 13. јануара 2011. године, односно последњег календарског дана у месецу за који се утврђује основица за обрачун обавезне резерве.
Прираст кредита обрачунава се према Обрасцу ОР – пр. (Прилог 3).
 
11. Делови обрачунате обавезне резерве у еврима који се издвајају у динарима, односно еврима а утврђују применом процената прописаних Одлуком – коригују се за сразмерни део ефекта прираста кредита.
Сразмерни део ефекта прираста кредита из става 1. ове тачке утврђује се као процентуални однос обрачунате обавезне резерве у еврима умањене за 25% прираста кредита и обрачунате обавезне резерве у еврима.
 
12. У обрачунским периодима 18. фебруар – 17. март 2011. године и 18. март – 17. април 2011. године, обавеза издвајања динарске и девизне обавезне резерве утврђује се према Обрасцу ОР – ООИ (Прилог 4). 
 
13. Банка је дужна да Народној банци Србије доставља:
1) извештај о обрачуну динарске обавезне резерве – на Обрасцу ОР – дин. (Прилог 1);
2) извештај о обрачуну девизне обавезне резерве – на Обрасцу ОР – дев. (Прилог 2);
3) извештај о обрачуну прираста кредита одобрених у складу с прописима Владе РС – на Обрасцу ОР – пр. (Прилог 3);
4) извештај о обавези издвајања динарске и девизне обавезне резерве – на Обрасцу ОР – ООИ (Прилог 4);
5) преглед података о динарским и девизним обавезама, као и каматним маржама по основу средстава које банке примају у складу с тачком 3. одредба под 4) Одлуке – на Обрасцу ОР – мфо (Прилог 5).
Обрасци из ове тачке одштампани су уз ово упутство и његов су саставни део.
 
14. Банка извештаје из тачке 13. став 1. овог 
	упутства електронски доставља Народној банци Србије –* Сектору за 
	информационе технологије**, и то 17. у месецу, у складу са упутством којим се уређују 
	израда и електронско достављање података Народној банци Србије.*
Банка извештај из тачке 13. став 1. одредба под 4) овог упутства доставља само на дане 17. фебруара 2011. године и 17. марта 2011. године.
Брисан је став 3. (види тачку 1. 
				Упутства - 43/2011-88).
Изузетно од става 1. ове тачке, ако 
				17. у месецу није радни дан, банке су дужне да извештаје из тог 
				става достављају радног дана који претходи дану обрачуна 
				обавезне резерве.*
 
*Службени 
				гласник РС, број 43/2011
**Службени 
				гласник РС, број 127/2014
 

14а Банке преко веб-платформе могу имати увид у следеће податке:*

1) податке о износу обрачунате динарске и девизне обавезне резерве;*

2) податке о просечном дневном стању издвојене динарске и девизне обавезне 
резерве на дан и у просеку у току обрачунског периода;*

3) податке о камати обрачунатој по основу обавезне резерве и висини каматнe 
стопe којa jе примењена код тог обрачуна.*

Приступ веб-платформи и њено коришћење ближе су уређени корисничким упутством за 
рад веб-платформе.*

Ради коришћења веб-платформе, банка је дужна да на прописаном обрасцу (Прилог 6) 
који је саставни део овог упутства – Народној банци Србије достави интернет 
протокол адресу (IP адреса) и списак лица која су овлашћена да у име и за рачун 
банке приступају веб-платформи.*

Банка је дужна да обавести Народну банку Србије о свакој промени лица која су 
овлашћена да у име и за рачун банке приступају веб-платформи и то одмах након 
настанка те промене.*

 

*Службени гласник РС, број 
118/2013
 
15. Банка која је добила дозволу за рад после првог дана у календарском месецу – први обрачун обавезне резерве доставиће према основици из наредног календарског месеца, тј. кад буде располагала подацима о дневним стањима депозита и других средстава која улазе у основицу за обрачун за све дане у календарском месецу.
За банку која је добила дозволу за рад а основана је спајањем две или више банака, као и за банку која је добила сагласност Народне банке Србије да јој се припоји друга банка – обрачунату обавезну резерву, и то у обрачунском периоду у коме су обједињена средства на рачунима на којима банка издваја ову резерву, чини збир обрачунатих обавезних резерви банака које су се спојиле, односно припојиле, а издвојену обавезну резерву, и то у периоду од 18. у месецу до дана обједињавања средстава на рачунима на којима банка издваја ову резерву, чини збир издвојених обавезних резерви банака које су се спојиле, односно припојиле.
Банка из става 2. ове тачке код које је дошло до статусне промене, први обрачун обавезне резерве доставиће Народној банци Србије 17. у месецу, и то за обрачунски период после обрачунског периода у коме су обједињена средства на рачунима на којима банка издваја ову резерву.
 
16. Обрачунату девизну обавезну резерву банке ће издвајати на девизне рачуне Народне банке Србије у иностранству, према списку рачуна који утврди Народна банка Србије. 
 
17. Даном ступања на снагу овог упутства престаје да важи Упутство за спровођење Одлуке о обавезној резерви банака код Народне банке Србије („Службени гласник РС”, бр. 17/2010, 67/2010 и 81/2010).
 
18. Ово упутство објављује се у „Службеном гласнику РС” и ступа на снагу 17. фебруара 2011. године. 
 
О. број 2
У Београду, 8. фебруара 2011. године
Гувернер
Народне банке Србије,
др Дејан Шошкић, с.р.
 
 

ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" 
				УПУТСТВА
 

Упутство о изменама Упутства за 
				спровођење Одлуке о обавезној резерви банака код Народне банке 
				Србије: "Службени гласник РС", број 141/2014-20
 

				4. Први обрачун обавезне резерве по одредбама овог упутства 
				банке ће доставити 17. фебруара 2015. године, према стању 
				динарске, односно девизне основице у јануару 2015. године.

				5. Ово упутство ступа на снагу осмог дана од дана објављивања у 
				„Службеном гласнику Републике Србије”.
 
 

Прилози
 

НАПОМЕНА ИЗДАВАЧА:

Упутством о изменама 
Упутства за 
				спровођење Одлуке о обавезној резерви банака код Народне банке 
				Србије ("Службени гласник РС", број 57/2012), обрасци ОР - дин. 
				и ОР - дев. замењени су новим обрасцима (види тачку 1. Упутства 
				- 57/2012-14).

Упутством о изменама и допуни
				
Упутства за 
				спровођење Одлуке о обавезној резерви банака код Народне банке 
				Србије ("Службени гласник РС", број 118/2013), Прилог 5 (Образац 
				ОР - мфо) замењен је новим Обрасцем ОР - мфо) и додат је нови 
				Прилог 6 (види тачку 4. Упутства).
 
 
 
Прилог 
				1 - 
Образац ОР - дин. 

Прилог 
				2 - 
Образац ОР - дев. 

Прилог 
				3 - 
Образац ОР - пр.
Прилог 
				4 - 
Образац ОР - ООИ
Прилог 
				5 -

 
Образац ОР - мфо 


Прилог 6