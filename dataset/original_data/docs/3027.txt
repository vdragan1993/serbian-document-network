На основу члана 17. и члана 50. став 1.
Закона о Народној банци Југославије
(“Службени лист СРЈ”, бр. 32/93 и 41/94), а у вези
са чланом 1. Уредбе о новом динару (“Службени лист СРЈ”, бр.
6/94, 12/94 и 57/94), гувернер Народне банке Југославије доноси
 
ОДЛУКУ


о издавању и основним обележјима новчанице од 10 нових динара
"Службени
лист СРЈ", број 85 од 2. децембра 1994.
 
 
1. Народна банка Југославије издаће
новчаницу од 10 нових динара.
 

2. Новчаница од 10 нових динара штампаће се
на белој
заштићеној
хартији са уграђеним континуираним воденим знаком, у
техници офсет-штампе и линијске дубоке штампе.
 

3. Новчаница од 10 нових динара имаће
димензије 64 x 135 mm.
 

4.
Изглед новчанице од 10 нових динара је следећи:
1) с лица: заштитна тонска подлога штампана
је у техници вишебојне офсет-штампе. Преко офсета штампани су главни мотиви у
техници вишебојне линијске дубоке штампе. На
левој страни новчанице је гравура портрета Петра II Петровића
Његоша, а у левом горњем углу су, у негативу, исписане речи: “Петар II Петровић
Његош” и испод њих године његовог рођења и смрти: “1813-1851”.
У пољу између портрета и розете одштампана
је вертикална линија флуоресцентном бојом.
У средњем делу новчанице је гијоширана
розета. У горњем делу су речи: “Народна банка Југославије” и испод њих грб
Савезне Републике Југославије. У доњем делу розете је ознака вредности “10”, а
испод ње су речи: “десет нових динара”. 
На десној страни новчанице, на белој
површини у горњем делу, налазе се речи: “десет нових динара”, а испод њих
ознака вредности “10”. На маргини новчанице је текст: “фалсификовање се кажњава
по закону”. У доњем делу беле површине је завршетак централног дела розете и
нумерација, која садржи два слова и седам цифара, штампане у црвеној
флуоресцентној боји;
2) с наличја: са леве стране, на белој
површини у горњем делу, налазе се речи: “десет нових динара”, а испод њих је
ознака вредности “10”. На маргини новчанице је текст: “фалсификовање се кажњава
по закону”. У доњем делу беле површине исписане су, у једном реду, речи: “заменик
гувернера - гувернер”, а испод њих факсимили потписа заменика гувернера Б.
Газиводе и гувернера Д. Аврамовића, као и речи: “Београд 3. март 1994”.
На осталом делу новчанице налазе се
гијоширани тонови одштампани у вишебојној офсет-штампи.
У централном делу новчанице је мотив
Цетињског манастира, а изнад њега, с леве стране, речи: “Цетињски манастир”, а
са десне стране - “СР Југославија”.
На десној страни новчанице је ознака
вредности “10”, у негативу, а испод ње, у једном реду, речи: “десет нових динара”,
такође у негативу.
 

5. На лицу и наличју новчанице преовлађују
тонови браон, маслинасте и оранж боје.
 

6. Сви текстови на новчаници исписани су
ћириличним писмом.
 

7. Ова одлука ступа на снагу даном
објављивања у “Службеном листу СРЈ”.
 
О.
бр. 217
1.
децембра 1994. године
Београд
Гувернер
Народне
банке Југославије,
Драгослав Аврамовић,
с. р.