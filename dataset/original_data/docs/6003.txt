На основу члана 43. став 2. Закона о здрављу биља („Службени гласник РС”, број 41/09), 
	
Министар пољопривреде, шумарства и водопривреде доноси
 
ПРАВИЛНИК
о мерама за откривање, спречавање ширења и сузбијање штетног организма гљиве 
	Gibberella circinata Nirenberg & O’Donnell, начину одређивања граница зараженог, угроженог и подручја без штетних организама, условима за окончање наложених мера, као и начину обавештавања о предузетим мерама

	"Службени гласник РС", број 108 од 6. децембра 2013.
 
Члан 1.
Овим правилником прописују се мере откривања, спречавања ширења и сузбијања штетног организма гљиве 
	Gibberella circinata Nirenberg & O’Donnell (у даљем тексту: штетни организам) на осетљивом биљу, начин одређивања граница зараженог, угроженог и подручја без штетног организма, условима за окончање наложених мера, као и начину обавештавања о предузетим мерама и престанак мера. 
	
Осетљиво биље, у смислу овог правилника, је биље из рода 
	Pinus L. и врсте Pseudotsuga menziesii 
	намењено садњи, укључујући семе и шишарке намењене размножавању.
Члан 2.
Ради откривања штетног организма приликом уношења одређеног биља у Републику Србију спроводи се фитосанитарни преглед којим се:
1) проверава испуњеност фитосанитарних услова прописаних у тачки 1. Листе IIIA, и тач. 8.1., 8.2., 9. и 10. Листе IVA део I правилника којим се уређују листе штетних организама и листе биља, биљних производа и прописаних објеката;
2) врши преглед ради утврђивања присуства односно одсуства штетног организма;
3) проверава да ли фитосанитарни сертификат у рубрици „Допунска изјава” садржи податке којима се потврђује да осетљиво биље потиче са места производње које је регистровано и контролисано од стране надлежног органа за заштиту биља земље порекла, као и да је: 
	
(1) током читавог свог животног циклуса расло у земљи за коју није познато да се у њој појављује штетни организам, или
(2) током читавог свог животног циклуса расло у подручју за које је надлежни орган за заштиту биља земље порекла утврдио да у њему није присутан штетни организам, у складу са релевантним међународним стандардима за фитосанитарне мере. Назив подручја у коме није присутан штетни организам наводи се у фитосанитарном сертификату, у рубрици „Место порекла”, или
(3) инспекцијским прегледом на месту производње, спроведеним у периоду од две године пре извоза, утврђено да нису примећени знаци присуства штетног организма, као и да је осетљиво биље тестирано непосредно пре извоза.
Члан 3.
Ради откривања штетног организма на територији Републике Србије спроводи се посебан надзор над штетним организмом, у складу са годишњим Програмом мера заштите здравља биља.
Члан 4.
Поред посебног надзора из члана 3. овог правилника, ради откривања и спречавања ширења штетног организма врши се фитосанитарни преглед осетљивог биља на присуство односно одсуство штетног организма којим се утврђује да је: 
	
1) осетљиво биље током читавог свог животног циклуса или од тренутка уношења у Републику Србију гајено на месту производње за које није познато да се у њему појављује штетни организам, или
2) осетљиво биље током читавог свог животног циклуса или од тренутка уношења у Републику Србију гајено на месту производње у подручју за које је надлежни орган за заштиту биља утврдио да у њему није присутан штетни организам, у складу са релевантним међународним стандардима за фитосанитарне мере, или
3) инспекцијским прегледом на месту производње, спроведеним у периоду од две године пре премештања, утврђено да нису примећени знаци присуства штетног организма, као и да је осетљиво биље тестирано непосредно пре премештања.
Осетљиво биље приликом премештања са места производње у Републици Србији прати биљни пасош.
Одредбе ст. 1. и 2. овог члана не примењују се на мале количине осетљивог биља које се користи у некомерцијалне сврхе, под условом да нема опасности од ширења штетног организма.
Члан 5.
Ако држалац биља, биљних производа и прописаних објеката или било која друга особа уочи симптоме штетног организма или посумња на његову појаву о томе се одмах обавештава министарство надлежно за послове здравља биља. 
	
У случају сумње на заразу штетним организмом, фитосанитарни инспектор узима службени узорак и доставља га овлашћеној лабораторији, ради лабораторијског испитивања.
До добијања резултата лабораторијске анализе, фитосанитарни инспектор забрањује премештање осетљивог биља.
Члан 6.
Када се на основу резултата лабораторијских испитивања потврди присуство штетног организма границе зараженог, угроженог и подручја без штетног организма одређују се тако што се:
1) утврђује и означава заражено подручје које обухвата осетљиво биље на коме је потврђено присуство штетног организма и осетљиво биље које показује симптоме заразе проузроковане штетним организмом;
2) утврђују границе угроженог подручја које се налази најмање 1 km око зараженог подручја;
3) разграничава заражено подручје, угрожено подручје и подручје без штетног организма, и то на основу важећих научних принципа, биологије штетног организма и његових вектора, степена заразе, годишњег доба и специфичне распрострањености осетљивог биља.
У случају када се више угрожених подручја преклапа или су географски близу одређује се шире заражено и угрожено подручје које укључује постојећа заражена и угрожена подручја, као и подручја између њих.
Члан 7.
Ако се на основу резултата лабораторијских испитивања потврди присуство штетног организма налаже се спровођење следећих фитосанитарних мера у зараженом и угроженом подручју, и то:
1) одговарајуће мере у циљу искорењивања штетног организма;
2) интензивно праћење здравственог стања осетљивог биља, ради утврђивања присуства штетног организма одговарајућим прегледима и методама.
Члан 8.
Ако се током спровођења посебног надзора из члана 3. овог правилника у зараженом и угроженом подручју током најмање две узастопне године од дана потврде присуства штетног организма не утврди његово присуство престаје примена фитосанитарних мера из члана 7. овог правилника.
Члан 9.
Подаци и информације о потврђеној зарази и предузетим фитосанитарним мерама, као и подаци и информације о престанку примене фитосанитарних мера достављају се другим државама и међународним организацијама, у складу са међународном конвенцијом и споразумима обавезујућим за Републику Србију.
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”. 
	
 
Број 110-00-00190/2013-09
У Београду, 3. децембрa 2013. године
Министар,
проф. др Драган Гламочић, 
	с.р.