На основу члана 18. став 4. и члана 20. став 4. Закона о трансфузиолошкој делатности („Службени гласник РС”, број 72/09),
Министар здравља доноси 

				 

	 
ПРАВИЛНИК 
о садржају обавештења лицу које хоће да да крв или компоненте крви, садржини упитника и садржају обрасца сагласности лица које приступа давању крви или компонената крви

"Службени гласник РС", број 100 од 29. 
	децембра 2011.

	 

	 
Садржина правилника

				 
Члан 1.
Овим правилником прописује се ближи садржај обавештења лицу које хоће да да крв или компоненте крви, садржина упитника и садржај обрасца сагласности лица које приступа давању крви или компонената крви (у даљем тексту: давалац).
 
Садржај обавештења даваоцу

				 
Члан 2.
Овлашћена трансфузиолошка установа која обавља прикупљање крви од давалаца дужна је да лицу које хоће да да крв или компоненте крви изда обавештење које садржи следеће:
1) детаљни образовни материјал разумљив широј јавности о природи крви, о поступку давања крви, о компонентама које се добијају из узете пуне дозе крви и из поступка аферезе, као и о користи за болеснике;
2) објашњење сврхе здравственог прегледа, анамнезе, тестирања сваке дозе крви, као и разлога привременог или трајног одбијања због могуће опасности за даваоца или за пацијента;
3) разлоге због којих појединци не могу да дају крв или компоненте крви због могуће штетности за њихово здравље;
4) могућност даваоца да у сваком тренутку поступка давања крви може одустати;
5) разлоге због којих је неопходно да давалац обавести овлашћену здравствену установу о било каквом будућем догађају због којег би доза крви коју је дао била неодговарајућа за трансфузију;
6) обавезу овлашћене здравствене установе да обавести даваоца када резултати тестова покажу било какво одступање које је од значаја за здравље даваоца и да ће прикупљена јединица крви бити уништена;
7) могућност даваоца да поставља питања;
8) заштиту података о личности које мора да садржи информацију о значају података о личности, обради података, руковаоцу података који прикупља податке о даваоцу, као и о обавези руковаоца да упозна лице на које се ти подаци односе, идентитету руковаоца, сврси прикупљања и даљој обради података, начину коришћења, добровољности давања података и другим подацима у складу са законом којим се уређује заштита података о личности. 
 
Садржина упитника

				 
Члан 3.
Овлашћена трансфузиолошка установа која прикупља крв мора да пре сваког узимања дозе крви или компонената крви од даваоца прибави податке који се уносе у упитник за даваоца.
Упитник из става 1. овог члана састоји се од два дела, чији први део попуњава и потписује надлежни доктор медицине, а други давалац. 
Први део упитника за даваоца садржи следеће податке:
1) име, презиме, датум и годину рођења, ЈМБГ, податке потребне за контакт са даваоцем и потпис даваоца;
2) регистрацију, пријем даваоца и бар код дара;
3) резултате анализа одређивања хемоглобина, односно хематокрита и одређивање крвне групе на плочици;
4) резултате лекарског прегледа даваоца;
5) напомене о венепункцији, као што су: место пункције, количина узете крви, почетак и завршетак давања, разлог привременог прекида давања и потпис надлежног доктора медицине;
6) припрема кесе са потписом службеног лица и бројем лота кесе;
7) напомене о томе да ли је давалац прихваћен или одбијен, као и разлог одбијања;
8) потпис надлежног доктора медицине;
9) друге податке у складу са законом којим се уређује трансфузиолошка делатност. 
Други део упитника који попуњава и потписује давалац садржи податке који се односе на ранија давања крви, тренутно здравствено стање даваоца, болести које је давалац имао и њихово лечење, узимање лекова, облике ризичних стања и понашања, сексуалне односе током протеклих шест месеци, као и одговарајућа питања за жене даваоце.
Надлежни доктор медицине на основу података добијених путем упитника, као и у непосредном разговору са даваоцем израђује здравствену анамнезу даваоца која укључује све факторе који могу помоћи при идентификацији и издвајању особа чија би крв или компоненте крви могле представљати ризик за самог даваоца, као и за друге особе. 
 
Садржај обрасца сагласности даваоца

				 
Члан 4.
Пре сваког давања крви или компоненте крви давалац даје писмену сагласност за давање крви или компоненте крви која садржи изјаву даваоца о следећем:
1) да се није излагао ризику од инфекције;
2) да је обавештен да ће његова крв бити тестирана на болести које се преносе путем крви и да је сагласан да буде обавештен и позван на додатно тестирање уколико било који од тестова буде позитиван или сумњив;
3) да је обавештен о могућности да одустане од давања крви или компоненте крви пре отпочињања поступка, као и о могућности одбијања давања, односно повлачења сагласности у било ком тренутку давања;
4) да је дао пристанак и писмену сагласност за наставак поступка давања крви или компонентата крви; 
5) да је обавештен о сврси давања крви или компонената крви;
6) да је упознат са уобичајеним ризицима и могућим реакцијама током узимања крви, као и о обиму тестирања крви;
7) да је обавештен о заштити података о личности;. 
8) да је имао могућност постављања питања;
9) да је добио задовољавајуће одговоре на сва постављена питања;
10) да је дао истините информације према свом најбољем знању, односно потврдио веродостојност датих података. 
Образац сагласности даваоца одштампан је уз овај правилник и чини његов саставни део.
 
Ступање на снагу

				 
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
 
 
Број 110-00-00281/2011-14
У Београду, 14. новембра 2011. године
Министар,
проф. др Зоран Станковић, с.р.
 
 
Образац
 
САГЛАСНОСТ ДАВАОЦА
 




Попунио/ла сам упитник о давању крви или компоненте крви и изјављујем следеће:




нисам се излагао/ла ризику од инфекције







обавештен/а сам да ће моја крв бити тестирана на болести које се преносе путем крви







обавештен/а сам о могућности да одустанем од давања крви или компоненте крви пре отпочињања поступака, као и о могућности одбијања давања, односно могућности повлачења сагласности у било ком тренутку у току давања







дајем пристанак и сагласан/а сам за наставак поступка давања крви или компонената крви







обавештен/а сам о сврси давања крви или компонената крви







упозната сам са уобичајеним ризицима и могућим реакцијама током узимања крви, као и о обиму тестирања крви







обавештен/а сам о заштити података о личности







имао/ла сам могућност да постављам питања







добио/ла сам задовољавајуће одговоре на сва постављена питања







дао/ла сам истините информације према свом најбољем знању и потврђујем веродостојност датих података











Потпис даваоца
_____________________________