На основу члана 136. став 7. Закона о пловидби и лукама на унутрашњим водама („Службени гласник РС”, бр. 73/10 и 121/12), 
	
Министар саобраћаја доноси
 
ПРАВИЛНИК
о условима, начину и поступку издавања и замене, садржини и обрасцу бродарске књижице и дозволе за укрцавање, лицима и органима надлежним за уношење и оверу података, као и садржини, обрасцу и начину вођења регистра издатих бродарских књижица и дозвола за укрцавање

"Службени гласник РС", број 40 од 7. маја 
	2013.
 
Предмет уређења
Члан 1.
Овим правилником прописују се услови, начин и поступак издавања и замене, садржина и образац бродарске књижице и дозволе за укрцавање, лица и органи надлежни за уношење и оверу података, као и садржина, образац и начин вођења регистра издатих бродарских књижица и дозвола за укрцавање.
Услови за издавање бродарске књижице и дозволе за укрцавање
Члан 2.
Бродарска књижица издаје се лицу које:
1) је држављанин Републике Србије;
2) је навршило 15 година живота;
3) је телесно и душевно способно за обављање одређених послова на броду;
4) има овлашћење о оспособљености у трговачкој морнарици.
Приправнику који се укрцава на брод ради стицања пловидбеног стажа потребног за стицање одређеног звања и лицу из члана 4. став 3. овог правилника издаје се бродарска књижица ако испуњава услове из става 1. тач. 1), 2) и 3) овог члана.
Члан 3.
Дозвола за укрцавање издаје се лицу које:
1) је страни држављанин;
2) је навршило 15 година живота;
3) је телесно и душевно способно за обављање одређених послова на броду;
4) има одобрење за стално настањење, односно привремени боравак у Републици Србији;
5) има одобрење за заснивање радног односа страног држављанина;
6) има овлашћење о оспособљености у трговачкој морнарици.
Приправнику који се укрцава на брод ради стицања пловидбеног стажа потребног за стицање одређеног звања и лицу из члана 4. став 3. овог правилника издаје се дозвола за укрцавање ако испуњава услове из става 1. тач. 1), 2), 3), 4) и 5) овог члана. 
	
Начин и поступак издавања и замене бродарске књижице и дозволе за укрцавање
Члан 4.
Бродарска књижица издаје се држављанину Републике Србије који се укрцава као члан посаде брода трговачке морнарице Републике Србије.
Дозвола за укрцавање издаје се страном држављанину који се укрцава као члан посаде брода трговачке морнарице Републике Србије.
Бродарска књижица, односно дозвола за укрцавање издаје се и лицима опште службе која се укрцавају на брод трговачке морнарице Републике Србије за извршење послова на броду којима се не обезбеђује пловидба (општа служба – конобари, кувари, собарице, лекари и др.).
Пре издавања бродарске књижице, односно дозволе за укрцавање утврђује се идентитет лица.
Члан 5.
Захтев за издавање бродарске књижице подноси се надлежној лучкој капетанији и садржи податке који се уписују у бродарску књижицу.
Захтев за издавање бродарске књижице за малолетно лице подноси један од родитеља уз обавезну писану сагласност другог родитеља, односно законског заступника или старатеља. Изузетно, бродарска књижица издаје се и без сагласности другог родитеља, у складу са законом којим се уређују путне исправе. 
	
Уз захтев за издавање бродарске књижице подносилац захтева прилаже:
1) фотокопију уверења о држављанству;
2) фотокопију личне карте или пасоша;
3) за малолетна лица, фотокопију личне карте или пасоша родитеља подносиоца захтева;
4) извештај о здравственој способности да је телесно и душевно способан за вршење одређеног посла на броду, издат према прописима којим је уређена здравствена способност члана посаде;
5) фотокопију овлашћења о оспособљености у трговачкој морнарици;
6) фотокопију прве, односно претходне бродарске књижице, ако су исте раније издате;
7) две фотографије димензија 3х3,5 cm.
Фотокопије исправа из става 3. тач. 1), 2), 3), 5) и 6) овог члана прилажу се уз оригиналне исправе које се подносе на увид кад се захтев предаје лично, односно оверене од надлежног органа за оверу преписа када се захтев подноси поштом.
Приправници и лица из члана 4. став 3. овог правилника уз захтев за издавање бродарске књижице не подносе исправу из става 3. тачка 5) овог члана. 
	
Члан 6.
Захтев за издавање дозволе за укрцавање подноси се надлежној лучкој капетанији и садржи податке који се уписују у дозволу за укрцавање.
Уз захтев за издавање дозволе за укрцавање подносилац захтева прилаже:
1) фотокопију исправе којом се утврђује идентитет;
2) извештај о здравственој способности да је телесно и душевно способан за вршење одређеног посла на броду, издат према прописима којим jе уређена здравствена способност члана посаде;
3) фотокопију овлашћења о оспособљености у трговачкој морнарици;
4) фотокопију одобрења за стално настањење, односно за привремени боравак у Републици Србији;
5) фотокопију одобрењa за заснивање радног односа страног држављанина издато у складу са законом коjим се уређује заснивање радног односа са страним држављанима;
6) фотокопију прве, односно претходне дозволе за укрцавање, ако су исте раније издате;
7) две фотографије димензија 3х3,5 cm.
Фотокопије исправа из става 2. тач. 1), 3), 4), 5) и 6) овог члана прилажу се уз оригиналне исправе које се подносе на увид кад се захтев предаје лично, односно оверене од надлежног органа за оверу преписа када се захтев подноси поштом.
Приправници и лица из члана 4. став 3. овог правилника уз захтев за издавање дозволе за укрцавање не подносе исправу из става 2. тачка 3) овог члана. 
	
Члан 7.
Нова бродарска књижица, односно дозвола за укрцавање издаје се ако: претходној истекне рок на који је издата; се рубрике предвиђене за упис података попуне подацима; се похаба у тој мери да постане неупотребљива; се изгуби; ималац бродарске књижице, односно дозволе за укрцавање промени име или презиме; изглед имаоца бродарске књижице, односно дозволе за укрцавање више не одговара његовом изгледу на фотографији у бродарској књижици, односно дозволи за укрцавање, односно кад се оштети фотографија.
Члан 8.
Нестанак или губитак бродарске књижице, односно дозволе за укрцавање у Републици Србији, њен ималац пријављује лучкој капетанији која је издала бродарску књижицу, односно дозволу за укрцавање.
Нестанак или губитак бродарске књижице, односно дозволе за укрцавање у иностранству, њен ималац пријављује дипломатском или конзуларном представништву Републике Србије, а по повратку у Републику Србију – органу из става 1. овог члана.
Члан 9.
Лицу које је изгубило, оштетило или на други начин остало без бродарске књижице, односно дозволе за укрцавање, издаје се нова бродарска књижица, односно дозвола за укрцавање кад се утврде околности губитка или нестанка и после оглашавања у јавним гласилима да је бродарска књижица, односно дозвола за укрцавање изгубљена или на други начин нестала, више не важи.
Садржина и образац бродарске књижице и дозволе за укрцавање
Члан 10.
Бродарска књижица садржи:
1) натпис: „Република Србија” са утиснутим грбом Републике Србије и назив: „БРОДАРСКА КЊИЖИЦА”;
2) ознаку и број серије; 
3) име, презиме, пол, ЈМБГ, датум, место, општину и државу рођења и држављанство имаоца бродарске књижице;
4) место за фотографију (димензија 3х3,5 cm), на коју се ставља суви жиг лучке капетаније и потпис имаоца бродарске књижице;
5) податке о називу органа који је издао бродарску књижицу, датуму издавања и датуму до када важи бродарскa књижицa, као и број бродарскe књижицe који се састоји од слова и бројева. Прва два слова означавају скраћени назив лучке капетаније која је издала бродарску књижицу, затим се додаје црта и слово D (које означава да је бродарску књижицу издала земља чланица Дунавске Комисије), црта и шест цифара, односно под којим редним бројем се води у регистру издатих бродарских књижица;
6) место за печат органа и потпис лица овлашћеног за издавање бродарске књижице; 
	
7) податке о исправи на основу које је ималац бродарске књижице потврдио свој идентитет, назив и број исправе и назив органа који је издао исправу;
8) податке о пребивалишту (улица, место и држава);
9) податке о првој и претходној бродарској књижици имаоца, уколико су исте издали органи Републике Србије (уписује се број књижице, датум издавања и назив органа који је исту издао);
10) податке о оспособљености у унутрашњој пловидби (уписују се подаци о томе за који је посао на броду ималац бродарске књижице оспособљен, са назнаком овлашћења на основу којег је оспособљеност утврђена, назив и седиште органа који је овлашћење издао, број и датум издавања);
11) податке о крвној групи и Rh фактору имаоца бродарске књижице са назнаком исправе на основу које су утврђени крвна група и Rh фактор, назив и седиште органа који је исправу издао, број и датум издавања исправе;
12) податке о преосетљивости на лекове, серуме и вакцине и здравствена ограничења имаоца бродарске књижице;
13) податке о здравственом прегледу (уписују се подаци о томе која је здравствена установа издала извештај о здравственој способности, број и датум издавања и рок важења извештаја о здравственој способности за рад на броду, као и о служби, односно звању за које је ималац бродарске књижице здравствено способан);
14) податке о укрцавању и искрцавању (уписују се подаци о укрцавању, односно искрцавању имаоца бродарске књижице после издавања бродарске књижице, са назнаком места и датума укрцавања, односно искрцавања, имена брода, врсте брода, луке уписа, заставе припадности, дужине брода у m и снаге погонског уређаја у kW, својства у коме је ималац бродарске књижице укрцан, имена и презимена заповедника брода, овере укрцавања, односно искрцавања од стране надлежног органа);
15) податке о броју дана пловидбеног стажа и пловидбеним секторима за календарску годину (уписују се подаци – име или ознака и ENI број брода, пловидба у km од – преко – до, почетак путовања – датум, дани прекида пловидбе, завршетак пловидбе – датум, број дана пловидбе, број дана чекања, потпис заповедника, контролни унос надлежног органа – укупан број дана пловидбеног стажа који се признају на овој страни бродарске књижице, датум, место, потпис овлашћеног лица и печат надлежног органа);
16) место за уношење виза за путовање у иностранство;
17) место за напомене;
18) упутство о вођењу бродарске књижице.
Изглед бродарске књижице дат је на Обрасцу бр. 1 – Бродарска књижица, који је одштампан уз овај правилник и чини његов саставни део.
Садржина дозволе за укрцавање
Члан 11.
Дозвола за укрцавање садржи:
1) натпис: „Република Србија” са утиснутим грбом Републике Србије и назив: „ДОЗВОЛА ЗА УКРЦАВАЊЕ”;
2) ознаку и број серије;
3) име, презиме, пол, датум, место, општину и државу рођења и држављанство имаоца дозволе за укрцавање;
4) место за фотографију (димензија 3х3,5 cm), на коју се ставља суви жиг лучке капетаније и потпис имаоца дозволe за укрцавање;
5) податке о називу органа који је издао дозволу за укрцавање, о месту и датуму издавања и датуму до када важи дозвола за укрцавање, као и број дозволе за укрцавање који се састоји од слова и бројева. Прва два означавају скраћени назив лучке капетаније која је издала дозволу за укрцавање, додаје се црта и четири цифре, односно под којим редним бројем се води у регистру издатих дозвола за укрцавање;
6) место за печат органа и потпис лица овлашћеног за издавање дозволe за укрцавање;
7) податке о исправи на основу које је ималац дозволe за укрцавање потврдио свој идентитет, назив и број исправе и назив органа који је издао исправу;
8) податке о пребивалишту (улица, место и држава);
9) податке о оспособљености у унутрашњој пловидби (уписују се подаци о томе за који је посао на броду ималац дозволе за укрцавање оспособљен, са назнаком овлашћења на основу којег је оспособљеност утврђена, назив и седиште органа који је овлашћење издао, број и датум издавања);
10) податке о крвној групи и Rh фактору имаоца дозволe за укрцавање, назив и седиште органа који је исправу издао, број и датум издавања исправе;
11) податке о преосетљивости на лекове, серуме, вакцине и здравствена ограничења имаоца дозволe за укрцавање;
12) податке о здравственом прегледу (уписују се подаци о томе која је здравствена установа издала извештај о здравственој способности, број и датум издавања и рок важења извештаја о здравственој способности за рад на броду, као и о служби, односно звању за које је ималац дозволе за укрцавање здравствено способан);
13) податке о првој и претходно издатој дозволи за укрцавање (уписује се број дозволе, датум и назив органа који ју је издао), ако су исту издали надлежни органи Републике Србије;
14) податке о укрцавању и искрцавању (уписују се подаци о укрцавању, односно искрцавању имаоца дозволе за укрцавање после издавања дозволе за укрцавање, са назнаком луке, односно пристаништа и датума укрцавања, односно искрцавања, имена и ENI броја брода, врсте брода, луке уписа, заставе припадности, дужине брода у m и снаге погонског уређаја у kW, својства у коме је ималац дозволе за укрцавање укрцан, имена и презимена заповедника брода, овере укрцавања, односно искрцавања од стране надлежног органа); 
	
15) податке о броју дана пловидбеног стажа и пловидбеним секторима за календарску годину (уписују се подаци – име или ознака и ENI број брода, пловидба у km од – преко – до, почетак путовања – датум, дани прекида пловидбе, завршетак пловидбе – датум, број дана пловидбе, број дана чекања, потпис заповедника, контролни унос надлежног органа – укупан број дана пловидбеног стажа који се признају на овој страни дозволе за укрцавање, датум, место, потпис овлашћеног лица и печат надлежног органа); 
	
16) место за напомене;
17) упутство о вођењу дозволе за укрцавање.
У дозволу за укрцавање могу се, по потреби, уносити и други подаци из члана 10. овог правилника. Ти подаци уносе се на место предвиђено за напомене. 
	
Изглед дозволе за укрцавање дат је на Обрасцу бр. 2 – Дозвола за укрцавање, који је одштампан уз овај правилник и чини његов саставни део.
Члан 12.
Бродарска књижица и дозвола за укрцавање штампају се на српском језику (ћириличко писмо) и на немачком језику, а подаци се уносе на српском језику – штампаним латиничним словима.
Обрасци исправа из става 1. овог члана штампају се димензије 11x15 cm са корицама тамно плаве боје са златотиском следећих речи: Република Србија, грб Републике Србије и бродарска књижица, односно дозвола за укрцавање.
На прву унутрашњу страну корица исправа из става 1. овог члана ставља се холограм.
Странице исправа из става 1. овог члана су нумерисане и штампају се на папиру са заштитним гиош елементима у светлозеленој боји са грбом Републике Србије у позадини.
Лица и органи надлежни за уношење и оверу података у бродарску књижицу и дозволу за укрцавање
Члан 13.
Податке у бродарску књижицу, односно дозволу за укрцавање, лицима која се укрцавају на бродове унутрашње пловидбе трговачке морнарице Републике Србије, уписују, и то:
1) податке о укрцавању и искрцавању и о броју дана пловидбеног стажа и пловидбене секторе заповеднику брода – бродар;
2) податке о укрцавању и искрцавању и о броју дана пловидбеног стажа и пловидбене секторе осталих чланова посаде – заповедник брода;
3) податке о крвној групи и Rh фактору – овлашћено лице лучке капетаније на основу исправе издате од стране службе за трансфузију крви;
4) податке о здравственим прегледима – овлашћено лице лучке капетаније на основу извештаја о здравственој способности издате од стране службе медицине рада;
5) податке о преосетљивости на лекове, серуме, вакцине и здравствена ограничења – овлашћени лекар здравствене установе;
6) визу у бродарску књижицу – орган надлежан за издавање виза;
7) остале податке – у Републици Србији лучка капетанија, а у иностранству – дипломатско или конзуларно представништво Републике Србије.
Члан 14.
Свако уношење података у бродарску књижицу, односно дозволу за укрцавање оверава се потписом и печатом овлашћеног лица, бродара, заповедника или надлежног органа. Испод потписа исписује се у загради штампаним словима презиме и име потписника.
Приликом искрцавања члана посаде брода, време трајања рада на броду уписује се у исправе из става 1. овог члана бројевима и словима.
Члан 15. 
Надлежна лучка капетанија у складу са законом којим се уређује безбедност пловидбе на унутрашњим водама оверава да подаци о укрцавању или искрцавању унети у бродарску књижицу, односно дозволу за укрцавање издату лицима која се укрцавају или искрцавају са бродова трговачке морнарице Републике Србије одговарају подацима о укрцавању или искрцавању унетим у попис посаде.
Ако је укрцавање, односно искрцавање извршено у иностранству, оверу из става 1. овог члана врши дипломатско, односно конзуларно представништво Републике Србије.
Ако заповедник брода укрцава или искрцава лице у луци, односно пристаништу стране државе у којој нема дипломатског или конзуларног представништва Републике Србије, уписаће то укрцавање, односно искрцавање у попис посаде брода, а затим у бродски дневник и у бродарску књижицу, односно дозволу за укрцавање у коју ће уместо овере из ст. 1. и 2. овог члана унети белешку да је укрцавање, односно искрцавање уписано у бродски дневник, са назнаком стране бродског дневника у којој је упис извршен. Такву белешку заповедник брода трговачке морнарице Републике Србије оверава својим потписом и печатом.
По доласку брода из става 3. овог члана у прву домаћу луку, односно пристаниште или луку, односно пристаниште у држави у којој постоји дипломатско или конзуларно представништво Републике Србије, лучка капетанија или дипломатско или конзуларно представништво ће такође оверити укрцавање, односно искрцавање.
Оверу укрцавања, односно искрцавања врши орган из става 4. овог члана на основу увида у бродски дневник или извода из бродског дневника потписаног и овереног од стране заповедника брода.
Укрцавање, односно искрцавање за која се подаци не могу утврдити на основу увида органа из става 4. овог члана, не узимају се у обзир приликом овере из става 5. овог члана.
Члан 16.
Ималац бродарске књижице, односно дозволе за укрцавање предаје исту на увид лучкој капетанији најмање једанпут у шест месеци почев од дана првог уноса података о броју дана пловидбеног стажа и пловидбеним секторима.
Лучка капетанија ће уписати контролни податак о броју дана пловидбеног стажа и пловидбеним секторима на за то предвиђено место у бродарској књижици, односно дозволи за укрцавање на основу података које је унео заповедник брода.
Приликом уноса контролног податка лучка капетанија ће затражити од имаоца бродарске књижице, односно дозволе за укрцавање на увид бродски дневник или извод из бродског дневника потписаног и овереног од стране заповедника брода уколико је уочено да су подаци за поједино путовање непотпуни, или постоји сумња у веродостојност истих.
Путовања за која подаци не могу да се утврде и након захтева лучке капетаније, не узимају се у обзир приликом уношења контролног податка.
Садржина, образaц и начин вођења регистра издатих бродарских књижица и дозвола за укрцавање
Члан 17.
Евиденција о издатим бродарским књижицама и дозволама за укрцавање води се у облику регистра.
На првој унутрашњој страни регистра уписује се назив лучке капетаније, пун назив регистра и број књиге, датум када је отворена, као и печат и потпис шефа лучке капетаније.
Страна регистра садржи: ознаку и број серије; број и датум уписа; број бродарске књижице; личне податке – презиме, име, пол, ЈМБГ, датум, место, општина и држава рођења, држављанство, пребивалиште и адреса стана, податке о исправи на основу које је ималац потврдио свој идентитет (назив и број исправе и назив органа који је издао исправу); податке о звању – овлашћењу за рад на броду (уписују се подаци о томе ко је исто издао, број, датум и место); податке о здравственом прегледу, крвној групи, Rh фактору, преосетљивост на лекове, серуме, вакцине и ограничења (уписују се подаци о томе која је служба медицине рада издала извештај о здравственој способности, број и датум издавања, као и рок важења); податке о првој и претходно издатој бродарској књижици имаоца, уколико су исте издали органи Републике Србије (уписује се број бродарске књижице, датум издавања и назив органа који је исту издао); податке о одузимању овлашћења (уписују се подаци о одузимању овлашћења за вршење послова на броду, са назнаком органа и броја решења о одузимању овлашћења, као и времена на које је исто одузето).
Регистар издатих дозвола за укрцавање садржи све податке из става 3. овог члана, као и податак о броју и датум издавања одобрењa за заснивање радног односа страног држављанина.
Евиденција из става 1. овог члана се води и у електронској форми. 
Садржина регистра издатих бродарских књижица дата је на Обрасцу бр. 3 – Регистар издатих бродарских књижица, а садржина регистра издатих дозвола за укрцавање дата је на Обрасцу бр. 4 – Регистар издатих дозвола за укрцавање, који су одштампани уз овај правилник и чине његов саставни део.
Члан 18.
Саставни део евиденције из члана 17. овог правилника је збирка исправа која се води посебно за сваку страну регистра и садржи захтев и исправе на основу којих је издата бродарска књижица, односно дозвола за укрцавање.
Књига регистара је у тврдом повезу, димензија 296х210mm, чије су стране нумерисане.
Члан 19.
У регистру се не може ништа брисати, додавати или мењати, или на други начин учинити нечитљивим.
Исправка погрешно уписаних података врши се на тај начин што се текст који се исправљањем мења прецртава тако да остане читљив, а изнад или испод њега уписује нови текст.
Исправка погрешно уписаних података у регистру извршена на начин из става 2. овог члана мора се оверити потписом овлашћеног лица које је исправку извршило са назнаком датума извршене исправке.
Ако не постоји могућност да се исправка грешака изврши на начин одређен у ставу 2. овог члана, подаци са те стране преносе се на нову страну регистра и на њој се означава страна са које су подаци пренети. На страни регистра са које су пренети подаци повлачи се коса линија и назначује број стране регистра на коју су подаци пренети.
Завршне одредбе
Члан 20.
Даном ступања на снагу овог правилника престаје да важи Правилник о поморским и бродарским књижицама и дозволама за укрцање („Службени лист СФРЈ”, број 13/81), осим одредаба које се односе на поморску књижицу, односно дозволу за укрцавање за чланове посаде поморских бродова.
Члан 21.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00025/2013-06
У Београду, 22. априла 2013. године
Министар,

Милутин Мркоњић, с.р.

	 

	Листа образаца:
Образац бр. 
	1 - Бродарска књижица
Образац бр. 
	2 - Дозвола за укрцавање
Образац бр. 
	3 - Регистар издатих бродарских књижица
Образац бр. 
	4 - Регистар издатих дозвола за укрцавање