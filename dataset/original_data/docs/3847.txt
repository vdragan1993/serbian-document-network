Редакцијски пречишћен текст
 
 
На основу члана 22. став 2. Закона о регионалном развоју 
(„Службени гласник РС”, бр. 51/09 и 30/10) и члана 42. став 1. Закона о Влади 
(„Службени гласник РС”, бр. 55/05, 71/05 – исправка, 101/07 и 65/08),
Влада доноси
УРЕДБУ
o садржини, начину и поступку вођења Регистра мера и 
подстицаја регионалног развоја
 "Службени гласник РС", бр. 93 од 8. децембра 2010, 100 од 29. 
децембра 2011, 35 од 20. априла 2012, 16 од 20. фебруара 2013, 76 од 4. 
септембра 2015, 12 од 22. фебруара 2017.
Предмет
Члан 1.
Овом уредбом ближе се уређују садржина, начин и поступак 
вођења Регистра мера и подстицаја регионалног развоја (у даљем тексту: 
Регистар).
Дефиниције
Члан 2.
Поједини изрази употребљени у овој уредби имају следеће 
значење:
1) Регистар јесте јединствена, централна и електронска база 
података о предузетим мерама и подстицајима који су од значаја за регионални 
развој;
2) Обвезници уноса података у Регистар (у даљем 
тексту: ОУПР) јесу министарства надлежна за послове: регионалног развоја, 
привреде, туризма, запошљавања, националног инвестиционог плана, инфраструктуре, 
енергетике, пољопривреде, трговине, шумарства, водопривреде, финансија, животне 
средине, рударства, просторног планирања, просвете, науке, технолошког развоја, 
културе, информисања, здравља, Фонд за развој Републике Србије, Национална 
служба за запошљавање, Развојна агенција Србије, Агенција за осигурање и 
финансирање извоза Републике Србије, Канцеларија за европске интеграције, 
Развојни фонд Аутономне Покрајине Војводине, Управа за капитална улагања 
Аутономне покрајине Војводине, Покрајински секретаријат за енергетику, 
грађевинарство и саобраћај, Покрајински секретаријат за регионални развој, 
међурегионалну сарадњу и локалну самоуправу, Покрајински секретаријат за високо 
образовање и научноистраживачку делатност, Покрајински секретаријат за 
пољопривреду, водопривреду и шумарство, Покрајински секретаријат за привреду и 
туризам, Покрајински секретаријат за спорт и омладину, Покрајински секретаријат 
за урбанизам и заштиту животне средине и Секретаријат за привреду градa 
Београда;
3) овлашћено лице за унос и коришћење податакa Регистра 
јесте лице из састава ОУПР овлашћено за унос и коришћење података из Регистра;
4) мере регионалног развоја јесу акти  за спровођење 
политике регионалног развоја;
5) подстицај регионалном развоју јесте конкретно улагање 
или програмско усмеравање улагања  за реализацију пројеката од посебног значаја 
за регионални развој;
6) развојни пројекат јесте пројекат изградње или обнове 
комуналне, економске, еколошке, енергетске, социјалне, руралне и друге 
инфраструктуре, изградње и јачања институција и кадровских и људских ресурса, 
развоја привредних друштава и предузетништва, подстицање научноистраживачког 
рада, као и други пројекти који доприносе свеобухватном друштвено-економском и 
регионалном развоју; 
7) давалац подстицаја јесте Република Србија, АП 
Војводина и град Београд преко надлежних органа и организација, међународни 
субјект и други правни субјект који додељује подстицајна средства или управља 
подацима о мерама и подстицајима регионалног развоја;
8) корисник подстицаја јесте јединица локалне самоуправе, 
регионална развојна агенција, институција и организација на републичком, 
регионалном и локалном нивоу, привредни субјект, фонд на регионалном и локалном 
нивоу, институције из области образовања, истраживања, удружење, кластер, 
пословни инкубатор и друго правно и физичко лице које користи неки од облика 
подстицаја. 
*Службени гласник РС, број 100/2011
**Службени гласник РС, број 12/2017
Начин вођења Регистра
Члан 3.
Регистар води Агенција за привредне регистре (у даљем 
тексту: Агенција),  у складу са законом којим се уређује регионални развој, 
законом којим се уређује правни положај Агенције и овом уредбом. 
У обављању послова из става 1. овог члана, Агенција се 
стара о обезбеђивању услова за ажурно вођење Регистра, логичкoj контроли 
података унетих у Регистар, доступности одређених информација из Регистра путем 
интернет странице Агенције, повезивању Регистра са информационим системима и 
базама података од значаја за вођење Регистра и предузима друге радње ради 
несметаног функционисање Регистра, у складу са овом уредбом и прописима којима 
се уређује положај Агенције.
*Службени гласник РС, број 100/2011
Садржина Регистра
Члан 4.
Регистар садржи следеће групе података о мерама 
и подстицајима регионалног развоја и то о:
1) врсти мере регионалног развоја и називу 
правног акта који се односи на подстицање регионалног развоја;
2) идентификацији подстицаја: основни подаци о 
подстицају, намена подстицаја и врста финансијског подстицаја;
3) даваоцима односно реализаторима мера и 
подстицаја;
4) корисницима подстицаја: појединачном и 
групном кориснику подстицаја, односно крајњим корисницима подстицаја;
5) финансијским подацима: извору финансирања и 
износу средстава подстицаја;
6) статусу реализације подстицаја;
7) и другим подацима од значаја за подстицај.
Свака група података из става 1. овог члана може бити 
разврстана на неколико подгрупа.
Поред података из става 1. овог члана, Регистар може да 
садржи и податке из других регистара Агенције, као и податке из база података од 
значаја за Регистар, које воде други надлежни органи државне управе и 
организације.
*Службени гласник РС, број 100/2011
Подаци о мерама и подстицајима
Члан 5.
Подаци из члана 4. став 1. ове уредбе уносе се у Регистар 
по групама, односно подгрупама, у стандардизованом формату, 
преко одговарајућих 
шифарника, у складу са упутством које израђује Агенција и који се објављују на 
интернет страни Агенције.
Подаци о мерама и подстицајима регионалног 
развоја уносе се у Регистар на Обрасцу за електронски унос података у Регистар, 
који је одштампан уз ову уредбу и чини њен саставни део.
Сви подаци из члана 4. ове уредбе достављају се 
Агенцији у електронској форми и у тој форми се чувају десет година.
*Службени гласник РС, број 100/2011
Саставни делови Регистра
Члан 6. 
Обавезни елементи Регистра су база података 
Регистра, база података мапе Регистра и мапа Регистра.
База података Регистра је електронска база 
података о подстицајима регионалног развоја реализованим у Републици Србији, 
преко ОУПР.
База података мапе Регистра је електронска база 
података која, осим података о подстицајима регионалног развоја који се 
објављују на мапи Регистра, садржи и податке из других регистара које води 
Агенција, односно које Агенција преузима од других државних органа и 
организација, а који се такође објављују на мапи Регистра.
Мапа Регистра је табеларни, текстуални и 
графички приказ података Регистра који се формирају на основу задатог упита у 
базу података мапе Регистра.
Мапа регистра из става 4. овог члана објављује 
се на интернет страници Агенције за текућу годину и три претходне године.
*Службени гласник РС, број 100/2011
Унос података у Регистар
Члан 7.
ОУПР врши унос или промену података у Регистру 
само из своје надлежности или делокруга, коришћењем апликације за вођење 
Регистра.
Апликација за вођење Регистра је наменски 
рачунарски програм који служи за формирање и коришћење базе података Регистра од 
стране Агенције и других корисника Регистра.
Овлашћено лице ОУПР које непосредно уноси 
податке у Регистар добија своје јединствено корисничко име и лозинку са којом се 
пријављује за рад у апликацији за вођење Регистра у складу са корисничким 
упутством за рад са том апликацијом.
Корисничко упутство за рад са апликацијом за 
вођење Регистра садржи поступке коришћења софтверског програма који омогућава 
унос, промене и преглед података који се уносе у Регистар.
Агенција је дужна да ОУПР омогући несметан и 
сталан приступ апликацији за вођење Регистра.
Унос података о подстицајима у Регистар врши се 
у складу са методолошким упутством за унос података у Регистар, при чему сваки 
подстицај приликом уписа у Регистар добија своју идентификациону ознаку која је 
јединствена и непромењива у свим фазама трајања подстицаја.
Методолошко упутство за унос података у Регистар 
садржи ближе услове и начин уноса података у Регистар.
За садржај, односно потпуност података, њихову 
тачност и благовременост уноса у Регистар, одговорни су ОУПР, свако у границама 
својих овлашћења, односно своје надлежности.
Поред података добијених од ОУПР, Агенција за 
потребе вођења Регистра прибавља податке од значаја за Регистар и од других 
државних органа и организација.
*Службени гласник РС, број 100/2011
Промена и усаглашавање података у Регистру
Члан 8.
ОУПР је дужан да настале промене својих података 
у извештајном периоду, односно у периоду од почетка текуће године до краја 
извештајног периода, унесе у Регистар у току извештајног периода.
ОУПР су дужни да унос и контролу података, као и 
потврђивање коректности података унетих у Регистар, врше применом посебног 
информационог система и одговарајућих упутстава Агенције.
Сваки унос, односно промена податка у Регистру остају 
трајно записани у складу са професионалним правилима и стандардима за вођење и 
управљање електронским базама података.
*Службени гласник РС, број 16/2013
Објављивање и доступност података
*Службени гласник РС, број 100/2011
Члан 8а
Агенција на свом сајту 
полугодишње објављује збирне податке о 
подстицајима регионалног развоја за ниво републике, региона, области и јединица 
локалних самоуправа.
На захтев субјеката регионалног развоја утврђених 
чланом 19. Закона о регионалном развоју („Службени гласник РС”, бр. 51/09 и 
30/10) и других корисника података утврђених чланом 1. Одлуке о врсти, обиму и 
начину испоруке података и докумената који се уступају без накнаде државним 
органима и организацијама, органима аутономних покрајина и јединицама локалне 
самоуправе („Службени гласник РС”, број 56/12) Агенција је дужна да у форми 
стандардизованог извештаја Агенције обезбеди доступност збирних података из 
Регистра.
Агенција је дужна да овлашћеним лицима за 
коришћење података Регистра омогући претраживање података из Регистра ради 
утврђивања за које намене и у ком износу су усмерена средства подстицаја 
одређеном кориснику подстицаја у периоду за који постоје подаци у Регистру.
Агенција је дужна да после обраде и објављивања 
података на сајту Агенције, достави сваком ОУПР табеларни приказ збирних 
података, које је у форми индивидуалних података, у Регистар унела и чију су 
коректност потврдила овлашћена лица конкретног ОУПР.
На захтев субјеката регионалног развоја из става 
2. овог члана, ОУПР су дужни да из својих база података обезбеде доступност 
појединачних података о подстицајима регионалног развоја из свог делокруга.
Корисници података из ст.
1-5. овог члана 
дужни су да приликом јавног објављивања и коришћења тих података наведу Агенцију 
односно ОУПР као извор података.
Достављени подаци из ст.
2, 3. и 5. овог 
члана могу се користити искључиво за намене наведене у захтеву за давање 
података и не могу се објављивати у изворном облику, копирати или преносити 
трећим правним и физичким лицима.
*Службени гласник РС, број 100/2011
**Службени гласник РС, број 16/2013
***Службени гласник РС, број 76/2015
Прелазне и завршне одредбе
Члан 9.
Регистар ће почети са радом 1. фебруара 2011. године.
Члан 10. 
ОУПР су дужни да податке који се односе на подстицање 
регионалног развоја из 2008, 2009. и 2010. године доставе Агенцији у 
електронској форми, у складу са корисничким упутством, у року од 120 дана од 
дана почетка рада Регистра. 
Члан 11.
Надзор над спровођењем ове уредбе врши министарство 
надлежно за послове регионалног развоја.
Члан 12.
Ова уредба ступа на снагу осмог дана од дана објављивања у 
„Службеном гласнику Републике Србије”.
05 број 110-8865/2010-1
У Београду, 2. децембра 2010. године
Влада
Председник,
др Мирко Цветковић, с.р.
 
ОДРЕДБЕ КОЈЕ НИСУ УНЕТЕ У "ПРЕЧИШЋЕНИ ТЕКСТ" УРЕДБЕ
Уредба о изменама и допунама Уредбе о садржини, начину и 
поступку вођења регистра мера и подстицаја регионалног развоја: "Службени 
гласник РС", број 100/2011-4
Члан 9.
ОУПР су дужни да податке који се односе на подстицање 
регионалног развоја из 2008, 2009, 2010. и 2011. године доставе Агенцији у 
електронској форми, на начин прописан овом уредбом, у року од 120 дана од дана 
ступања на снагу ове уредбе.
Члан 11.
Ова уредба ступа на снагу осмог дана од дана објављивања у 
„Службеном гласнику Републике Србије”.
 
Уредба о изменама и допунама Уредбе о садржини, начину и 
поступку вођења регистра мера и подстицаја регионалног развоја: "Службени 
гласник РС", број 76/2015-6
Члан 3.
ОУПР су дужни да податке који се односе на подстицање 
регионалног развоја из 2008, 2009, 2010, 2011, 2012, 2013, 2014. и 2015. године, 
доставе Агенцији у електронској форми, на начин прописан овом уредбом, у року од 
180 дана од дана ступања на снагу ове уредбе.
Члан 4.
Ова уредба ступа на снагу осмог дана од дана објављивања у 
„Службеном гласнику Републике Србије”.


Уредба о изменама и допунама Уредбе о садржини, начину и 
поступку вођења регистра мера и подстицаја регионалног развоја: "Службени 
гласник РС", број 12/2017-4
Члан 3.
ОУПР су дужни да податке који се односе на подстицање регионалног 
развоја из 2016. године, доставе Агенцији у електронској форми, на начин 
прописан овом уредбом, у року од 120 дана од дана ступања на снагу ове уредбе.

Члан 4.
Ова уредба ступа на снагу осмог дана од дана објављивања у „Службеном 
гласнику Републике Србије”.
 
Прилози
НАПОМЕНА ИЗДАВАЧА: Уредбом о изменама и допунама Уредбе о 
садржини, начину и поступку вођења Регистра мера и подстицаја регионалног 
развоја ("Службени гласник РС", број 12/2017) Образац за електронски унос 
података у Регистар  замењен је новим Обрасцем за електронски унос података у Регистар (види 
члан 2. Уредбе - 12/2017-4)
 
Образац за електронски унос података у Регистар