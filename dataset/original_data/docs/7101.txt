Редакцијски пречишћен текст
 
 
 
 

На основу члана 4. став 5, члана 9. став 15, члана 10. став 16. и члана 11. став 15. Закона о ученичком и студентском стандарду („Службени гласник РС”, број 18/10),


Министар просвете доноси


 


ПРАВИЛНИК


о ученичким и студентским кредитима и стипендијама


"Службени гласник РС", бр. 46 од 9. јула 2010, 
	47 од 29. јуна 2011, 

	56 од 5. јуна 2012, 75 од 25. августа 2013.


 


I. УВОДНА ОДРЕДБА


 


Члан 1.


Овим правилником утврђују се: ближи услови за остваривање права ученика и студената на ученички, односно студентски кредит и стипендију, критеријуми за утврђивање редоследа, начин остваривања права ученика и студената на кредит и стипендију, примена блажих критеријума за ученике, односно студенте из осетљивих друштвених група и начин вођења евиденције о одобреним ученичким и студентским кредитима и стипендијама.


 


II. ОСТВАРИВАЊЕ ПРАВА УЧЕНИКА НА УЧЕНИЧКИ КРЕДИТ


 


1. Услови за остваривање права


 


Члан 2.


Право на ученички кредит, у складу са законом, имају ученици средњих школа чији је оснивач Република Србија, аутономна покрајина или јединица локалне самоуправе, који су први пут уписани у одређени разред у текућој школској години, чије се школовање финансира из буџета Републике Србије, који имају држављанство Републике Србије, који се школују за образовни профил за дефицитарно занимање, који нису поновили ниједан разред и чији родитељ, односно старатељ има пребивалиште на територији Републике Србије.


Дефицитарна занимања из става 1. овог члана, у складу са законом, утврђује Министарство просвете (у даљем тексту: Министарство) према подацима Националне службе за запошљавање, у конкурсу за одговарајућу школску годину.


 


2. Критеријуми за утврђивање редоследа


 


Члан 3.


Редослед кандидата за доделу ученичког кредита утврђује се на основу успеха оствареног у претходном школовању, и то:


1) општег успеха у VIII разреду основне школе – за ученике I разреда средње школе, односно општег успеха из претходно завршеног разреда средње школе – за ученике осталих разреда средње школе;


2) уписаног разреда средње школе;


3) закљученог уговора о будућем запослењу са дефицитарним занимањем.


 


Члан 4.


Успех остварен у претходном школовању исказује се бројем бодова, и то:


1) општи успех у VIII разреду основне школе – исказује се бројем бодова у висини општег успеха у VIII разреду основне школе (од 2,00 до 5,00 бодова);


2) општи успех из претходно завршеног разреда средње школе – исказује се бројем бодова у висини општег успеха из претходно завршеног разреда средње школе (од 2,00 до 5,00 бодова);


3) број бодова за разред средње школе у који је ученик уписан износи:


– за I разред – 0,40 бодова,


– за II разред – 0,50 бодова,


– за III разред – 0,60 бодова.


4) закључен уговор о будућем запослењу са дефицитарним занимањем – 1,00 бодова.


 


Члан 5.


Кандидати се рангирају према укупном броју бодова оствареним по свим основама које се вреднују за добијање ученичког кредита.


Рангирање се врши на основу достављене документације.


 


3. Начин остваривања права


 


Члан 6.


Право на ученички кредит остварује ученик на основу конкурса који расписује Министарство, у складу са законом.


Конкурс из става 1. овог члана садржи нарочито: услове за доделу ученичког кредита, критеријуме за утврђивање редоследа кандидата, поступак спровођења конкурса, обавештење о потребним доказима, односно документима и роковима за пријављивање на конкурс.


 


Члан 7.


Кандидат за добијање ученичког кредита подноси пријаву са потребном конкурсном документацијом средњој школи у коју је уписан.


 


Члан 8.


Средња школа доставља поднета документа, са списком кандидата, Министарству, односно одговарајућој служби за спровођење конкурса, у складу са обавештењем у конкурсу.


 


Члан 9.


Предлог листе кандидата доставља се одговарајућој средњој школи.


Сваки кандидат има право приговора на предлог ранг листе из става 1. овог члана у року од осам дана од дана њеног објављивања на огласној табли или на интернет адреси одговарајуће средње школе.


Кандидат подноси приговор одговарајућој служби за спровођење конкурса, преко школе у коју је уписан.


Приговор мора бити образложен, односно уз њега мора бити достављена одговарајућа документација.


 


Члан 10.


Комисија за ученичке и студентске кредите и стипендије (у даљем тексту: Комисија) разматра приговоре и утврђује коначну листу кандидата, која се објављује на сајту Министарства.


Комисију образује министар просвете (у даљем тексту: министар), у складу са законом.


Одлуку о додели ученичког кредита за текућу школску годину, у складу са законом, доноси министар на основу коначне ранг листе.


Одлука из става 3. овог члана коначна је, у складу са законом.


 


Члан 11.


На основу одлуке министра о додели ученичког кредита, родитељ или старатељ ученика закључује уговор о кредиту са Министарством, којим се ближе уређују права и обавезе у вези са коришћењем и отплатом кредита.


 


Члан 12.


Висину ученичког кредита утврђује министар за сваку школску годину, у складу са законом.


 


Члан 13.


Ученику се одобрава исплата кредита за време трајања редовне наставе у школи коју похађа.


За текућу школску годину кредит се исплаћује ученику преко школе коју похађа, у десет једнаких месечних рата.


 


III. ОСТВАРИВАЊЕ ПРАВА УЧЕНИКА НА УЧЕНИЧКУ СТИПЕНДИЈУ


 


1. Услови за остваривање права


 


Члан 14.


Право на ученичку стипендију, у складу са законом, имају ученици средњих школа чији је оснивач Република Србија, аутономна покрајина или јединица локалне самоуправе, који су први пут уписани у одређени разред у текућој школској години, чије се школовање финансира из буџета Републике Србије, који имају држављанство Републике Србије, који стално постижу одличан успех у учењу и владању и чији родитељ или старатељ има пребивалиште на територији Републике Србије.


 


Члан 15.


На конкурс за доделу ученичких стипендија могу се пријавити ученици I разреда средње школе који су у свим разредима од V до VIII разреда основне школе постигли одличан општи успех (од 4,50 до 5), односно ученици од II до IV разреда средње школе који су у свим претходно завршеним разредима средње школе постигли одличан општи успех (од 4,50 до 5), и који су из владања имали оцену примерно (5).


 


2. Критеријуми за утврђивање редоследа


 


Члан 16.


Редослед кандидата за доделу ученичке стипендије утврђује се на основу:


1) успеха оствареног у претходном школовању, и то:


– општег успеха од V до VIII разреда основне школе – за ученике I разреда средње школе, односно општег успеха из претходно завршеног разреда средње школе – за ученике осталих разреда средње школе,


– уписаног разреда средње школе,


2) социјално-економског статуса породице.


Социјално-економски статус породице утврђује се на основу просека укупних месечних прихода по члану породице ученика, за период јануар-јун текуће године.


 


Члан 17.


Успех остварен у претходном школовању исказује се бројем бодова, и то:


1) општи успех од V до VIII разреда основне школе, за ученике I разреда средње школе – исказује се бројем бодова у висини општег успеха од V до VIII разреда основне школе (од 4,50 до 5,00 бодова);


2) општи успех из претходно завршеног разреда средње школе, за ученике осталих разреда средње школе – исказује се бројем бодова у висини општег успеха из претходно завршеног разреда средње школе (од 4,50 до 5,00 бодова);


3) број бодова за разред средње школе у који је ученик уписан износи:


– за I разред – 0,40 бодова,


– за II разред – 0,50 бодова,


– за III разред – 0,60 бодова,


– за IV разред – 1,00 бодова.


 


Члан 18.


Социјално-економски статус породице исказује се бројем бодова за просек укупних месечних прихода по члану породице ученика за период јануар-јун текуће године, и то:


1) до 20% просечне зараде без пореза и доприноса по запосленом 
	у Републици Србији* – 0,30 бодова;


2) од 20% до 40% просечне зараде без пореза и доприноса по запосленом 
	у Републици Србији* – 0,15 бодова;


3) више од 40% просечне зараде без пореза и доприноса по запосленом 
	у Републици Србији* – 0 бодова.


Просечна зарада из става 1. овог члана рачуна се према подацима републичког органа управе надлежног за послове статистике.

 
*Службени гласник РС, број 
	56/2012 


Члан 19.


Кандидати се рангирају према укупном броју бодова оствареним по свим основама које се вреднују за доделу ученичкe стипендије.


Рангирање се врши на основу достављене документације.


 


3. Начин остваривања права


 


Члан 20.


Право на ученичку стипендију остварује ученик на основу конкурса који расписује Министарство, у складу са законом.


Конкурс из става 1. овог члана садржи нарочито: услове за доделу ученичке стипендије, обавештење о потребним доказима, односно документима, рокове за пријављивање на конкурс и одлучивање о додели стипендије, критеријуме за утврђивање редоследа кандидата и поступак спровођења конкурса.


 


Члан 21.


Кандидат за добијање ученичке стипендије подноси пријаву са потребном конкурсном документацијом средњој школи у коју је уписан.


 


Члан 22.


Средња школа доставља поднета документа, са списком кандидата Министарству, односно одговарајућој служби за спровођење конкурса, у складу са обавештењем у конкурсу.


 


Члан 23.


Предлог ранг листе кандидата доставља се одговарајућој средњој школи.


Сваки кандидат има право приговора на предлог ранг листе из става 1. овог члана, у року од осам дана од дана њеног објављивања на огласној табли или на интернет адреси одговарајуће средње школе.


Кандидат подноси приговор одговарајућој служби за спровођење конкурса, преко школе у коју је уписан.


Приговор мора бити образложен, односно уз њега мора бити достављена одговарајућа документација.


 


Члан 24.


Комисија разматра приговоре и утврђује коначну ранг листу, која се објављује на сајту Министарства.


Одлуку о додели ученичке стипендије за текућу школску годину, у складу са законом, доноси министар на основу коначне ранг листе.


Одлука из става 2. овог члана коначна је, у складу са законом.


 


Члан 25.


На основу одлуке министра о додели ученичке стипендије, ученик, односно родитељ или старатељ ученика закључује уговор о стипендији са Министарством, којим се ближе уређују права и обавезе у вези са коришћењем стипендије.


 


Члан 26.


Стипендија се додељује без обавезе враћања и исплаћује се у месечном новчаном износу који утврђује министар за сваку школску годину, у складу са законом.


 


Члан 27.


Ученику се одобрава исплата стипендије за време трајања редовне наставе у школи коју похађа.


За текућу школску годину стипендија се исплаћује ученику преко школе коју похађа, у десет једнаких месечних рата.


 


IV. ОСТВАРИВАЊЕ ПРАВА СТУДЕНАТА НА СТУДЕНТСКИ КРЕДИТ


 


1. Услови за остваривање права


 


Члан 28.


Право на студентски кредит, у складу са законом, имају студенти високошколских установа чији је оснивач Република Србија, аутономна покрајина или јединица локалне самоуправе, који су уписани први пут у текућој школској години на студије првог, другог или трећег степена, чије се школовање финансира из буџета Републике Србије, који имају држављанство Републике Србије, који су први пут уписани у зимски семестар студија и који имају пребивалиште на територији Републике Србије.


 


2. Критеријуми за утврђивање редоследа


 


Члан 29.


Редослед кандидата за доделу студентског кредита утврђује се на основу:


1) успеха оствареног у претходном школовању, и то:


– општег успеха у завршном разреду средње школе – за студенте I године студија, односно успеха из претходно завршених година студија – за студенте осталих година студија;


– ефикасности студирања.


2) социјално-економског статуса породице.


Социјално-економски статус породице утврђује се на основу просека укупних месечних прихода по члану породице студента, за период јануар-јун текуће године.


 


Члан 30.


Успех остварен у претходном школовању исказује се бројем бодова, и то:


1) општи успех у завршном разреду средње школе, за студенте I године студија – исказује се бројем бодова у висини општег успеха у завршном III односно IV разреду средње школе (од 2,00 до 5,00 бодова) и додаје 
	4,50* бодова;


2) успех из претходно завршених година студија, за студенте осталих година студија – исказује се бројем бодова у висини просечне оцене положених испита током студирања;


3) ефикасност студирања исказује се бројем бодова, и то:**

	(1) за студенте који остваре до 60 ЕСПБ ефикасност студирања исказује се по 
	следећој формули:**

	– ЕСПБ / 60 x 2**

	(ЕСПБ = број укупно остварених бодовa у току студија; 2 = корективни 
	фактор);**

	(2) за студенте који остваре до 120 ЕСПБ ефикасност студирања исказује се по 
	следећој формули:**

	– ЕСПБ / 120 x 2,5**

	(ЕСПБ = број укупно остварених бодовa у току студија; 2,5 = корективни 
	фактор);**

	(3) за студенте који остваре до 180 ЕСПБ ефикасност студирања исказује се по 
	следећој формули:**

	– ЕСПБ / 180 x 3**

	(ЕСПБ = број укупно остварених бодовa у току студија; 3 = корективни 
	фактор);**

	(4) за студенте који остваре до 240 ЕСПБ ефикасност студирања исказује се по 
	следећој формули:**

	– ЕСПБ / 240 x 3,5**

	(ЕСПБ = број укупно остварених бодовa у току студија; 3,5 = корективни 
	фактор);**

	(5) за студенте који остваре до 300 ЕСПБ ефикасност студирања исказује се по 
	следећој формули:**

	– ЕСПБ / 300 x 4**

	(ЕСПБ = број укупно остварених бодовa у току студија; 4 = корективни 
	фактор).**

Студенти који су губили годину током студија не добијају бодове за ефикасност студирања.
 

*Службени гласник РС, 
	број 47/2011
**Службени гласник РС, број 
	56/2012


 


Члан 31.


Социјално-економски статус породице исказује се бројем бодова за просек укупних месечних прихода по члану породице студента за период јануар-јун текуће године, и то:


1) до 40% просечне зараде без пореза и доприноса по запосленом 
	у Републици Србији* – 2,00 бодова;


2) од 40% до 80% просечне зараде без пореза и доприноса по запосленом 
	у Републици Србији* – 1, 00 бодова;


3) више од 80% просечне зараде без пореза и доприноса по запосленом 
	у Републици Србији* – 0 бодова.


Просечна зарада из става 1. овог члана рачуна се према подацима републичког органа управе надлежног за послове статистике.

 
*Службени гласник РС, број 
	56/2012 


Члан 32.


Кандидати се рангирају према укупном броју бодова оствареним по свим основама које се вреднују за доделу студентског кредита.


Рангирање се врши на основу достављене документације.


 


3. Начин остваривања права


 


Члан 33.


Право на студентски кредит остварује студент на основу конкурса који расписује Министарство, у складу са законом.


Конкурс из става 1. овог члана садржи нарочито: услове за доделу студентског кредита, критеријуме за утврђивање редоследа кандидата, поступак спровођења конкурса, обавештење о потребним доказима, односно документима и роковима за пријављивање на конкурс.


 


Члан 34.


Кандидат за добијање студентског кредита подноси пријаву са потребном конкурсном документацијом високошколској установи у коју је уписан, у року утврђеном конкурсом.


 


Члан 35.


Високошколска установа доставља поднета документа, са списком кандидата, Министарству, односно одговарајућој служби за спровођење конкурса, у складу са обавештењем у конкурсу.


 


Члан 36.


Предлог ранг листе кандидата доставља се одговарајућој високошколској установи.


Сваки кандидат има право приговора на ранг листу из става 1. овог члана у року од десет дана од дана њеног објављивања на огласној табли или на интернет адреси одговарајуће високошколске установе.


Кандидат подноси приговор одговарајућој служби за спровођење конкурса, преко високошколске установе у коју је уписан.


Приговор мора бити образложен, односно уз њега мора бити достављена одговарајућа документација.


 


Члан 37.


Комисија разматра приговоре и утврђује коначну ранг листу, која се објављује на сајту Министарства.


Одлуку о додели студентског кредита за текућу школску годину, у складу са законом, доноси министар на основу коначне ранг листе.


Одлука из става 2. овог члана коначна је, у складу са законом.


 


Члан 38.


На основу одлуке министра о додели студентског кредита, студент закључује уговор о кредиту са Министарством, којим се ближе уређују права и обавезе у вези са коришћењем и отплатом кредита.


Сваки корисник студентског кредита је дужан да обезбеди менично покриће одобрене исплате студентског кредита.


 


Члан 39.


Висину студентског кредита утврђује министар просвете за сваку школску годину, у складу са законом.


 


Члан 40.


Студенту се исплаћује студентски кредит у десет једнаких месечних рата, а студенту завршне године студија са непарним бројем семестара у пет једнаких месечних рата.


Кредит се исплаћује студенту преко високошколске установе на којој студира.


 


V. ОСТВАРИВАЊЕ ПРАВА СТУДЕНАТА НА СТУДЕНТСКУ СТИПЕНДИЈУ


 


1. Услови за остваривање права


 


Члан 41.


Право на студентску стипендију, у складу са законом, имају студенти високошколских установа чији је оснивач Република Србија, аутономна покрајина или јединица локалне самоуправе, који су уписани први пут у текућој школској години на студије првог, другог или трећег степена, чије се школовање финансира из буџета Републике Србије, који имају држављанство Републике Србије, који нису губили ниједну годину током студија, који су према наставном програму високошколске установе на којој студирају положили све испите из претходних година студија и постигли просечну оцену најмање 
9,00* и који имају пребивалиште на територији Републике Србије.
	 
*Службени гласник РС, број 
	75/2013
	 


 


2. Критеријуми за утврђивање редоследа


 


Члан 42.


Редослед кандидата за доделу студентске стипендије утврђује се на основу:


1) успеха оствареног у претходном школовању;


2) ефикасности студирања.


 


Члан 43.


Успех остварен у претходном школовању исказује се бројем бодова у висини просечне оцене положених испита током студирања (од 
9,00** до 10 бодова);


Ефикасност студирања исказује се бројем бодова, и то:*

	1) за студенте који остваре 60 ЕСПБ – 3, 50 бодова;*

	2) за студенте који остваре 120 ЕСПБ – 4, 00 бода;*

	3) за студенте који остваре 180 ЕСПБ – 4,50 бодова;*

	4) за студенте који остваре 240 ЕСПБ – 5,00 бодова;*

	5) за студенте који остваре 300 ЕСПБ – 5,50 бодова;*

	(ЕСПБ = број укупно остварених бодова у току студија).*
 
*Службени гласник РС, број 
	56/2012
**Службени гласник РС, број 
	75/2013 


Члан 44.


Кандидати се рангирају према укупном броју бодова оствареним по свим основама које се вреднују за доделу студентске стипендије.


Рангирање се врши на основу достављене документације.


 


3. Начин остваривања права


 


Члан 45.


Право на студентску стипендију остварује студент на основу конкурса који расписује Министарство, у складу са законом.


Конкурс из става 1. овог члана садржи нарочито: услове за доделу студентске стипендије, обавештење о потребним доказима, односно документима, рокове за пријављивање на конкурс и одлучивање о додели стипендије, критеријуме за утврђивање редоследа кандидата и поступак спровођења конкурса.


 


Члан 46.


Кандидат за добијање студентске стипендије подноси пријаву са потребном конкурсном документацијом високошколској установи у коју је уписан.


 


Члан 47.


Високошколска установа доставља поднета документа, са списком кандидата Министарству, односно одговарајућој служби за спровођење конкурса, у складу са обавештењем у конкурсу.


 


Члан 48.


Предлог ранг листе кандидата доставља се одговарајућој високошколској установи.


Сваки кандидат има право приговора на ранг листу из става 1. овог члана у року од 10 дана од дана њеног објављивања на огласној табли или на интернет адреси одговарајуће високошколске установе.


Кандидат подноси приговор одговарајућој служби за спровођење конкурса, преко високошколске установе у коју је уписан.


Приговор мора бити образложен, односно уз њега мора бити достављена одговарајућа документација.


 


Члан 49.


Комисија разматра приговоре и утврђује коначну ранг листу, која се објављује на сајту Министарства.


Одлуку о додели студентских стипендија за текућу школску годину, у складу са законом, доноси министар на основу коначне ранг листе.


Одлука из става 2. овог члана коначна је, у складу са законом.


 


Члан 50.


На основу одлуке министра о додели студентске стипендије, студент закључује уговор о стипендији са Министарством, којим се ближе уређују права и обавезе у вези са коришћењем стипендије.


 


Члан 51.


Стипендија се додељује без обавезе враћања и исплаћује се у месечном новчаном износу који утврђује министар за сваку школску годину, у складу са законом.


 


Члан 52.


Студенту се исплаћује студентска стипендија у десет једнаких месечних рата, а студенту завршне године студија са непарним бројем семестара у пет једнаких месечних рата.


Стипендија се исплаћује студенту преко високошколске установе на којој студира.


 


VI. ОСТВАРИВАЊЕ ПРАВА УЧЕНИКА И СТУДЕНАТА ИЗ ОСЕТЉИВИХ ДРУШТВЕНИХ ГРУПА НА УЧЕНИЧКИ, ОДНОСНО СТУДЕНТСКИ КРЕДИТ И СТИПЕНДИЈУ


 


Члан 53.


Министарство од укупног броја ученичких кредита и стипендија, односно студентских кредита и стипендија опредељује до 10% за ученике и студенте из осетљивих друштвених група (материјално угрожене породице, деца без родитељског старања, једнородитељске породице, ромска национална мањина, лица са инвалидитетом, лица са хроничним болестима, лица чији су родитељи нестали или су киднаповани на територији Косова и Метохије и на територији република бивше СФРЈ, избеглице и расељена лица, повратници по споразуму о реадмисији и депортовани ученици и студенти и др.).


 


Члан 54.


Кандидати из осетљивих друштвених група имају право да поднесу захтев да се посебно рангирају у оквиру наменски опредељеног броја, применом блажих критеријума, у складу са законом и овим правилником, у року утврђеном конкурсом.


За добијање ученичког кредита кандидати из става 1. овог члана могу да поднесу захтев ако испуњавју опште услове утврђене законом и који се школују за образовни профил за дефицитарно занимање, који нису поновили ниједан разред и чији родитељ, односно старатељ има пребивалиште на територији Републике Србије.


За добијање ученичке стипендије кандидати из става 1. овог члана могу да поднесу захтев ако испуњавају опште услове утврђене законом и који стално постижу најмање врлодобар успех у учењу и чији родитељ или старатељ има пребивалиште на територији Републике Србије.


За добијање студентског кредита кандидати из става 1. овог члана могу да поднесу захтев ако испуњавају опште услове утврђене законом и који су први пут уписани у зимски семестар студија и који имају пребивалиште на територији Републике Србије.


За добијање студентске стипендије кандидати из става 1. овог члана могу да поднесу захтев ако испуњавају опште услове утврђене законом и који су први пут уписани у зимски семестар студија, који нису губили ниједну годину током студија, који су према наставном програму високошколске установе на којој студирају уписали наредну годину студија и који имају пребивалиште на територији Републике Србије.


Уз захтев из става 1. овог члана, кандидати подносе документацију којом доказују припадност осетљивој друштвеној групи.


 


Члан 55.


За сваку осетљиву друштвену групу формира се посебна листа.


Кандидати из осетљивих друштвених група биће пропорционално заступљени по групама у односу на број пријављених, у оквиру наменски опредељених капацитета.


Уколико се за расподелу у оквиру до 10% расположивих капацитета за осетљиве друштвене групе пријави мањи број кандидата, остатак капацитета распоређује се према коначној редовној ранг листи.


 


VII. ЕВИДЕНЦИЈА


 


Члан 56.


Министарство води евиденцију о одобреним: ученичким кредитима, ученичким стипендијама, студентским кредитима и студентским стипендијама.


Евиденција се води за одговарајућу школску годину.


Евиденција се води на српском језику, ћириличким писмом.


 


Члан 57.


У евиденцију из члана 56. овог правилника уносе се подаци на основу личних исправа и других одговарајућих података.


Евиденција се води у електронској форми.


 


VIII. ЗАВРШНА ОДРЕДБА


 


Члан 58.


Овај правилник ступа на снагу осмог дана од дана објављивања у „Службеном гласнику Републике Србије”.


 


Број 110-00-167/2010-05


У Београду, 29. јуна 2010. године


Министар,


проф. др 
	Жарко Обрадовић, с.р.