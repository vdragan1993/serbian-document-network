Редакцијски пречишћен текст
 
 
Ha основу члана 61. Закона о државној управи („Службени гласник PC”, бр. 79/05, 101/07 и 95/10) и члана 43. став 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), на предлог Канцеларије за европске интеграције,
Влада доноси
 
ЗАКЉУЧАК

"Службени гласник РС", бр. 84 од 24. 
	септембра 2013, 72 од 19. августа 2015, 50 од 3. јуна 2016.
 
1. Овим закључком усмерава се и усклађује рад органа државне управе у процесу спровођења аналитичког прегледа и оцене усклађености прописа Републике Србије са правним тековинама Европске уније и њихове имплементације (у даљем тексту: скрининг).
2. У складу са актом Владе о оснивању Координационог тела за процес приступања Републике Србије Европској унији и актом Владе о оснивању Преговарачког тима за вођење преговора о приступању Републике Србије Европској унији, у процесу скрининга учествују:
1) министарства, посебне организације и службе Владе и други органи и организације, у складу са својом надлежношћу;
2) преговарачке групе за припрему и преговоре о приступању (у даљем тексту: преговарачке групе);
3) Преговарачки тим за вођење преговора о приступању Републике Србије Европској унији (у даљем тексту: Преговарачки тим).
3. Преговарачке групе почињу са припремом документације за скрининг одмах након што им Преговарачки тим и Канцеларија за европске интеграције (у даљем тексту: Канцеларија) доставе расположива документа и упутства.
4. Министарства, посебне организације и службе Владе, као и други органи и организације који учествују у поступку израде преговарачке позиције у оквиру преговарачке групе, достављају секретару преговарачке групе и Канцеларији обавештење о својим сталним представницима у преговарачкој групи.
У складу са актом Владе о оснивању Координационог тела за процес приступања Европској унији, председник преговарачке групе може позвати представнике других органа и организација који нису чланови преговарачке групе да учествују у раду преговарачке групе, у зависности од теме коју преговарачка група разматра.
Министарство, посебна организација и служба Владе, односно други орган или организација, осим својих сталних представника, у рад преговарачке групе укључује и друге представнике, у зависности од теме коју преговарачка група разматра, а на предлог преговарачке групе, може ангажовати и друге стручне организације и истакнуте стручњаке.
Председник преговарачке групе организује рад преговарачке групе уз консултације са члановима Преговарачког тима, задуженим за област за коју је образована преговарачка група.
У раду преговарачке групе, у пословима који се односе на процес преговора о приступању Републике Србије Европској унији, учествују и чланови Преговарачког тима, који су задужени за област за коју је образована преговарачка група.
Председник преговарачке групе може организовати рад преговарачке групе према потпоглављима која чине саставни део поглавља преговора за које је образована преговарачка група. Председник преговарачке групе може задужити члана преговарачке групе да, у оквиру преговарачке групе, руководи обављањем послова у вези са одређеним потпоглављем.
Преговарачка група о сваком одржаном састанку припрема записник, који садржи закључке, задатке и рокове за њихову реализацију. Председник преговарачке групе доставља записник са састанка преговарачке групе свим члановима преговарачке групе, Преговарачком тиму и Канцеларији, у року од два радна дана од одржаног састанка.
Члан преговарачке групе који руководи обављањем послова у вези са одређеним потпоглављем доставља председнику преговарачке групе записник са састанка дела преговарачке групе задуженог за потпоглавље, у року од два радна дана од одржаног састанка, а председник преговарачке групе тај записник, без одлагања, доставља свим члановима преговарачке групе, Преговарачком тиму и Канцеларији.
Надлежност за праћење прописа Европске уније у оквиру преговарачке групе се утврђује у складу са законом, уз коришћење података о подели надлежности унетих у електронску базу података која прати Национални програм за усвајање правних тековина Европске уније (НПАА).
Преговарачке групе свим члановима достављају целокупну документацију у вези са скринингом.
5. Министарство спољних послова – Стална мисија Републике Србије при Европској унији (у даљем тексту: Мисија) документацију (скрининг листе, питања, додатна питања и др.) по добијању, без одлагања, доставља Канцеларији.
Канцеларија доставља Преговарачком тиму и председнику преговарачке групе задужене за конкретну област документацију добијену од Европске комисије у оригиналном облику.
6. По добијању документације у вези са одржавањем експланаторног скрининга, председник преговарачке групе без одлагања сазива припремни састанак преговарачке групе и доставља документацију свим члановима преговарачке групе. У зависности од обима посла у погледу одређеног поглавља, као и уколико након припремног састанка постоје отворена питања, председник преговарачке групе може сазивати додатне састанке преговарачке групе.
Преговарачка група, у сарадњи са Преговарачким тимом, дефинише сва питања у вези са учешћем делегације Републике Србије на састанку експланаторног скрининга и утврђује питања у вези са правним тековинама Европске уније која захтевају објашњење на састанку експланаторног скрининга.
Уколико након припремног састанка преговарачке групе постоје отворена питања у вези са учешћем делегације Републике Србије на састанку скрининга, председник преговарачке групе о томе, у циљу дефинисања решења, без одлагања обавештава члана Владе задуженог за европске интеграције, члана Владе надлежног за конкретно питање и шефа Преговарачког тима.
7. Записник са састанка експланаторног скрининга припремају председник преговарачке групе, члан Преговарачког тима задужен за дато поглавље, секретар преговарачке групе, и представници Канцеларије и Мисије, најкасније два радна дана након завршетка састанка. Записник потписују председник преговарачке групе и члан Преговарачког тима задужен за дато поглавље.
Секретар преговарачке групе доставља потписани записник из става 1. ове тачке свим члановима преговарачке групе и Канцеларији. Канцеларија записник доставља члановима Преговарачког тима, члановима Владе и Републичком секретаријату за законодавство.
8. Преговарачке групе припремају прилоге ради достављања Европској унији за потребе билатералног скрининга, у складу са упутствима Преговарачког тима. Прилози садрже аналитички приказ степена усклађености прописа Републике Србије са правним тековинама Европске уније које је Европска комисија представила на експланаторном скринингу, с посебним освртом на стање у погледу спровођења и примене прописа, планове за наредне кораке у преузимању правних тековина Европске уније, информације о институционалном оквиру и планираним активностима у погледу његовог јачања, оквирне рокове за реализацију планираних активности као и процену потребних финансијских средстава.
Прилози посебно могу да садрже и најаву могућности тражења прелазног периода, као и остала отворена питања и проблеме.
Преговарачки тим даје сагласност на све прилоге који се у оквиру скрининга достављају Европској унији.
Прилоге за билатерални скрининг на које је дата сагласност, превод и стручну и језичку редактуру превода прилога на енглески језик припремају преговарачке групе, у складу са терминологијом предвиђеном посебним актима Владе и базом термина Евроним.
О отвореним питањима у току скрининга преговарачка група и Преговарачки тим по потреби обавештавају ресорног министра, члана Владе задуженог за европске интеграције или Координационо тело за процес приступања Европској унији.
Преговарачке групе припремају прилоге за билатерални скрининг пре почетка експланаторног скрининга, на основу расположивих докумената и упутстава. Прилози се допуњују ако дође до нових сазнања на експланаторном скринингу или ако је Европска унија поставила додатне захтеве, до достављања прилога Европској унији.
9. Министарство, посебна организација или служба Владе чији представник руководи радом преговарачке групе, уз сагласност Преговарачког тима, предлаже Влади акт који садржи ставове које ће делегација Републике Србије заступати на скринингу, као и преглед информација које ће бити представљене на састанку билатералног скрининга, пре достављања прилога Европској унији.
Предлог акта из става 1. ове тачке садржи:
1) основне елементе поглавља о којем се преговара;
2) постигнути степен усклађености са правним тековинама Европске уније;
3) податке о спровођењу и примени прописа;
4) институционални оквир;
5) планове у погледу даљег усклађивања и спровођења и примене прописа;
6) могуће проблеме у уношењу (преузимању) и примени прописа;
7) могуће захтеве за прелазне периоде.
10. Секретар преговарачке групе доставља коначне верзије прилога Канцеларији најкасније два радна дана пре рока предвиђеног за достављање тих прилога Европској унији.
Канцеларија без одлагања доставља прилоге Мисији, која их доставља Европској унији.
11. Министарство, посебна организација или служба Владе чији представник руководи радом преговарачке групе предлаже Влади састав делегације за састанке организоване током скрининга о чему обавештава Преговарачки тим, Канцеларију и надлежне органе државне управе, стручне службе и друге надлежне органе и организације.
Делегацију чине: председник преговарачке групе; заменик председника преговарачке групе; секретар преговарачке групе; чланови Преговарачког тима које предложи шеф Преговарачког тима; представници Канцеларије; представници Мисије; представници надлежних органа државне управе и служби Владе, као и других надлежних органа и организација.
Делегацију Републике Србије на састанку скрининга предводи председник преговарачке групе.
Секретар међувладине конференције је члан свих делегација које учествују на састанцима у оквиру скрининга.
Предлог састава делегације утврђује се уз консултације са Преговарачким тимом. Након формирања делегације измена члана делегације може бити извршена само у поступку предвиђеном за утврђивање састава делегације.
Секретар преговарачке групе доставља Канцеларији коначну листу чланова делегације, најкасније седам дана пре почетка састанка у оквиру скрининга, која се доставља Европској унији.
Листа чланова делегације који имају излагање на билатералном скринингу се утврђује на састанку преговарачке групе и доставља Европској унији.
12. Канцеларија у сарадњи са Мисијом, пружа помоћ у погледу организације путовања чланова делегације. Средства за трошкове пута и смештаја члана делегације обезбеђују се у складу са прописом Владе којим се уређују службена путовања.
13. Записник са билатералног скрининг састанка припремају председник преговарачке групе, члан Преговарачког тима задужен за дато поглавље, секретар преговарачке групе, и представници Канцеларије и Мисије, најкасније два радна дана након завршетка састанка.
Записник се потписује и доставља у складу са процедуром дефинисаном у тачки 7. овог закључка.

13а Записници са састанака одржаних у процесу билатералног скрининга 
	за свако појединачно поглавље, носе ознаку „СЛУЖБЕНО” у складу са прописима 
	о канцеларијском пословању, до момента отварања датог поглавља.*

Изузетно, уколико Влада одреди да ће поједине преговарачке позиције 
	или делови преговарачке позиције бити означени одговарајућим степеном 
	тајности до момента завршетка приступних преговора, записник носи ознаку 
	„СЛУЖБЕНО” до момента завршетка приступних преговора.*

Степеном тајности „ПОВЕРЉИВО” означавају се сви материјали који се 
	односе на састанке експланаторног и билатералног скрининга Преговарачке 
	групе за остала питања (Преговарачка група 35), у складу са прописима о 
	тајности података. Наведени материјали носиће степен тајности „ПОВЕРЉИВО” 
	током читавог трајања преговарачког процеса.*

Достављање материјала из става 3. ове тачке Европској унији врши се, 
	у складу са одредбама Споразума између Републике Србије и Европске уније о 
	безбедносним процедурама за размену и заштиту тајних података („Службени 
	гласник РС – Међународни уговори”, број 1/12) посредством Канцеларије Савета 
	за националну безбедност и заштиту тајних података.*
*Службени гласник РС, број 50/2016
 
14. Секретар међувладине конференције, у сарадњи са председником преговарачке групе, члановима Преговарачког тима и представницима Канцеларије, усаглашава заједнички записник између Европске уније и Републике Србије са састанка билатералног скрининга.
15. Уколико се у току скрининга са Европском унијом, делегација Републике Србије обавеже да достави додатне прилоге, наведени прилози припремају се у складу са тачком 8. овог закључка.
16. Овај закључак објавити у „Службеном гласнику Републике Србије”.
 
05 број 337-8064/2013
У Београду, 23. септембра 2013. године
Влада
Председник,
Ивица Дачић, 
	с.р.