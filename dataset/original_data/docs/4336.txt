На основу члана 104. Закона о привредним друштвима („Службени гласник РС”, број 125/04) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси
 
 
ОДЛУКУ
о изменама и допунама оснивачког акта  Друштвеног предузећа за угоститељске и друге услуге „Језеро” Београд
"Службени гласник РС", број 4 од 28. јануара 2011.
 
 
I. ОСНОВНЕ ОДРЕДБЕ
 
Члан 1.
Друштвено предузеће „Језеро” Београд организује се као једночлано друштво с ограниченом одговорношћу (у даљем тексту: Друштво) и послује у складу са прописима којима се уређује правни положај привредних друштава.
 
Члан 2.
Друштвено предузеће „Језеро” Београд основано је Актом Деоничког друштва у мешовитој својини за угоститељство, друштвену исхрану, туризам, спољну и унутрашњу трговину на велико и мало „БЕОТУРС” са п.о. Београд о оснивању Предузећа „Језеро” д.о.о. за угоститељство и друге услуге, бр. 1949/95 од 20. јуна 1995. године и уписано у регистар привредних субјеката код Агенције за привредне регистре под бројем БД 33829/2005 од 7. јула 2005. године, матични број 17077686.
На основу Закључка Владе 05 број 46-6311/2010 од 9. септембра 2010. године утврђен је удео државне својине од 100% у средствима која користи Друштвено предузеће „Језеро” Београд и закључен Споразум о уделу државне својине у средствима која користи Друштвено предузеће за угоститељске и друге услуге „Језеро” Београд.
 
Члан 3.
Друштво послује средствима у државној својини.
Друштво је основано на неодређено време. 
Друштво има својство правног лица.
Друштво у правном промету са трећим лицима има сва овлашћења и иступа у своје име за свој рачун.
 
II. ПОСЛОВНО ИМЕ И СЕДИШТЕ ДРУШТВА
 
Члан 4.
Друштво послује под следећим пословним именом: „Језеро” друштво с ограниченом одговорношћу, Београд, Ада Циганлија б.б.
Скраћено пословно име Друштва гласи: „Језеро” д.о.о., Београд.
 
Члан 5.
Седиште Друштва је у Београду, Ада Циганлија б.б.
 
III. ПЕЧАТ И ШТАМБИЉ ДРУШТВА
 
Члан 6.
Друштво има печат и штамбиљ.
Печат је округлог облика, пречника 30 mm на коме је исписано пословно име и седиште Друштва на српском језику, ћириличким писмом.
Штамбиљ је правоугаоног облика, димензије 62 x 28 mm на коме је исписано пословно име и седиште Друштва на српском језику, ћириличким писмом.
Директор Друштва доноси одлуку којом се утврђује начин употребе и чувања печата и штамбиља Друштва.
 
IV. ПОДАЦИ О ОСНИВАЧУ
 
Члан 7.
Оснивач Друштва је Република Србија за коју на основу законског овлашћења оснивачка права врши Влада, Београд, Немањина бр. 11 (у даљем тексту: Оснивач).
 
V. ДЕЛАТНОСТ ДРУШТВА
 
Члан 8.
Претежна делатност Друштва је: 
93.11 делатност спортских објеката
Друштво обавља послове спољнотрговинског промета из оквира своје делатности, као и друге делатности у складу са законом и овом одлуком.
 
VI. ОСНОВНИ КАПИТАЛ
 
Члан 9.
Основни капитал Друштва утврђен је 2. јула 2001. године и износи 4.676.000,00 динара, што по Потврдама Удружења банака Србије бр. 6/2-84591 и 0501 бр. 6/2-84592 од 15. октобра 2010. године, износи 351.371,42 евра.
Средства за рад Друштва чине покретне и непокретне ствари, новчана средства, хартије од вредности, имовинска и друга права и друга средства.
 
VII. ПРАВА И ОБАВЕЗЕ ОСНИВАЧА
 
Члан 10.
Основна права Оснивача по основу удела су да: 
1) управља Друштвом;
2) одлучује о расподели добити;
3) учествује у расподели ликвидационе и стечајне масе, после престанка Друштва.
Поред права из става 1. овог члана Оснивач има и друга права у складу са законом којим се уређује правни положај привредних друштава и овом одлуком.
 
VIII. РАСПОДЕЛА ДОБИТИ
 
Члан 11.
Добит Друштва, утврђена у складу са законом, може се расподелити за повећање основног капитала, резерве или за друге намене, у складу са законом и овом одлуком. 
Одлука о расподели добити доноси се уз претходну сагласност Оснивача.
 
IX. ЗАСТУПАЊЕ ДРУШТВА
 
Члан 12.
Друштво у пословима унутрашњег и спољнотрговинског промета заступа директор Друштва без ограничења, у складу са законом.
Директор може, у оквиру својих овлашћења, дати другом лицу писано пуномоћје за заступање Друштва.
 
X. СКУПШТИНА ДРУШТВА
 
Члан 13.
Овлашћења Скупштине Друштва врши Оснивач, преко овлашћених представника.
Одлуку о одређивању и разрешењу председника и чланова Скупштине доноси Оснивач.
 
Члан 14.
Скупштина Друштва одлучује о:
1) одобравању финансијских извештаја;
2) доношењу годишњег програма рада и финансијског пословања Друштва;
3) именовању интерног ревизора и утврђивању накнаде за његов рад;
4) повећању и смањењу основног капитала Друштва;
5) расподели добити;
6) промени делатности;
7) избору и разрешењу директора и утврђивању његове зараде;
8) статусним променама, промени правне форме и престанку Друштва;
9) промени пословног имена и седишта Друштва;
10) давању одобрења на правне послове директора и других лица повезаних са Друштвом;
11) стицању, продаји, давању у закуп, залагању или другом располагању имовином велике вредности, у складу са законом којим се уређује правни положај привредних друштава;
12) измени оснивачког акта;
13) давању сагласности на акт о организацији и систематизацији послова Друштва;
14) другим питањима из делокруга Скупштине, а у складу са законом и овом одлуком.
Акте из става 1. тач. 2), 4), 5), 6), 7), 8), 9), 11) и 12) овог члана Скупштина доноси уз сагласност Оснивача.
 
Члан 15.
Седница Скупштине Друштва сазива се по потреби, а обавезно у случајевима прописаним законом којим се уређује правни положај привредних друштава.
Годишња седница Скупштине Друштва одржава се најкасније у року од шест месеци након завршетка пословне године ради усвајања финансијских извештаја и одлучивању о расподели добити.
 
XI. ДИРЕКТОР ДРУШТВА
 
Члан 16.
Директора Друштва именује и разрешава Скупштина.
Директор се именује на период од четири године.
Директор је у радном односу у Друштву са пуним радним временом.
 
Члан 17.
Директор Друштва:
1) заступа Друштво;
2) организује и води пословање Друштва, у складу са законом и овом одлуком, стара се о законитости рада и одговара за законитост рада Друштва;
3) предлаже доношење одлука из делокруга Скупштине Друштва;
4) спроводи одлуке Скупштине Друштва;
5) одлучује о правима, обавезама и одговорностима запослених у Друштву, у складу са законом којим се уређују радни односи;
6) доноси акт о организацији и систематизацији послова и друге опште акте Друштва;
7) обавља друге послове у складу са законом и овом одлуком који нису у делокругу Скупштине Друштва.
 
XII. ИНТЕРНИ РЕВИЗОР
 
Члан 18.
Интерни ревизор:
1) контролише веродостојност и комплетност финансијских извештаја Друштва;
2) контролише усклађеност пословања Друштва са законом, годишњим програмом рада и пословања Друштва;
3) обавља и друге послове у складу са Законом.
 
Члан 19.
Интерни ревизор извештава Скупштину Друштва о:
1) веродостојности и потпуности финансијских извештаја Друштва;
2) основаности предлога за расподелу добити;
3) другим питањима од значаја за оцену законитости и целисходности поступања у спровођењу пословне политике и пословању Друштва.
Интерни ревизор подноси извештаје по питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина Друштва.
 
XIII. АКТИ И ДОКУМЕНТИ ДРУШТВА
 
Члан 20.
У Друштву се води књига удела, са подацима и на начин прописан законом којим се уређује правни положај привредних друштава.
 
Члан 21.
У Друштву се води књига одлука.
У књигу одлука уносе се одлуке које доноси Скупштина у складу са овом одлуком.
 
Члан 22.
Општи акти Друштва су правилници и одлуке којима се на општи начин уређују одређена питања.
Измене и допуне правилника и одлука врше се на начин и по поступку који су одређени за њихово доношење.
 
Члан 23.
Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
 
Члан 24.
Друштво је дужно да држи и чува све акте и документа Друштва у складу са законом којим се уређује правни положај привредних друштава.
 
XIV. ЗАШТИТА ЖИВОТНЕ СРЕДИНЕ
 
Члан 25.
Друштво је, при обављању делатности, дужно да се стара о заштити животне средине, у складу са законом и другим прописима.
 
XV. ПРЕСТАНАК ДРУШТВА
 
Члан 26.
Друштво престаје:
1) одлуком Скупштине Друштва;
2) статусним променама које воде престанку Друштва;
3) стечајем или ликвидацијом;
4) у другим случајевима предвиђеним законом.
 
XVI. ПРЕЛАЗНЕ И ЗАВРШНЕ ОДРЕДБЕ
 
Члан 27.
Запослени у Друштвеном предузећу „Језеро”, Београд, Ада Циганлија бб, настављају да раде у Друштву, а своја права и обавезе остварују у складу са законом и општим актима Друштва.
 
Члан 28.
До избора директора Друштва, дужност директора обављаће у својству вршиоца дужности директора Друштва Обрен Дрљевић, ЈМБГ 1212957714014, који ће извршити судску оверу ове одлуке, у складу са законом.
 
Члан 29.
Ову одлуку објавити у „Службеном гласнику Републике Србије”.
 
 
05 број 023-294/2011
У Београду, 21. јануара 2011. године
Влада
Председник,
др Мирко Цветковић, 
				с.р