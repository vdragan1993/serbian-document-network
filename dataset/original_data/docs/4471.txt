На основу члана 31. став 5. Закона о привредним о коморама („Службени гласник РС”, број 112/15), 
Скупштина Привредне коморе Србије, на седници одржаној 8. децембра 2016. године, доноси
ПРАВИЛНИК 
о Сталној арбитражи при Привредној комори Србије
"Службени гласник РС", број 101 од 16. 
				децембра 2016.
   
I. ОСНОВНЕ ОДРЕДБЕ
ПОЈАМ И СТАТУС
Члан 1.
(1) Стална арбитража при Привредној комори Србије (у даљем тексту: Арбитража) је стална арбитражна институција за решавање домаћих и међународних привредних спорова, као и вршење посредовања из међународних привредних спорова, када је уговорена њена надлежност.
(2) Арбитража је независни орган и у свом одлучивању је самостална.
(3) Седиште Арбитраже је у Београду.
ОРГАНИЗАЦИЈА
Члан 2.
(1) Арбитража има председника, Председништво и Секретаријат.
(2) Решавање спорова врши арбитар појединац или арбитражно веће.
(3) Посредовање врши посредник или комисија за посредовање.
ПРЕДСЕДНИШТВО И ПРЕДСЕДНИК АРБИТРАЖЕ
Члан 3.
(1) Председништво Арбитраже у ширем саставу чине председник Арбитраже, два потпредседника и четири члана.
(2) Председник Арбитраже и два потпредседника чине Председништво Арбитраже у ужем саставу (у даљем тексту: Председништво).
(3) Председника, потпредседнике и чланове Председништва Арбитраже у ширем саставу бира и разрешава Управни одбор Привредне коморе Србије на период од четири године, с тим што могу бити поново бирани.
(4) Председник, а у његовој одсутности један од потпредседника Арбитраже кога одреди председник Арбитраже, представља Арбитражу и организује њен рад, председава седницама Председништва, именује арбитре и председнике арбитражних већа у случајевима предвиђеним овим правилником и врши друге послове предвиђене овим правилником.
(5) Председништво претходно одлучује о потврди именовања арбитра и изузећу арбитара, као и о другим питањима за која је надлежно по овом правилнику.
(6) Председништво Арбитраже у ширем саставу остварује надзор над применом овог правилника, прати и разматра праксу решавања спорова, усваја годишњи извештај о раду, утврђује измене Правилника Арбитраже и врши друге послове за које је надлежно по овом правилнику.
(7) Кворум за седнице Председништва постоји ако је присутно више од половине чланова. Учешће на седници може бити реализовано путем телефона или видео конференције, као и преко интернета. 
(8) Одлуке се доносе већином гласова присутних чланова. У случају једнаке поделе гласова, глас председника је одлучујући. 
(9) Одлуке се могу доносити и путем кореспонденције, при чему важи аналогна примена одредаба ст. 7. и 8. овог члана. У том случају председник подноси писани предлог члановима и одређује рок у коме ће се они изјаснити гласањем писаним путем.
(10) Ако је председник или један од потпредседника Арбитраже спречен да дуже време врши дужност, Председништво Арбитраже у ширем саставу ће одредити једног свог члана за заменика председника, односно потпредседника, за време трајања те спречености.
(11) Председништво је овлашћено да у хитним случајевима колективно врши поједине послове из надлежности Председништва у ширем саставу, с тим што је дужно да га о томе обавести на првој наредној седници.
СЕКРЕТАРИЈАТ И СЕКРЕТАР АРБИТРАЖЕ
Члан 4.
(1) Секретаријат Арбитраже врши стручне и административне послове Арбитраже.
(2) Секретар Арбитраже руководи Секретаријатом, потписује текућу преписку Арбитраже, учествује без права гласа у раду Председништва и врши друге послове предвиђене овим правилником.
АРБИТРИ
Члан 5. 
(1) Странке су слободне у избору арбитара.
(2) Арбитар може бити свако физичко лице које је пословно способно, осим ако странке нису споразумно предвиделе додатне услове у погледу квалификација арбитара.
(3) Арбитри могу бити домаћи и страни држављани.
(4) Странка која је предложила арбитра, дужна је да Арбитражи уз његово име, достави и његову адресу и квалификације.
(5) Председник или потпредседник Арбитраже може бити биран само за председника арбитражног већа или арбитра појединца, док остали чланови Председништва у ширем саставу могу бити бирани и за члана арбитражног већа.
(6) Арбитража нема листу арбитара. Арбитража може да састави и објави списак лица са одговарајућим квалификацијама за обављање дужности арбитра које странке могу да именују за арбитре.
(7) Подаци у списку из става 6. овог члана се не сматрају препоруком, нити на било који начин обавезују странке или Арбитражу.
II. НАДЛЕЖНОСТ АРБИТРАЖЕ
РЕШАВАЊЕ СПОРОВА
Члан 6.
Решавање домаћих и међународних привредних спорова за које је уговорена надлежност Арбитраже врши арбитар појединац или арбитражно веће у складу са овим правилником и законом који уређује арбитражу.
ПРИМЕНА АРБИТРАЖНИХ ПРАВИЛА
Члан 7.
Странке које су уговориле надлежност Арбитраже прихватиле су тиме и одредбе овог правилника, осим ако су предвиделе да се на вођење спора примењују „Арбитражна правила Комисије Уједињених нација за међународно трговинско право (УНЦИТРАЛ) пред Сталном арбитражом при Привредној комори Србије”.
АУТОНОМНОСТ АРБИТРАЖНОГ СПОРАЗУМА
Члан 8.
Ништавост или непостојање основног уговора не повлачи са собом ништавост арбитражног споразума.
УТВРЂИВАЊЕ НАДЛЕЖНОСТИ
Члан 9.
Арбитражно веће и арбитар појединац пазе по службеној дужности у току целог поступка да ли се ради о спору из надлежности Арбитраже у смислу члана 6. овог правилника.
ОДБИЈАЊЕ НАДЛЕЖНОСТИ
Члан 10
(1) Арбитража може да одбије да решава спор и када је њена надлежност уговорена, ако арбитражни споразум или уговор о основном послу садрже одредбе које нису у складу са надлежностима и начелима арбитраже, као и када су захтеви и поступање странака у току поступка такви да онемогућавају нормално одвијање арбитражног поступка.
(2) Одлуку о одбијању надлежности доноси арбитражно веће, односно арбитар појединац. Уколико арбитражног веће није формирано, односно уколико арбитар појединац није именован, одлуку о одбијању надлежности доноси Председништво.
ПРИГОВОР НЕНАДЛЕЖНОСТИ
Члан 11.
(1) Приговор ненадлежности тужени може да истакне у одговору на тужбу или другом поднеску пре расправе, а на расправи пре упуштања у расправљање о предмету спора, само ако није доставио одговор на тужбу или други поднесак.
(2) О приговору ненадлежности расправља се у контрадикторном поступку. Ако је приговор ненадлежности одбијен, арбитражно веће или арбитар појединац доноси делимичну одлуку или закључак који образлаже у коначној одлуци о предмету спора.
(3) Када је одбијен приговор ненадлежности, без обзира да ли је о овом питању одлучено закључком или делимичном одлуком, спор се наставља пред арбитром појединцем или арбитражним већем.
(4) Када усвоји приговор ненадлежности, Арбитражно веће или арбитар појединац доноси одлуку којом се оглашава ненадлежним.
ДОСТАВЉАЊЕ
Члан 12.
(1) Достављање позива и других писмена странкама у току поступка врши се на поштанску адресу примаоца, путем поште, препорученим писмом уз повратну потврду о пријему или на други начин којим се обезбеђује писани доказ о томе да је писмено упућено.
(2) Поштанска адреса је адреса на коју прималац редовно прима пошту. Ако прималац није одредио другу адресу или ако друго не произилази из околности случаја, поштанском адресом се сматра адреса пословног седишта правног лица или његовог огранка, односно адреса редовног боравишта физичког лица или адреса наведена у споразуму о арбитражи.
(3) Ако се адреса из става 2. овог члана не може утврдити, сматра се да је писмено примљено ако је упућено на последњу познату поштанску адресу коју је та странка или друга странка пријавила.
(4) Сматра се да је достављање пуноважно извршено и онда када странка или њен пуномоћник одбију да приме позив и друга писмена.
(5) Ако су странке одредиле своје пуномоћнике, сви позиви и писмена упућују се на адресу пуномоћника.
(6) Достављање писмена врши се директно или непосредно странци, када је за свог пуномоћника одредила лице које је код ње запослено.
(7) Сматра се да је писмено достављено оног дана када је примљено, или оног дана када је достављање покушано према ст. 3. и 4. овог члана.
(8) Ако уредно позвани тужени не одговори на тужбу или позив, или одбије да узме учешће у арбитражном поступку, арбитражни поступак се наставља према одредбама овог правилника.
ЕЛЕКТРОНСКА КОМУНИКАЦИЈА
Члан 13.
Ако се странке нису другачије споразумеле, писмена и комуникације се у току поступка могу достављати, односно обављати електронским путем.
РОКОВИ
Члан 14.
(1) Рокови одређени овим правилником могу се продужити на захтев странака у оправданим случајевима. Захтев странака за продужење рока подноси се у писаној форми, најкасније последњег дана првобитног рока. Захтев мора бити образложен, уз подношење одговарајућег доказа ако је то потребно.
(2) Арбитражно веће, односно арбитар појединац води рачуна да се не одуговлачи поступак.
ЈЕЗИК
Члан 15.
(1) Странке могу споразумно одредити језик или језике који ће се користити у арбитражном поступку. Ако се странке нису о томе споразумеле, језик или језике арбитражног поступка одредиће арбитар појединац или арбитражно веће, узимајући у обзир све околности спора, а нарочито језик арбитражног споразума.
(2) Језик арбитражног поступка важиће за све писане изјаве странака, за усмену расправу, за одлуке и закључке, осим ако се странке другачије не споразумеју. Уз све писане доказе, уколико су сачињени на неком другом језику, прилаже се и превод на језик поступка.
(3) Преписка Секретаријата са странкама или арбитрима, води се на српском или енглеском језику.
III. САСТАВ АРБИТРАЖНОГ СУДА
БРОЈ АРБИТАРА
Члан 16.
(1) Спор решава арбитар појединац када странке тако предвиде, или када се ради о спору чија вредност није већа од 50.000 евра.
(2) У осталим случајевима, спор решава арбитражно веће, које се састоји од три члана.
АРБИТАР ПОЈЕДИНАЦ
Члан 17.
(1) Странке могу споразумно, у року од 15 дана од протека рока за одговор на захтев за арбитражу или тужбу, да изаберу арбитра појединца и да о томе писмено обавесте Арбитражу. За арбитра појединца може да буде изабран и председник или потпредседник Арбитраже, или члан Председништва у ширем саставу.
(2) Странке могу да споразумно препусте председнику избор и именовање арбитра појединца.
(3) Ако странке у наведеном року не изаберу споразумно арбитра појединца, његово именовање врши председник у даљем року од 15 дана, о чему се обавештава именовани арбитар у року од 3 дана од дана именовања. Председник или потпредседник Арбитраже не може бити биран на овај начин.
КОНСТИТУИСАЊЕ АРБИТРАЖНОГ ВЕЋА
Члан 18.
(1) У споровима које решава арбитражно веће, свака странка именује по једног арбитра. Тужилац именује арбитра приликом подношења тужбе, односно приликом уплате арбитражних трошкова, а тужени у одговору на захтев за арбитражу или тужбу.
(2) Ако једна или обе странке не изаберу арбитре у роковима из става 1. овог члана или у року од 15 дана након што су од стране Арбитраже позвани да то учине не именују другог арбитра или ако странка два пута за арбитра именује лица које не прихвате своје именовање, или ако именовање препусте Арбитражи, арбитре именује председник у даљем року од 15 дана, о чему се обавештавају именовани арбитри у року од 3 дана од дана именовања.
(3) У року од 15 дана од дана пријема обавештења о именовању касније именованог арбитра, именовани арбитри споразумно бирају трећег арбитра као председника већа. Они могу да изаберу за председника већа председника или потпредседника Арбитраже, или члана Председништва у ширем саставу. 
(4) Ако именовани арбитри не именују председника већа у року из става 3. овог члана, или ако за председника већа два пута именују лица која не прихвате своје именовање, председника већа именује председник Арбитраже у даљем року од 15 дана. Председник или потпредседник Арбитраже не може бити именовани на овај начин.
ЗАЈЕДНИЧКИ АРБИТАР
Члан 19.
Ако се у једном спору појављују као тужиоци или тужени више лица, та лица ће се претходно споразумети о избору заједничког арбитра. Ако се не споразумеју на начин и у роковима предвиђеним овим правилником, арбитра именује председник у даљем року од 15 дана.
ИЗЈАВА АРБИТРА
Члан 20.
(1) Лице које треба да буде арбитар писаним путем изјављује да ли се прихвата ове дужности и дужно је да саопшти било коју околност која може да изазове сумњу у његову непристрасност или независност.
(2) Ова изјава се подноси Секретаријату који је доставља странкама.
(3) Странке могу доставити примедбе на именовање арбитра у року од 8 дана од дана пријема изјаве.
(4) Ако једна или обе странке ставе примедбе, о коначном именовању арбитра одлучује Председништво у даљем року од 15 дана.
(5) Овом одредбом не дира се у одредбе о изузећу арбитра.
ПОТВРДА ИМЕНОВАЊА АРБИТАРА
Члан 21.
(1) Именовање арбитра појединца или чланова арбитражног већа које су предложиле странке, производи правно дејство када га потврди Председништво. 
(2) Председништво није дужно да образложи одлуку којом одбија да потврди именовање.
(3) Уколико не потврди именовање арбитра, Председништво ће затражити нови предлог за именовање другог арбитра.
ЗАБРАНЕ ЗА АРБИТРЕ
Члан 22.
(1) Арбитри не могу дати, писмено или усмено, мишљење или савет, нити могу бити заступници у спору који се води пред Арбитражом.
(2) Запослени код странака, чланови њихових органа и стални сарадници, не могу бити именовани за арбитре у споровима у којима учествују те странке.
ИЗУЗЕЋЕ АРБИТАРА 
Члан 23.
(1) Изузеће арбитра може се тражити само ако постоје околности које могу изазвати оправдану сумњу у његову непристрасност или независност, или ако арбитар нема квалификације које су странке споразумно предвиделе. Странка може захтевати изузеће арбитра чије је именовање предложила сама или заједно са противном странком само из разлога који је настао или за који је сазнала после извршеног именовања. 
(2) Захтев за изузеће мора да се поднесе у року од 15 дана пошто је странка сазнала за разлоге изузећа или од дана када је примила обавештење о именовању арбитра, а најкасније до доношења одлуке.
(3) О захтеву за изузеће обавештавају се друга странка, арбитар чије се изузеће тражи и други чланови арбитражног већа. Одлуку о изузећу доноси Председништво по прибављеном изјашњењу арбитра чије се изузеће захтева. Одлука Председништва не мора бити образложена. 
ПОВЛАЧЕЊЕ И ОПОЗИВ АРБИТАРА
Члан 24.
(1) Арбитар може да се повуче са дужности ако из правних или стварних разлога сматра да није више у могућности да обавља своје дужности, или из других оправданих разлога не извршава своје дужности у примереном року.
(2) Странке се могу споразумети о опозиву арбитра ако он из стварних или правних разлога није више у стању да обавља своје дужности, или их не обавља у примереном року.
(3) Свака странка може затражити да Председништво одлучи о опозиву арбитра из разлога наведених у ставу 2. овог члана.
(4) Чињеница да је на основу овог члана или члана 23. арбитру престала дужност не значи да се тиме признаје као основан било који од разлога поменутих у овом члану или у члану 23. став 1.
ЗАМЕНА АРБИТРА
Члан 25.
(1) Ако за време трајања мандата арбитар буде спречен у вршењу својих дужности, странка која га је изабрала, најкасније у року од 15 дана од дана пријема позива Арбитраже, предлаже именовање другог арбитра.
(2) Ако је арбитра који је спречен да врши своје дужности, именовао Председник, на његово место председник именује другог арбитра у року од 15 дана од дана пријема обавештења Арбитраже за именовање другог арбитра.
(3) Ако су председника већа, који је спречен у обављању своје дужности, изабрали арбитри странака, новог председника већа бирају арбитри странака у року од 15 дана од дана пријема позива Арбитраже за именовање другог арбитра.
(4) Ако је председник именовао председника већа који је спречен да обавља своју дужност, новог председника већа именује Председник у року од 15 дана од дана пријема обавештења Арбитраже о престанку вршења дужности арбитра.
IV. АРБИТРАЖНИ ПОСТУПАК
ПОДНОШЕЊЕ ЗАХТЕВА ЗА АРБИТРАЖУ ИЛИ ТУЖБЕ
Члан 26.
(1) Спор почиње подношењем захтева за арбитражу или тужбе Секретаријату Арбитраже.
(2) Захтев за арбитражу или тужба се подноси Секретаријату Арбитраже у пет примерака.
(3) Захтев за арбитражу садржи:
a) име (пословно име) тужиоца и туженог, њихова пребивалишта, односно седишта;
b) доказ о постојању споразума о Арбитражи;
c) именовање арбитра;
(4) Тужба садржи поред елемената наведених у ставу 3. овог члана, опис и вредност предмета спора, предлоге доказа и један или више тужбених захтева.
(5) Захтев за арбитражу или тужба и докази подносе се на језику о коме су се странке споразумеле, а ако таквог споразума нема, на српском или енглеском језику.
(6) Ако у спору има више лица на страни туженог, потребно је за свако од тих лица Секретаријату Арбитраже доставити одговарајући број примерака захтева за арбитражу или тужбе са прилозима. 
(7) Секретаријат Арбитраже доставља захтев за арбитражу или тужбу са прилозима туженој страни на одговор, уз назначење у ком броју примерака одговор са прилозима треба да буде поднет.
ОДГОВОР НА ЗАХТЕВ ЗА АРБИТРАЖУ ИЛИ ТУЖБУ
Члан 27.
(1) Рок за достављање одговора на захтев за арбитражу или тужбу је 30 дана од дана пријема захтева за арбитражу или тужбе.
(2) У одговору, тужени се изјашњава о захтевима тужиоца и износи своја средства одбране заједно са одговарајућим документима.
(3) Један примерак одговора на тужбу Секретаријат Арбитраже без одлагања доставља тужиоцу.
(4) Одредбе из члана 12. Правилника се на одговарајући начин примењују на одговор на тужбу.
ПРОТИВТУЖБА
Члан 28.
(1) Тужени може у одговору на тужбу поднети противтужбу, ако захтев противтужбе проистиче из истог правног односа. Изузетно, противтужба се може поднети и након одговора на тужбу, о чему одлучује арбитражно веће или арбитар појединац, ценећи све околности случаја, а посебно узимајући у обзир стадијум у ком се поступак налази и став тужиоца. 
(2) Противтужба се без одлагања доставља тужиоцу, који може у року од 30 дана од дана пријема противтужбе доставити свој одговор.
(3) Одредбе из члана 12. Правилника се на одговарајћи начин примењују на противтужбу. 
СПАЈАЊЕ ТУЖБИ И ПОСТУПАКА
Члан 29.
Ако су пред Арбитражом странке једна против друге поднеле више тужби, које потичу из истих или различитих правних односа, Секретаријат Арбитраже ће из разлога економичности или сврсисходности настојати да се поступци по овим тужбама споје и да о њима одлучи исто арбитражно веће.
ВРЕМЕНСКИ ПЛАН 
Члан 30.
(1) Након што арбитражно веће или арбитар појединац преузме од Секретаријата Арбитраже предмет у рад, може из разлога ефикасности обавити консултације са странкама и утврдити временски план арбитражног поступка.
(2) Временски план садржи рокове за евентуалне нове поднеске странака, датум одржавања усмене расправе, план извођења појединих доказа, као и време, односно датум до када арбитар појединац, односно арбитражно веће, планира доношење коначне арбитражне одлуке. Временски план, осим поменутих, може садржати и друге потребне елементе.
(3) Сачињен временски план тока поступка, као и његове евентуалне измене, арбитражно веће односно арбитар појединац достављају странкама и Секретаријату.
УСМЕНА РАСПРАВА
Члан 31.
(1) Усмена расправа се одржава када арбитражно веће или арбитар појединац сматра да су се за то испунили услови. 
(2) Ако арбитри утврде да су писани поднесци и докази довољни за доношење одлуке и без усмене расправе и ако ниједна од странака не захтева одржавање усмене расправе, усмена расправа се неће заказивати, већ ће се странке обавестити да ће одлука бити донета на основу поднетих писаних доказа.
(3) Ако ниједна од странака у року од 15 дана од дана пријема овог обавештења не захтева усмену расправу, арбитри доносе одлуку без расправе, на основу поднетих доказа.
(4) Предлог да се одлука донесе без одржавања усмене расправе могу поднети и странке споразумно.
(5) Усмена расправа ће се одржати увек када једна странка то захтева.
(6) Усмену расправу писаним путем заказује председник арбитражног већа, у име и у договору са осталим арбитрима, односно арбитар појединац.
МЕСТО ОДРЖАВАЊА УСМЕНЕ РАСПРАВЕ
Члан 32.
(1) Усмене расправе се, по правилу, одржавају у седишту Арбитраже.
(2) На предлог странака, арбитражно веће или арбитар појединац може одлучити да се расправа одржи и у неком другом месту.
(3) Расправе су нејавне, ако се странке нису другачије споразумеле.
(4) Странке присуствују расправи лично или преко овлашћеног пуномоћника, који може бити домаћи или страни држављанин.
(5) Странкама могу на расправи помагати њихови саветници.
(6) Ако једна или обе странке, иако уредно позване, не дођу на усмену расправу, арбитри, пошто утврде да су странке уредно позване на усмену расправу и да не постоје оправдани разлози за њихово одсуство, могу приступити расправљању спора као да су странке присутне. 
(7) Арбитар појединац или арбитражно веће ће, уз претходну консултацију са странкама, одлучити о начину вођења записника и бележења усмене расправе, ако је њено одржавање предвиђено.
ИЗВОЂЕЊЕ ДОКАЗА
Члан 33.
(1) Арбитри одлучују о извођењу доказа по предлозима странака или по својој иницијативи. Они могу наредити извођење доказа у току целог поступка.
(2) Арбитри цене доказну снагу изведених доказа по слободном уверењу.
(3) Странке су дужне сарађивати у извођењу доказа и извршавати све мере које се од њих у том циљу захтевају.
(4) Ако странка која је предложила доказе не положи предујам за трошкове њиховог извођења, неће се приступити извођењу доказа.
СВЕДОЦИ И ВЕШТАЦИ
Члан 34.
(1) У доказном поступку доказивање се може извести саслушањем сведока, странака и вештачењем. О потреби саслушања појединих сведока, странака и вештака одлучује арбитражно веће или арбитар појединац.
(2) Арбитри могу наложити странкама да обезбеде присуство сведока, а могу сведоцима и непосредно упутити позив.
(3) Ако арбитражно веће не одлучи другачије, странке могу да доставе писмене изјаве сведока.
(4) Саслушање сведока и вештака врши се, по правилу, пред арбитражним већем односно арбитром појединцем.
(5) Странке могу у поступку да доставе налаз и мишљење вештака које су саме ангажовале. Арбитражно веће може наложити вештацима које су ангажовале странке да поднесу заједнички налаз и мишљење у коме ће издвојити питања око којих се не слажу и може одредити заједничко саслушавање таквих вештака 
(6) По предлогу странака или ако то нађе за сходно, вештака може одредити и арбитражно веће, односно арбитар појединац, који у том случају одређују предмет вештачења.
(7) На изузеће вештака примењују се одредбе овог правилника о изузећу арбитара.
(8) Арбитражно веће или арбитар појединац могу замолним путем затражити од редовних судова да изведу поједине доказе које сами нису у могућности да изведу.
ЗАКЉУЧЦИ О УПРАВЉАЊУ ПОСТУПКОМ
Члан 35.
(1) У току поступка арбитражно веће или арбитар појединац може да доноси закључке о управљању арбитражним поступком које сматра потребним, као што су: полагање предујма на име трошкова за вештаке и сведоке, обезбеђење доказа, рокови, спајање или раздвајање предмета и остале потребне закључке.
(2) Арбитражно веће може овластити председника већа да сам доноси закључке.
УМЕШАЧ
Члан 36.
Лице које има правни интерес да учествује у арбитражном спору може се придружити једној од странака само уз сагласност обе странке, под условима и на начин које одреди арбитражно веће или арбитар појединац.
ПРИВРЕМЕНЕ МЕРЕ И МЕРЕ ОБЕЗБЕЂЕЊА
Члан 37.
(1) Ако се странке нису другачије споразумеле, арбитражно веће или арбитар појединац може, на предлог једне странке, одредити привремену меру коју сматра потребном с обзиром на предмет спора, а може истовремено да одреди да та странка положи одговарајуће обезбеђење. 
(2) Арбитражно веће или арбитар појединац може одредити привремену меру по правилу тек пошто противној странци омогући да се изјасни о предлогу за њено одређивање.
(3) Арбитражно веће или арбитар појединац може одредити привремену меру и пре него што је противној странци било омогућено да се изјасни о предлогу под условом да странка која тражи њено одређивање учини вероватним да је то нужно ради дејства привремене мере. Чим то по природи ствари буде могуће, арбитражно веће или арбитар појединац су дужни да омогуће противној странци да се изјасни о привременој мери, након чега одлуку о привременој мери могу укинути, изменити или привремено ставити ван снаге.
(4) Арбитражно веће или арбитар појединац може током поступка укинути, изменити или привремено ставити ван снаге привремену меру уколико закључи да околности случаја више не оправдавају њено постојање.
ТРАЈАЊЕ ПОСТУПКА
Члан 38.
(1) Арбитражни поступак ће се, по правилу окончати у року од шест месеци од дана конституисања арбитражног већа или именовања арбитра појединца.
(2) Изузетно од одредбе из става 1. овог члана арбитражно веће или арбитар појединац може да одлучи, уз претходну сагласност председника, да се арбитражни поступак продужи и након истека овог рока ако потребе прибављања доказа то налажу, ако странке то предложе или из других оправданих разлога.
ОДРЕЂИВАЊЕ ПРАВИЛА ПОСТУПКА
Члан 39.
(1) На поступак пред Арбитражом примењују се одредбе овог правилника и одредбе споразума о арбитражи.
(2) Ако Правилник не садржи одредбу која се односи на питање које се поставља, странке, а уколико оне то не учине, арбитражно веће односно арбитар појединац могу да одреде правила која сматрају целисходним у складу са законом који уређује арбитражу.
ПРИМЕНА ДРУГИХ ПРАВИЛА
Члан 40.
(1) Странке могу уговорити да се на вођење спора пред Арбитражом примењују „Арбитражна правила Комисије Уједињених нација за међународно трговинско право (UNCITRAL) пред Сталном арбитражом при Привредној комори Србије” ако се ради о арбитражи из међународног привредног спора. 
(2) Ако у „Арбитражним правилима Комисије Уједињених нација за међународно трговинско право (UNCITRAL) пред Сталном арбитражом при Привредној комори Србије” не постоје одговарајуће одредбе, примењују се одредбе овог Правилника.
ОКОНЧАЊЕ АРБИТРАЖНОГ ПОСТУПКА
Члан 41.
(1) Арбитражни поступак окончава се доношењем коначне арбитражне одлуке или закључком арбитражног већа, односно арбитра појединца о обустављању поступка који се доноси у складу са одредбама из става 2. овог члана.
(2) Арбитражно веће или арбитар појединац доноси закључак о обустављању арбитражног поступка:
a) када тужилац не поднесе тужбу у складу са овим правилником;
b) када тужилац повуче тужбу, осим ако се тужени томе не успротиви, а арбитражно веће односно арбитар појединац оцени да тужени има оправдан интерес да се донесе коначна арбитражна одлука у спору;
c) када се странке споразумеју о обустави поступка;
d) када арбитражно веће односно арбитар појединац утврди да је наставак арбитражног поступка из било ког другог разлога постао непотребан или немогућ.
V. АРБИТРАЖНА ОДЛУКА
ПРИМЕНА ПРАВА
Члан 42.
(1) Арбитражно веће и арбитар појединац, у случају међународног привредног спора, доносе одлуку применом права или правних правила које су странке одредиле као материјално право меродавно за њихов уговорни однос. 
(2) Ако странке то право нису одредиле, арбитражно веће или арбитар појединац одредиће право или правна правила на које упућују колизионе норме чију примену арбитражно веће, или арбитар појединац сматра најприкладнијим у том случају.
(3) У свим случајевима арбитражно веће или арбитар појединац доноси одлуку у складу са одредбама уговора и узима у обзир трговинске обичаје који се могу применити на тај посао.
(4) Одлука се може донети искључиво по начелу правичности само ако су странке изричито дале такво овлашћење арбитражном већу или арбитру појединцу.
ДОНОШЕЊЕ ОДЛУКЕ
Члан 43.
(1) Арбитражно веће или арбитар појединац може у току арбитражног поступка да донесе међуодлуку и делимичну одлуку. Коначна одлука доноси се када је арбитражни поступак завршен.
(2) Одлука треба да буде чињенично и правно образложена и формулисана, тако да може да буде извршена у земљама у којима се очекује да ће бити тражено њено извршење.
(3) Када одлуку доноси арбитражно веће, одлука се доноси једногласно или већином гласова после већања у коме морају да учествују сви арбитри, осим ако се странке нису другачије споразумеле. Одлука се доноси на нејавној седници, којој присуствују само арбитри. Приликом гласања о одлуци, председник већа то чини последњи. О већању и гласању се сачињава записник, који потписују сви арбитри.
(4) Коначна одлука доноси се у року од 30 дана од дана последње одржане нејавне седнице арбитражног већа.
ПОРАВНАЊЕ
Члан 44.
(1) Ако се странке поравнају пред арбитражним већем односно пред арбитром појединцем, поравнање се уноси у записник који потписују поред арбитара и странке, и констатује се у виду одлуке, без посебног образложења.
(2) Поравнање је закључено кад странке после прочитаног записника о поравнању потпишу записник.
(3) Закључено поравнање има снагу арбитражне одлуке. 
САДРЖИНА ОДЛУКЕ
Члан 45.
(1) Одлука садржи увод, изреку и образложење: 
a) увод садржи назив Арбитраже, име и презиме председника и чланова већа, односно арбитра појединца, пословно име или име и презиме, занимање и седиште односно пребивалиште странака, њихових заступника или пуномоћника, кратко означење предмета спора и датум и место доношења одлуке;
b) изрека садржи одлуку о усвајању или одбијању појединих захтева који се тичу предмета спора као и одлуку о трошковима;
c) образложење садржи захтеве странака, хронологију спора, ставове и релевантне наводе странака о разматраним чињеничним и правним питањима, доказе који су поднети и изведени, право и правила који су примењени и разлоге због којих је одлучено у изреци.
(2) Одлука не мора бити чињенично и правно образложена ако су странке изјавиле да то не траже.
(3) Одлука се може објавити у целости само уз пристанак странака. По овлашћењу председника, одлука се може објавити у стручним и научним гласилима, без навођења имена странака и података који могу бити штетни по интересе странака.
РАЗМАТРАЊЕ ОДЛУКЕ
Члан 46.
(1) Председништво Арбитраже разматра одлуку пре њеног потписивања. Оно може указати арбитражном већу, односно арбитру појединцу на формалне недостатке арбитражне одлуке и на арбитражну праксу по појединим правним питањима.
(2) Председништво Арбитраже може скренути пажњу арбитражном већу, односно арбитру појединцу ако сматра да постоје одређени разлози због којих би арбитражна одлука могла бити поништена, односно не би могла бити извршена.
(3) Писани извештај о донетој одлуци сачиниће, ако је то потребно, председник арбитраже или члан Председништва кога одреди председник.
ПОТПИСИВАЊЕ ОДЛУКЕ
Члан 47.
(1) Изворник одлуке и све преписе потписују сви чланови арбитражног већа, односно арбитар појединац.
(2) Одлуку о усвајању приговора ненадлежности потписују сви чланови арбитражног већа. 
(3) Одлука је пуноважна и када један арбитар ускрати да потпише достављену му одлуку, ако је одлуку потписала већина чланова арбитражног већа и на одлуци утврдила ускраћивање потписа, са својим потписима.
(4) Арбитар који је ускратио потпис може у разумном року, а нарочито пре разматрања одлуке од стране Председништва, да достави своје писано издвојено мишљење, које се прикључује списима и ставља на увид странкама.
(5) Секретаријат Арбитраже доставља странкама потписане преписе одлуке.
(6) Странке могу добити накнадне преписе одлуке, оверене од секретара Арбитраже, али се такви преписи не могу издавати трећим лицима.
ИСПРАВКЕ, ТУМАЧЕЊА И ДОПУНЕ ОДЛУКЕ
Члан 48.
(1) Странке могу да траже да арбитражно веће или арбитар појединац исправи у одлуци рачунске, типографске и друге грешке у писању или било које сличне грешке или да изврши тумачење те одлуке. Арбитражно веће или арбитар појединац може по својој иницијативи вршити такве исправке.
(2) Свака странка може да тражи да арбитражно веће или арбитар појединац донесе допунску одлуку о захтевима изнетим у арбитражном поступку о којима није одлучено у арбитражној одлуци. 
(3) Захтеве из ст. 1. и 2. овог члана странка мора да поднесе најкасније у року од 30 дана од дана пријема одлуке.
(4) Исправке, тумачења и допуне одлуке се врше у писаном облику сходно одредбама члана 45. овог правилника.
(5) Одлука о исправкама, тумачењима и допунама је саставни део одлуке на коју се односи.
КЛАУЗУЛА ИЗВРШНОСТИ
Члан 49.
(1) Клаузулу извршности одлуке ставља Секретаријат Арбитраже, на основу захтева странке.
(2) Клаузула извршности даје се најраније по протеку рока од осам дана од истека рока за захтевање исправке одлуке у случају одсуства таквог захтева, а у другим случајевима најраније по протеку рока од осам дана од дана пријема исправке одлуке.
ДЕЈСТВО И ИЗВРШЕЊЕ ОДЛУКЕ
Члан 50.
(1) Арбитражна одлука је коначна и против ње нема места жалби. Она има снагу правноснажне пресуде редовног суда.
(2) Прихватањем надлежности Арбитраже, странке се обавезују да ће њену одлуку извршити.
VI. ТРОШКОВИ АРБИТРАЖЕ
ТАРИФА
Члан 51.
(1) Тужилац је дужан да у целости уплати износ арбитражних трошкова које, у складу са висином тужбеног захтева, одређује председник Арбитраже, у границама утврђеним тарифама арбитражних трошкова које утврђује надлежни орган Привредне коморе Србије. Тужени је дужан да на исти начин поступи у погледу противтужбе или приговора компензације. 
(2) Ако у арбитражи учествује више лица на једној страни, за свако додатно лице обрачунава се увећање арбитражних трошкова за 10%. 
(3) Приликом подношења захтева за арбитражу или тужбе, противтужбе или приговора компензације странка подносилац дужна је да Секретаријату Арбитраже уплати регистрационе трошкове.
(4) Ако се у току даљег поступка покаже да је првобитно одређен износ недовољан да покрије трошкове арбитраже, председник Арбитраже ће одлучити о накнадним износима, у складу са тарифама арбитражних трошкова.
(5) Ако странка у року од два месеца од дана позива не уплати трошкове, сматраће се да је њен захтев повучен.
ТРОШКОВИ АРБИТАРА
Члан 52.
(1) За трошкове пута и боравка, арбитру са пребивалиштем ван места арбитраже, припада накнада, која пада на терет странака.
(2) Домаћем арбитру ова накнада се одређује у са складу са одговарајућом одлуком надлежног органа Привредне коморе Србије.
(3) За путне и остале трошкове арбитра чије је пребивалиште ван земље места арбитраже, странка која га је именовала или за коју је тог арбитра именовао председник, уплаћује паушални износ и сноси их у целини, према коначном обрачуну који врши Секретаријат Арбитраже.
(4) Ако је за арбитра појединца или председника арбитражног већа именовано лице са пребивалиштем ван земље места арбитраже, свака странка уплаћује по половину одређеног паушалног износа на име путних и осталих трошкова тог арбитра, и сноси их у истом односу према коначном обрачуну који врши Секретаријат Арбитраже.
(5) Трошкове превођења исправа и доказа, усмених расправа и нејавних седница арбитру који не влада језиком поступка сноси странка која га је именовала. 
ТРОШКОВИ ЗА ПРОЦЕСНЕ РАДЊЕ
Члан 53.
(1) За трошкове процесних радњи (трошкови сведока, вештачење, стенографске белешке, расправе ван седишта Арбитраже и сл.) одговарајући износ полаже унапред странка која подноси предлог.
(2) Странке су дужне да сносе све додатне трошкове везане за превођење исправа, доказа и усмених расправа и нејавних седница на језик поступка.
(3) Износ који треба положити одређује закључком арбитражно веће, односно арбитар појединац.
(4) За трошкове проузроковане процесним радњама које је наредило арбитражно веће, односно арбитар појединац по својој иницијативи, закључком већа односно арбитра појединца одређује се која ће странка положити потребан износ.
РАСПРАВА ВАН СЕДИШТА
Члан 54.
(1) Ако арбитражно веће, односно арбитар појединац одржи расправу ван седишта Арбитраже, председник одређује накнадни износ из кога ће се покрити трошкови одржавања те расправе.
(2) Ако се расправа ван седишта Арбитраже одржи по предлогу једне странке, накнадни износ полаже странка која је поднела предлог. Ако се расправа одржи по заједничком споразуму странака, свака странка полаже половину накнадног износа.
ПОВЛАЧЕЊЕ ТУЖБЕ
Члан 55.
(1) Ако тужилац повуче тужбу, део уплаћених средстава из члана 51. вратиће му се:
a) пре образовања арбитражног већа, односно именовања арбитра појединца – 50%;
b) пре заказане усмене расправе – 40%;
c) по заказаној, а пре одржане усмене расправе – 15%.
(2) По одржаној усменој расправи или по донетој одлуци арбитражног већа или арбитра појединца да се расправа не одржи, наведена средства се не враћају.
(3) Средства уплаћена на име регистрационих трошкова Арбитраже, не враћају се.
НАКНАДЕ
Члан 56.
(1) Тарифе арбитражних трошкова (укључујући административне трошкове и накнаде за рад арбитара), и накнаде председнику, потпредседницима и члановима Председништва Арбитраже у ширем саставу, одређују се одлукама које доноси надлежни орган Привредне коморе Србије.
(2) После донете одлуке, закљученог поравнања или обустављања поступка, председник Арбитраже утврђује износ накнаде арбитрима, у складу са одлукама наведеним у ставу 1. овог члана.
(3) Арбитру са пребивалиштем ван земље места арбитраже припада накнада у страној валути.
(4) Председник Арбитраже у складу са одлуком из става 1. овог члана одређује накнаде учесницима седница Председништава у ширем и ужем саставу. 
VII. ПОСЕБНА ПРАВИЛА О УБРЗАНОМ АРБИТРАЖНОМ ПОСТУПКУ
ПОДРУЧЈЕ ПРИМЕНЕ
Члан 57.
Посебна правила о убрзаном арбитражном поступку примењују се:
a) у споровима чија вредност предмета спора не прелази 50.000 евра или динарску противвредност од 50.000 евра, ако се странке нису друкчије споразумеле;
b) у споровима чија вредност предмета спора прелази 50.000 евра или динарску противвредност од 50.000 евра ако су се странке споразумеле да ће се поступак спровести према посебним правилима о убрзаном арбитражном поступку;
c) на питања која нису посебно уређена одредбама о убрзаном арбитражном поступку, примењују се остале одредбе овог правилника.
АРБИТАР ПОЈЕДИНАЦ
Члан 58.
(1) Убрзани арбитражни поступак спроводи арбитар појединац.
(2) Странке именују арбитра појединца у року од 15 дана од позива Секретаријата. Ако арбитар појединац није именован у том року, именује га председник у року од наредних 8 дана.
ТУЖБА, ОДГОВОР НА ТУЖБУ И ОСТАЛИ ПОДНЕСЦИ
Члан 59.
(1) Тужени може одговорити на тужбу у року од 15 дана. Противтужба и приговор пребијања могу се поднети само уз одговор на тужбу а изузетно и касније ако се о томе сагласе противна странка и арбитар појединац.
(2) Одговор на тужбу са прилозима доставља се тужиоцу који се о њему може изјаснити поднеском са прилозима у даљем року од 15 дана од достављања. Тужени се може изјаснити на овај поднесак тужиоца у року од 15 дана уз подношење свих доказа за које сматра да су важни за решавање овог спора. После истека ових рокова странке не могу износити нове чињенице и предлагати нове доказе осим ако се са тим не сложи противна странка и арбитар појединац. 
(3) Изузетно, ако оцени да је то потребно ради доношења законите одлуке, арбитар појединац може допустити изношење нових чињеница и предлагање нових доказа и када се противна странка томе противи.
УСМЕНА РАСПРАВА
Члан 60.
(1) По правилу одржава се само једна усмена расправа.
(2) Ако арбитар појединац утврди да су писани поднесци и докази довољни за доношење одлуке и без усмене расправе, о томе обавештава странке, које су дужне да се у року од 8 дана од пријема овог обавештења изјасне да ли захтевају одржавање усмене расправе. Ако ниједна странка у овом року не захтева одржавање усмене расправе арбитар појединац доноси одлуку без расправе, на основу поднетих доказа.
(3) По завршеној усменој расправи странке више не могу подносити писане доказе.
ДОНОШЕЊЕ ОДЛУКЕ
Члан 61.
(1) Арбитар појединац доноси арбитражну одлуку у року од 15 дана од одржане усмене расправе или у року од 15 дана од када су испуњени услови за њено доношење, када се усмена расправа не одржава.
(2) Арбитар појединац наводи резиме разлога на којима се заснива арбитражна одлука, осим ако су се странке споразумеле да разлоге не треба наводити.
VIII. ПРЕЛАЗНЕ И ЗАВРШНЕ ОДРЕДБЕ
МАНДАТ ПРЕДСЕДНИКА, ПОТПРЕДСЕДНИКА И ЧЛАНОВА ПРЕДСЕДНИШТВА У ШИРЕМ САСТАВУ СПОЉНОТРГОВИНСКЕ АРБИТРАЖЕ 
Члан 62.
Одлука Скупштине Привредне коморе Србије о избору председника, потпредседника и чланова Председништва у ширем саставу Спољнотрговинске арбитраже при Привредној комори Србије од 30. децембра 2013. године, остаје на снази до доношења одлуке у складу са овим правилником.
ПОСТУПЦИ НА КОЈЕ СЕ ПРИМЕЊУЈЕ ПРАВИЛНИК
Члан 63. 
(1) Овај правилник се примењује на све поступке покренуте после његовог ступања на снагу.
(2) Сматра се да су странке које су уговориле надлежност Спољнотрговинске арбитраже при Привредној комори Србије или надлежност Сталног избраног суда при Привредној комори Србије уговориле надлежност ове арбитраже.
(3) Обе странке сагласно имају право да захтевају да се у спору примени Правилник који је био на снази на дан закључења уговора о арбитражи.
ПОСТУПЦИ ЗАПОЧЕТИ ПРЕ СТУПАЊА НА СНАГУ ОВОГ ПРАВИЛНИКА
Члан 64.
Поступци који су даном ступања на снагу овог правилника започети пред Спољнотрговинском арбитражом при Привредној комори Србије и Сталним избраним судом при Привредној комори Србије, као и пред овом арбитражом, настављају се пред овом арбитражом према правилима која су важила на дан покретања спора.
ПРЕСТАНАК ВАЖНОСТИ
Члан 65.
Даном ступања на снагу овог правилника престаје да важи Правилник о Сталној арбитражи при Привредној комори Србије („Службени гласник Републике Србије”, број 58/16).
СТУПАЊЕ НА СНАГУ 
Члан 66.
Овај правилник ступа на снагу осмог дана од дана објављивања у „Службеном гласнику Републике Србије”.
02.01 број 18/7
У Београду, 8. децембра 2016. године
Привредна комора Србије
Председник Скупштине,
Милош Ненезић, с.р.
АНЕКС IПРАВИЛНИК О МЕЂУНАРОДНОМ ПОСРЕДОВАЊУ ПРЕД АРБИТРАЖОМ
ПОСРЕДОВАЊЕ АРБИТРАЖЕ
Члан 1.
(1) Када је у питању међународно посредовање а у случајевима у којима Арбитража може бити надлежна за решавање спорова, свака странка, без обзира да ли је уговорена надлежност Арбитраже, може се обратити Арбитражи за посредовање према одредбама овог правилника.
(2) Међународно посредовање је посредовање у спорним односима са страним елементом:
a. ако странке у време постизања сагласности о посредовању имају пребивалиште или пословно седиште у различитим државама
b. ако држава у којој странке имају пребивалиште или пословно седиште није држава у којој треба да се изврши битан део обавеза из пословног односа, односно држава са којом је предмет спора најуже повезан.
(2) Поступак посредовања независан је од арбитражног поступка, а ако поступак посредовања не успе, ништа што је у току поступка учињено или изјављено усмено или писмено, не обавезује странке.
(3) Пристанак на поступак посредовања не значи пристанак на надлежност Арбитраже у случају неуспеха посредовања.
ПРЕДЛОГ ЗА ПОКРЕТАЊЕ ПОСТУПКА
Члан 2.
(1) Писани предлог за покретање поступка посредовања подноси се Секретаријату Арбитраже. 
(2) Предлог могу поднети странке самостално или заједно. У предлогу ће се назначити предмет спора, однос из кога је спор проистекао и релевантне чињенице.
(3) Приликом подношења предлога за покретање поступка посредовања странка који подноси предлог дужна је да Секретаријату Арбитраже уплати регистрационе трошкове. Ако предлог подносе странке заједно, свака од њих је дужна да уплати половину регистрационих трошкова.
(4) Заједничким подношењем предлога или подношењем предлога од једне странке и његовим прихватањем од друге странке сматра се да су странке прихватиле одредбе Правилника у погледу поступка посредовања.
(5) Свака странка може у свако доба одустати од поступка посредовања и у том случају сноси све дотадашње трошкове поступка.
(6) У поступку посредовања странке могу учествовати лично или преко уредно овлашћеног пуномоћника.
УЛОГА СЕКРЕТАРИЈАТА
Члан 3.
(1) Ако је предлог за покретање поступка посредовања поднела једна странка, Секретаријат Арбитраже обавештава о томе другу странку и позива је да се у одређеном року изјасни да ли прихвата тај предлог и ако га прихвата, да у истом року писмено изложи чињенично стање, поднесе све потребне документе и изложи своје гледиште.
(2) Ако друга странка у остављеном року не одговори или не прихвати предлог, Секретаријат Арбитраже обавештава предлагача да се поступак посредовања не може спровести.
ПОСРЕДНИК (КОМИСИЈА ЗА ПОСРЕДОВАЊЕ)
Члан 4.
(1) Посредовање врши посредник кога заједнички бирају странке.
(2) Странке се могу договорити да посредовање врши комисија за посредовање, коју чине по један представник кога именује свака странка и председник комисије кога заједнички именују странке.
(3) Пре почетка поступка пред посредником, секретар Арбитраже одређује предујам за трошкове поступка посредовања, који одговара умањеном износу из тарифе арбитражних трошкова, утврђене у односу на висину тужбеног захтева. Износ предујма у једнаким деловима полажу обе странке. Ако странке не положе предујам за поступак посредовања до почетка поступка, секретар Арбитраже позива их да то учине у накнадно одређеном року. Ако у накнадно одређеном року странке не положе предујам за поступак посредовања, сматра се да посредовање није успело. Средства уплаћена на име регистрационих трошкова не враћају се.
(4) Ако странке не изаберу посредника, председника комисије за посредовање односно своје представнике у комисији за посредовање, Секретаријат Арбитраже позива их да то накнадно учине. Ако то не учине у накнадно остављеном року, посреднике именује председник.
(5) Странка може за свог представника изабрати и страног држављанина. Путне и остале трошкове посредника са пребивалиштем ван земље дужна је да сноси странка која га је изабрала. 
(6) Странке се могу сагласити да поступак посредовања изврши председник или потпредседник или чланови Председништва у ширем саставу, или посредник кога именује председник.
ПОСТУПАК ПОСРЕДОВАЊА
Члан 5.
(1) Посредник спроводи поступак посредовања на начин који у договору са странкама сматра целисходним, пружајући странкама помоћ у циљу изналажења обострано прихватљивих решења. Уколико су странке сагласне посредник може странкама да предложи решење спора. У сваком случају он може организовати заједничке састанке са странкама или састанке са сваком странком посебно.
(2) Резултати поступка посредовања констатују се у записнику, који потписује посредник и странке. Износ трошкова поступка посредовања утврђује секретар Арбитраже према вредности спора, на основу умањеног износа из тарифе арбитражних трошкова. Расподелу трошкова поступка посредовања врши посредник ако се странке нису споразумеле о свом учествовању у трошковима, што се констатује у записнику.
(3) Поравнање је закључено када странке после прочитаног записника у коме је констатовано да су се поравнале, тај записник потпишу. Овако постигнуто поравнање има снагу поравнања постигнутог ван арбитраже.
(4) Посредник, односно чланови комисије за посредовање, не могу бити именовани за арбитра нити учествовати у расправи у којој се спор по коме није постигнуто поравнање решава пред Арбитражом.
(5) Ако су странке одсутне, доставља им се поравнање ради потписа са упозорењем да ће се сматрати да посредовање није успело ако га у року од седам дана од пријема поравнања не врате потписано Секретаријату Арбитраже.
(6) Ако странке сагласно предложе, поравнање постигнуто у поступку посредовања може се констатовати у форми арбитражне одлуке.
АНЕКС IIАРБИТРАЖА КАО ОРГАН ИМЕНОВАЊА
Уколико је Арбитража позвана да поступа као орган именовања, подносилац захтева је дужан да уплати износ накнаде од 500.00 евра за сваки захтев. Арбитража ће поступити по захтеву тек по уплати укупног износа накнаде. Овлашћења Арбитраже као органа именовања врши председник.