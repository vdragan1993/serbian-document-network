Редакцијски пречишћен текст
 
На основу члана 37. Закона о јавним агенцијама („Службени гласник РС”, бр. 18/05 и 81/05), а у вези са чланом 205. ст. 1, 4. и 7. Закона о безбедности саобраћаја на путевима („Службени гласник РС”, бр. 41/09, 53/10 и 101/11),
Управни одбор Агенције за безбедност саобраћаја доноси
 
ПРАВИЛНИК
o изгледу и садржају обрасца дозволе за управљање трамвајем

"Службени гласник РС", бр. 82 
	од 17. септембра 2013, 91 од 18. 
	октобра 2013.
 
Члан 1.
Овим правилником се прописује изглед и садржај обрасца дозволе за управљање трамвајем.
Члан 2.
Дозволу за управљање трамвајем издаје Агенција, лицу које:*
1. положи испит за управљање трамвајем,*
2. је навршило 21 годину живота,*
3. поседује возачку дозволу најмање B категорије,*
4. поседује уверење о здравственој способности, односно испуњава 
	здравствене услове предвиђене најмање за возача моторних возила B категорије 
	и*
5. нема изречену меру забране управљања моторним возилом.*
Изузетно од става 1. овог члана, Агенција ће издати дозволу за 
	управљање трамвајем лицу које је до дана ступања на снагу овог правилника 
	стекло право на управљање трамвајем и испуњава услове прописане у ставу 1. 
	тач. 2. до 5. овог члана.*
*Службени гласник РС, број 91/2013
Члан 3.
Лице које жели да добије дозволу за управљање трамвајем подноси Агенцији Захтев за издавање дозволе за управљање трамвајем – на обрасцу (Образац 1.), који је одштампан уз овај правилник и чини његов саставни део.
Уз Захтев за издавање дозволе за управљање трамвајем, прилаже се: 
1) уверење о положеном испиту за управљање трамвајем или доказ о стеченом праву на управљање трамвајем,
2) две идентичне фотографије у боји, димензија 25×30 mm, које нису старије од шест месеци,
3) фотокопија возачке дозволе,
4) фотокопија личне карте,
5) доказ да подносилац захтева нема изречену меру забране управљања моторним возилом,
6) фотокопију лекарског уверења о здравственој способности возача моторних возила друге групе у смислу Правилника о ближим здравственим условима које морају да испуњавају возачи одређених категорија моторних возила („Службени гласник РС”, број 83/11), које није старије од шест месеци и оригинал на увид,
7) доказ о уплати трошкова за издавање дозволе за управљање трамвајем, по важећој тарифи.
Члан 4.
За продужење важности дозволе подноси се Захтев за продужење важности дозволе за управљање трамвајем – на обрасцу (Образац 1.).
Уз Захтев за продужење важности дозволе за управљање трамвајем, прилаже се: 
	
1) дозвола за управљање трамвајем,
2) фотокопију лекарског уверења о здравственој способности возача моторних возила друге групе у смислу Правилника о ближим здравственим условима које морају да испуњавају возачи одређених категорија моторних возила („Службени гласник РС”, број 83/11), које није старије од шест месеци и оригинал на увид,
3) две идентичне фотографије у боји, димензија 25×30 mm, које нису старије од шест месеци,
4) доказ да подносилац захтева нема изречену меру забране управљања моторним возилом и
5) доказ о уплати трошкова за издавање дозволе за управљање трамвајем, по важећој тарифи.
Замена дозволе за управљање трамвајем врши се у случају изгубљене, украдене, оштећене или уништене дозволе.
Уз Захтев за замену дозволе за управљање трамвајем – на обрасцу (Образац 1.), прилаже се изјава о разлозима и околностима због којих се тражи издавање нове дозволе, потписана од стране подносиоца захтева и доказ о уплати трошкова, по важећој тарифи.
У обрасцу замењене дозволе за управљање трамвајем преписује се датум издавања и рок важења из претходно издате дозволе.
Заменом дозволе за управљање трамвајем, претходно издата дозвола сматра се неважећом и не може се користити.
Изгубљена или украдена дозвола за управљање трамвајем оглашава се неважећом.
Члан 5.
Кандидату који успешно положи испит за возача трамваја издаје се дозвола за управљање трамвајем на заштићеном обрасцу, димензија 85,6 х 54 mm, који садржи:
1) на предњој страни: у левом делу, који обухвата 1/3, у горњем углу међународну ознаку Републике Србије „СРБ”, испод ње место за фотографију димензија 25×30 mm, а у десном делу, који обухвата 2/3, речи: „РЕПУБЛИКА СРБИЈА„ испод тога, речи: „ДОЗВОЛА ЗА УПРАВЉАЊЕ ТРАМВАЈЕМ”, са одговарајућим преводом на енглески језик и Мали грб Републике Србије, испод кога су рубрике са подацима и то редом: презиме, име, датум и место рођења, датум издавања дозволе, рок важења дозволе, издавалац дозволе, број дозволе, својеручни потпис, пребивалиште.
2) на полеђини, у левом делу, који обухвата 1/3, објашњење садржине рубрика и података са дозволе, а у десном делу, који обухвата 2/3, садржи речи: „ДОЗВОЛА ЗА УПРАВЉАЊЕ ТРАМВАЈЕМ” са одговарајућим преводом на енглески језик, табелу са три колоне и два реда и трећим редом испод колона, који је нумерисан редним бројем 12. и у који се уписују подаци у вези са ограничењима и други подаци од значаја за утврђивање основа и обима ограничења, ознаку „АБС” и серијски број.
Колоне су нумерисане на следећи начин:
9. Пиктограм трамваја
10. Датум првог издавања дозволе 
11. Датум до кога важи дозвола 
12. Ограничења.
Изглед дозволе за управљање трамвајем дат је на обрасцу (Образац 2.), који је одштампан уз овај правилник и чини његов саставни део.
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 221-119-01-43/2013-01
У Београду, 5. септембра 2013. године
Председник Управног одбора,
проф. др Милан Јанић, с.р.
 
 





Образац 2.


*Службени гласник РС, број 
	91/2013