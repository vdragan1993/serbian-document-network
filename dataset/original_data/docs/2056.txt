На основу члана 7. Закона о буџету Републике Србије за 2015. годину („Службени гласник РС”, број 142/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
	
Влада доноси
 
УРЕДБУ 
о утврђивању Програма за подршку унапређења привредног амбијента у циљу привлачења инвестиција за 2015. годину
"Службени гласник РС", број 
	16 од 9. фебруара 2015.
 
Члан 1.
Овом уредбом утврђује се Програм за подршку унапређења привредног амбијента у циљу привлачења инвестиција за 2015. годину, који је одштампан уз ову уредбу и чини њен саставни део.
Члан 2.
Пријава пројекта који се финансира у складу са овом уредбом, подноси се на Обрасцу – Пријава пројекта за Програм за подршку унапређења привредног амбијента у циљу привлачења инвестиција за 2015. годину, који је одштампан уз ову уредбу и чини њен саставни део.
Оцењивање и одабир пројекта који се финансира у складу са овом уредбом врши се на основу критеријума који су дати у Прилогу – Критеријуми за оцењивање и одабир пројекта, који је одштампан уз ову уредбу и чини њен саставни део.
Члан 3.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-771/2015-1
У Београду, 8. фебруара 2015. године
Влада
Потпредседник Владе,
проф. др Зорана Михајловић, 
	с.р.
ПРОГРАМ ЗА ПОДРШКУ УНАПРЕЂЕЊА ПРИВРЕДНОГ АМБИЈЕНТА У ЦИЉУ ПРИВЛАЧЕЊА ИНВЕСТИЦИЈА ЗА 2015. ГОДИНУ
I. ОПШТЕ ОДРЕДБЕ 
Законом о буџету Републике Србије за 2015. годину („Службени гласник РС”, број 142/14), у члану 7, Раздео 20 – Министарство привреде, Програм 1505 – Регионални развој, Функција 411 – Општи економски и комерцијални послови, Пројекат 4002 – Подршка развоју пословних зона, Економска класификација 511 – Зграде и грађевински објекти, предвиђена су средства у висини од 166.430.000 динара, намењена за Програм за подршку унапређења привредног амбијента у циљу привлачења инвестиција за 2015. годину (у даљем тексту: Програм).
Износ средстава из претходног става опредељује се за реализацију: 
1) мера опремања пословних зона у циљу привлачења инвестиција;
2) мера унапређења инфраструктурних капацитета у циљу привлачења инвестиција.
Програм спроводи Министарство привреде (у даљем тексту: Министарство).
II. ЦИЉ ПРОГРАМА
Општи циљ Програма је подршка развоју привреде и стварање повољних услова за привлачење инвестиција унапређењем привредног амбијента и отварање нових радних места.
Специфични циљеви Програма су:
1) унапређење привредног капацитета јединица локалне самоуправе кроз развој пословних зона;
2) обезбеђење саобраћајне доступности пословне зоне и функционално интегрисање пословне зоне у окружење (прикључење на комуналну, електроенергетску, енергетску и осталу инфраструктуру) и реализација других пројеката у циљу привлачења инвестиција.
III. ПОДНОСИЛАЦ ПРИЈАВЕ ПРОЈЕКТА 
Подносилац пријаве пројекта је јединица локалне самоуправе на чијој територији је планирана реализација одређеног пројекта. 
	
Уколико пројекат реализује више јединица локалне самоуправе, подносилац пријаве пројекта су јединице локалне самоуправе које заједно реализују пројекат (у даљем тексту: Подносилац пријаве).
IV. УЧЕШЋЕ МИНИСТАРСТВА У ФИНАНСИРАЊУ ПРОЈЕКТА
Министарство учествује у финансирању реализације пројекта у износу до 50% од укупне вредности пројекта, док се преостала средства обезбеђују из буџета Подносиоца пријаве.
Уколико се пријављује пројекат чија је реализација започета, а спроводи се у више етапа, Подносиоцу пријаве се као финансијско учешће за наставак реализације следеће, односно нове етапе у реализацији тог пројекта признаје вредност претходног учешћа, за етапу пројекта који се пријављује.
V. НАМЕНА ПРОГРАМА
Намена Програма која се реализује кроз меру опремања пословних зона у циљу привлачења инвестиција је учешће у финансирању реализације пројеката инфраструктурног опремања пословних зона, односно изградње нових објеката, реконструкције и санације постојећих објеката у пословној зони као и изградње објеката за пратеће садржаје који омогућавају успешно пословање у пословној зони.
Намена Програма која се реализује кроз меру унапређења инфраструктурних капацитета у циљу привлачења инвестиција је учешће у финансирању пројеката изградње објеката саобраћајне инфраструктуре која обезбеђује доступност пословне зоне, објеката комуналне, електроенергетске, енергетске и остале инфраструктуре која обезбеђује функционално интегрисање пословне зоне у окружење и других пројеката у циљу привлачења инвестиција.
VI. УСЛОВИ ЗА ДОДЕЛУ СРЕДСТАВА ПРОГРАМА 
Услови за доделу средстава Програма су:
1) да је реализација пројекта у складу са циљем и наменом Програма;
2) да је финансирање пројекта предвиђено одлуком о буџету Подносиоца пријаве у висини припадајућег износа;
3) да је предмет пројекта у складу са просторним и урбанистичким плановима јединице локалне самоуправе;
4) да су завршене све претходне правне, техничке и друге процедуре које претходе реализацији пројекта.
VII. ДОКУМЕНТАЦИЈА ЗА ПРИЈАВЉИВАЊЕ ПРОЈЕКТА НА ЈАВНИ ПОЗИВ
Документација која се обавезно доставља приликом подношења пријаве пројекта:
1) правилно попуњен Образац – Пријава пројекта за Програм за подршку унапређења привредног амбијента у циљу привлачења инвестиција за 2015. годину;
2) потврда о обезбеђеном износу средстава за суфинансирање пројекта и извод из одлуке о буџету Подносиоца пријаве, са позицијом на којој су предвиђена средства за суфинансирање пројекта;
3) главни пројекат, односно пројекат за извођење који се прилаже и у електронском формату на CD, треба да садржи следеће:
(1) за главни пројекат – скениране стране на којима се види потврда о извршеној техничкој контроли и печат органа надлежног за издавање акта на основу којег започиње извођење радова, а за пројекат за извођење – скениране стране на којима се види изјава главног пројектанта и изјава одговорних пројектаната којима се потврђује да је пројекат израђен у складу са локацијским условима, грађевинском дозволом, пројектом за грађевинску дозволу, прописима и правилима струке;
(2) текстуалне и графичке прилоге;
(3) предмер и предрачун радова у Excel формату и скенирану рекапитулацију радова са потписом и печатом одговорног пројектанта;
(4) скенирану ситуацију на катастарско-топографској подлози, оверену од стране надлежних институција;
(5) скениране услове и сагласности надлежних институција;
4) акт надлежног органа на основу којег се изводе радови на пројекту за који је поднета пријава;
5) решење о давању сагласности на студију о процени утицаја на животну средину (уколико студија о процени утицаја на животну средину није потребна, доставити акт надлежног органа о тој чињеници);
6) лист непокретности; 
7) извод из планског документа као доказ о постојању пословне зоне;
8) уговор или други одговарајући акт са потенцијалним инвеститором;
9) изјава Подносиоца пријаве да за потребе реализације пројекта обезбеђује стручни надзор над извођењем радова на реализацији пројекта. 
	
Као доказ за претходно учешће из главе IV. став 2. Програма доставља се један од следећих докумената:
1) одлука о покретању поступка јавне набавке и степен реализације поступка јавне набавке;
2) уговор о извођењу радова са статусом реализације уговора за претходну етапу;
3) окончана ситуација, уколико су радови за претходну етапу изведени.
Сва наведена документација доставља се у овереној фотокопији и у електронском формату на CD.
VIII. КРИТЕРИЈУМИ ЗА ОЦЕЊИВАЊЕ И ОДАБИР ПРОЈЕКТА
Критеријуми за оцењивање и одабир пројекта су следећи:
1) ефекти пројекта;
2) одрживост пројекта;
3) постојање намере инвеститора за инвестирање;
4) планирани број нових радних места која ће отворити потенцијални инвеститор.
Наведени критеријуми за оцењивање и одабир пројекта детаљно су разрађени у Прилогу – Критеријуми за оцењивање и одабир пројекта.
IX. ЈАВНИ ПОЗИВ, ОЦЕЊИВАЊЕ И ОДАБИР ПРОЈЕКТА
Министарство објављује јавни позив у „Службеном гласнику Републике Србије” и на интернет страни Министарства.
Рок за подношење пријаве пројекта је 15 дана од дана објављивања јавног позива у „Службеном гласнику Републике Србије”.
Испуњеност услова за доделу средстава из главе VI. Програма као и достављену документацију из главе VII. Програма утврђује Комисија за оцењивање и одабир пројеката (у даљем тексту: Комисија), коју решењем образује министар привреде.
Комисија ће разматрати само пријаве пројеката које су благовремено поднете и комплетне.
Комисија може извршити додатну проверу поднете документације и тражити додатне информације, али само од Подносиоца пријаве који је испунио услове из Програма и јавног позива.
У складу са критеријумима на основу којих се врши оцењивање и одабир пројекта, Комисија ће у року од 30 дана од дана истека рока за подношење пријава пројекта, сачинити листу пројеката на основу које ће утврдити предлог акта о распореду и коришћењу средстава за подршку унапређења привредног амбијента у циљу привлачења инвестиција за 2015. годину и доставити га министру привреде.
Акт о распореду и коришћењу средстава за подршку унапређења привредног амбијента у циљу привлачења инвестиција за 2015. годину (у даљем тексту: Акт) доноси министар привреде.
Акт садржи: назив Подносиоца пријаве, назив пројекта, место улагања и висину одобреног износа средстава за реализацију пројекта и објављује се у „Службеном гласнику Републике Србије” и на интернет страни Министарства.
Јавне набавке за потребе реализације пројеката Министарство ће спровести у складу са законом којим се уређују јавне набавке.
Након спроведеног поступка јавне набавке Министарство, Подносилац пријаве и изабрани извођач радова закључују уговор за реализацију пројекта.
X. ПРАЋЕЊЕ РЕАЛИЗАЦИЈЕ ПРОГРАМА И ИЗВЕШТАВАЊЕ
Министарство ће путем својих стручних служби, обезбедити континуирано праћење реализације сваког одабраног пројекта из Програма и то са свих аспеката реализације (техничке, финансијске, правне и др.).
Подносилац пријаве обезбеђује стручни надзор над извођењем радова на реализацији одабраног пројекта.
Министарство ће на крају буџетске године доставити Влади, ради информисања, извештај о реализацији Програма.