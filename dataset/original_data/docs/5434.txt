На основу члана 201. став 2. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14), а у вези са чланом 5. Закона о техничким захтевима за производе и оцењивање усаглашености („Службени гласник РС”, број 36/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ 
о техничким и другим захтевима за конструкционе хладнообликоване заварене шупље профиле од нелегираних и ситнозрних челика 
"Службени гласник РС", број 93 од 13. новембра 
				2015.
 
I. УВОДНЕ ОДРЕДБЕ
Предмет
Члан 1.
Овом уредбом ближе се прописују захтеви које у погледу квалитета морају да испуне конструкциони хладнообликовани заварени шупљи профили од нелегираних и ситнозрних челика који се испоручују на тржиште, поступак оцењивања усаглашености, садржај исправе о усаглашености, знак усаглашености и означавање усаглашености, захтеви које мора да испуни тело за оцењивање усаглашености да би било именовано за оцењивање усаглашености процеса фабричке контроле производње конструкционих хладнообликованих заварених шупљих профила од нелегираних и ситнозрних челика и заштитна клаузула.
Примена
Члан 2.
Ова уредба се примењује на конструкционе хладнообликоване заварене шупље профиле добијене поступцима хладног обликовања и подужног електролучног заваривања, и то: 
1) подужно заварене шавне цеви, односно хладнообликоване профиле кружног, квадратног и правоугаоног пресека, који се израђују од нелегираних челика без накнадне термичке обраде;
2) подужно заварене шавне цеви, односно хладнообликоване профиле кружног, квадратног и правоугаоног пресека, који се израђују од ситнозрних челика без накнадне термичке обраде.
Значење појединих израза
Члан 3.
Поједини изрази коришћени у овој уредби имају следеће значење:
1) акредитовано тело за оцењивање усаглашености је правно лице или део правног лица које поседује сертификат о акредитацији издат од стране националног тела за акредитацију за обављање послова оцењивања усаглашености сагласно овој уредби;
2) исправа о усаглашености је документ којим се потврђује усаглашеност производа са захтевима ове уредбе;
3) квалитет челика је одређен хемијским саставом и механичким својствима челичног материјала;
4) нормализационо ваљање је поступак ваљања при којем се завршна деформација одвија у одређеном опсегу температуре, чиме се материјал доводи у стање које је еквивалентно стању након нормализације, тако да се специфициране вредности механичких својстава не мењају ни након нормализације;
5) произвођач је свако правно лице које производи конструкционе хладнообликоване заваренe шупљe профиле од нелегираних и ситнозрних челика или правно лице које се представља као произвођач тих производа, стављањем на производ свог пословног имена или назива, жига, неке друге препознатљиве ознаке или на други начин;
6) ситнозрни челици су челици ситне структуре зрна са еквивалентним индексом феритног зрна ≥ 6 мерено у складу са SRPS ЕN ISO 643, тачка 6.7.3;
7) сертификат о усаглашености фабричке контроле производње је исправа којом именовано тело за оцењивање усаглашености потврђује да је процес фабричке контроле производње усаглашен са захтевима ове уредбе;
8) термомеханичко ваљање је поступак ваљања при којем се завршна деформација одвија у одређеном опсегу температуре, чиме се материјал доводи у стање са одређеним својствима која се не могу постићи или повратити само поступком термичке обраде;
9) фабричка контрола производње је документована и стална интерна контрола производње коју обавља произвођач;
10) хладно обликовање је поступак у којем се главно обликовање изводи на собној температури;
11) шаржа је одређена количина челика истог хемијског састава, која је добијена при једном изливању челика из конвертора или електропећи.
II. ОЗНАЧАВАЊЕ И ОБЕЛЕЖАВАЊЕ
Члан 4.
Означавање конструкционих хладнообликованих заварених шупљих профила спроводи се у складу са стандардом SRPS EN 10219-1, поглавље 4.2 и овом уредбом.
Ознаке које се односе на конструкционе хладнообликоване заварене шупље профиле од нелегираних челика, сходно облику, нарочито садрже:
1) број стандарда;
2) велико словo S (латинично С) за конструкционе челике;
3) нумеричку ознаку која указује на минималну називну вредност границе развлачења за дебљине зида ≤ 16 mm, изражену у MPa;
4) велика слова JR (латинична ЈР) за квалитете са утврђеним својствима жилавости материјала на собној температури, додатне ознаке J0 за квалитете са утврђеним својствима жилавости материјала на температури од 0˚C, додатне ознаке J2 или K2 за квалитете са утврђеним својствима жилавости материјала на температури од –20˚C;
5) велико слово H (латинично Х) које указује на шупљи профил;
6) назив државе произвођача;
7) назив и седиште произвођача или његовог заступника, односно увозника ако произвођач или његов заступник нису регистровани на територији Републике Србије; 
8) назив државе из које се увози;
9) српски знак усаглашености.
Ознаке које се односе на конструкционе хладнообликоване заварене шупље профиле од ситнозрних челика, сходно облику, нарочито садрже:
1) број стандарда;
2) велико слово S (латинично С) за конструкционе челике;
3) нумеричку ознаку која указује на минималну називну вредност границе развлачења за дебљине зида ≤ 16 mm, изражену у MPa;
4) велико слово N (латинично Н) које означава нормализацију или нормализовано ваљање основног материјала или велико слово М које означава термомеханичко ваљање основног материјала;
5) велико слово L (латинично Л) за квалитете са утврђеним својствима жилавости материјала на температури од –50˚C;
6) велико слово H (латинично Х) које указује на шупљи профил;
7) назив државе произвођача;
8) назив и седиште произвођача или његовог заступника, односно увозника, ако произвођач или његов заступник нису регистровани на територији Републике Србије; 
9) назив државе из које се увози;
10) српски знак усаглашености.
Обележавање конструкционих хладнообликованих заварених шупљих профила врши се у складу са одредбама утврђеним у стандарду SRPS EN 10219-1, поглавље 10 и овом уредбом и садржи следеће податке:
1) ознаку челика;
2) назив државе произвођача;
3) назив и седиште произвођача или његовог заступника, односно увозника ако произвођач или његов заступник нису регистровани на територији Републике Србије;
4) назив државе из које се увози;
5) српски знак усаглашености;
6) у случају специфичног контролисања:
(1) идентификациони број (нпр. број наруџбине, који омогућава препознавање производа);
(2) ознаку представника спољне контроле. 
Сваки конструкциони хладнообликовани заварени шупљи профил мора бити обележен погодном трајном методом (бојење, штампање, пријањајућа етикета или безбедно причвршћивање висеће етикете). 
Уколико се конструкциони хладнообликовани заварени шупљи профили испоручују повезани у пакете, обележавање се врши безбедним причвршћивањем висеће етикете.
Члан 5.
Произвођач, заступник, или увозник, као и дистрибутер који врши паковање конструкционих хладнообликованих заварених шупљих профила мора на одговарајући начин означити конструкционе хладнообликоване заварене шупље профиле на основу чега се идентификује:
1) количина (маса или укупна дужина);
2) димензије (дужина, специфициране, односно називне мере попречног пресека), сходно стандарду SRPS EN 10219-2;
3) подаци о облику производа:
(1) CFCHS = хладнообликовани шупљи профил кружног попречног пресека;
(2) CFRHS = хладнообликовани шупљи профил квадратног или правоугаоног попречног пресека;
4) ознака челика (сходно стандарду SRPS EN 10219-1, део 4.2).
Ознаке из става 1. овог члана морају бити причвршћене за конструкционе хладнообликоване заварене шупље профиле тако да је онемогућено њихово лако скидање током транспорта и претовара.
III. ЗАХТЕВИ
Хемијски састав 
Члан 6.
Резултати анализе хемијског састава шарже, добијени од стране произвођача челика, треба да буду:
1) за нелегиране челике у складу са захтевима утврђеним стандардом SRPS EN 10219-1, Табела А.1;
2) за ситнозрне челике у складу са захтевима утврђеним стандардом SRPS EN 10219-1, Табела Б.1 или Табела Б.2. 
Највећа вредност еквивалента угљеника (CEV) за све врсте челика, добијена анализом шарже, треба да буде у складу са вредностима утврђеним стандардом SRPS EN 10219-1, Табела А.2 или Табела Б.3. 
Вредност еквивалента угљеника (CEV) израчунава се према формули: 

где је садржај хемијских елемената изражен у % масе.
Дозвољена одступања вредности добијених хемијском анализом челика у односу на граничне вредности за анализу шарже, треба да буду у складу са вредностима утврђеним у стандарду SRPS EN 10219-1, Табела 1.
Механичка својства
Члан 7.
Механичка својства конструкционих хладнообликованих заварених шупљих профила треба да буду: 
1) за нелегиране челике у складу са захтевима утврђеним стандардом SRPS EN 10219-1, Табела А.3; 
2) за ситнозрне челике у складу са захтевима утврђеним стандардом SRPS EN 10219-1, Табела Б.4 и Табела Б.5.
За испитивање ударне жилавости материјала користе се стандардне епрувете са V- зарезом у складу са стандардом SRPS EN ISO 148-1. Испитивање ударне жилавости се не захтева за специфициране дебљине зида мање од 6 mm.
Стање површине
Члан 8.
Конструкциони хладнообликовани заварени шупљи профили треба да имају глатку површину која испуњава захтеве утврђене стандардом SRPS EN 10219-1, поглавље 6.9 и стандардом SRPS EN 10219-2, поглавље 7.
IV. ПОСТУПАК ОЦЕЊИВАЊА УСАГЛАШЕНОСТИ
Члан 9.
Поступак оцењивања усаглашености конструкционих хладнообликованих шупљих профила обухвата, сагласно стандарду SRPS EN 10219-1, прилог Д:
1) почетно испитивање врсте производа;
2) фабричку контролу производње од стране произвођача, укључујући и оцену производа.
Почетно испитивање врсте производа, сходно SRPS EN 10219-1, тачка 7.3 и Прилог Д, Д.2.1 обухвата:
– анализу шарже и гарантовану заваривост;
– испитивање затезањем;
– испитивање ударом;
– стање спољашње површине, мере и толеранције;
– испитивање завареног споја без разарања (само за специфична контролисања).
– При производњи конструкционих хладнообликованих заварених шупљих профила од нелегираних и ситнозрних челика успоставља се стални систем фабричке контроле производње, која се спроводи применом метода утврђених стандардом SRPS ISO 9001. Захтеви који се односе на фабричку контролу производње конструкционих хладнообликованих заварених шупљих профила утврђени су стандардом SRPS EN 10219-1, Прилог Д, тачка Д.3. 
Узимање узорака
Члан 10. 
Узорци за испитивање производа морају бити узети од производа на начин утврђен SRPS EN 10219-1, тачка 8.2, и то:
1) за хемијски састав и испитивање затезањем врши се једно испитивање за конкретну шаржу, односно јединицу испитивања сходно SRPS EN 10219-1, тачка 7.3 Табела 2. и Табела 3; 
2) за испитивање ударне жилавости један сет епрувета сходно SRPS EN 10219-1, тачка 7.3, Табела 2. и Табела 3; 
3) за визуелну проверу стања површине и проверу мера примењују се захтеви стандарда SRPS EN 10219-1, тачка 9.3.
Положај узорака и епрувета за испитивање врши се сходно стандарду SRPS EN 10219-1, Прилог Ц.
Мерење димензија и дозвољених одступања врши се сходно стандарду SRPS EN 10219-2, тач. 6. и 7.
V. ИСПРАВА О УСАГЛАШЕНОСТИ
Члан 11. 
Пре испоруке конструкционих хладнообликованих заварених шупљих профила на тржиште неопходно је да произвођач, његов заступник, увозник или дистрибутер обезбеди исправу о усаглашености прописану овом уредбом.
Ако је поступак оцењивања усаглашености конструкционих хладнообликованих заварених шупљих профила спроведен у складу са чл. 9. и 10. ове уредбе и ако резултати испитивања узорака покажу усаглашеност конструкционих хладнообликованих заварених шупљих профила са захтевима из чл. 6, 7. и 8. ове уредбе, произвођач издаје исправу о усаглашености.
Исправа о усаглашености за конструкционе хладнообликоване заварене шупље профиле је декларација о усаглашености. 
Декларацију о усаглашености сачињава произвођач чија фабричка контрола производње конструкционих хладнообликованих заварених шупљих профила испуњава услове прописане овом уредбом.
Сертификат о усаглашености којим се потврђује испуњеност услова фабричке контроле производње конструкционих хладнообликованих заварених шупљих профила издаје именовано тело за оцењивање усаглашености процеса фабричке контроле производње које, осим услова за именовање из члана 13. ове уредбе, испуњава и услове утврђене стандардом SRPS ISO/IEC 17065.
Сертификат о усаглашености фабричке контроле производње издаје се на период до једне године.
Декларација о усаглашености сачињава се за сваку шаржу.
Извештај о испитивању конструкционих хладнообликованих заварених шупљих профила сачињава акредитовано тело за оцењивање усаглашености, које испуњава услове утврђене стандардом SRPS ISO/IEC 17025.
До прибављања сертификата о усаглашености којим се потврђује испуњеност услова фабричке контроле производње конструкционих хладнообликованих заварених шупљих профила, тело за оцењивање усаглашености из става 8. овог члана не може да сачини извештај о испитивању за своје производе, производе које увози, односно купује. 
Извештај о испитивању се издаје за сваку шаржу.
Садржај исправе о усаглашености
Члан 12. 
Декларација о усаглашености садржи, нарочито:
1) пословно име, односно име или назив и адресу седишта произвођача или заступника;
2) јединствени идентификациони број производа;
3) опис производа (може бити праћен фотографијом, ако је то одговарајуће) који садржи назив, марку, тип, односно модел или друге податке,  ради  ближе идентификације производа;
4) назив државе у којој је производ произведен;
5) назив техничког прописа на основу ког је оцењена усаглашеност предметног производа, као и назив службеног гласила у коме је тај пропис објављен;
6) податке о примењеним стандардима или техничким спецификацијама на које се технички пропис позива, а у односу на које се изјављује да постоји усаглашеност;
7) изричиту изјаву којом се потврђује да је производ усаглашен са захтевима ове уредбе, односно изјаву којом се потврђује да је производ усаглашен са захтевима примењених српских стандарда;
8) број извештаја о испитивању на основу ког је декларација издата;
9) број сертификата фабричке контроле производње на основу ког је издата;
10) идентификацију и потпис овлашћеног лица, одговорног за издавање декларације у име произвођача или његовог заступника;
11) место и датум сачињавања декларације.
Декларација као прилог садржи сертификат о усаглашености фабричке контроле производње на основу ког је издата, односно извештај о испитивању из члана 11. став 8. ове уредбе. 
Произвођач конструкционих хладнообликованих заварених шупљих профила је дужан да чува декларацију о усаглашености, документацију о резултатима испитивања и друге податке, као и техничку и другу документацију у вези са спроведеним поступком оцењивања усаглашености и сачињеном декларацијом о усаглашености у року од десет година од дана сачињавања декларација о усаглашености.
Сертификат о усаглашености фабричке контроле производње конструкционих хладнообликованих заварених шупљих профила нарочито садржи:
1) пословно име, односно име или назив и адресу седишта именованог тела које је издало сертификат;
2) јединствени број именованог тела из регистра именованих тела за оцењивање усаглашености;
3) назив и број сертификата;
4) пословно име, односно име или назив и адресу седишта произвођача;
5) пословно име, односно име или назив и адресу седишта подносиоца захтева;
6) назив производа који је предмет сертификата, укључујући и марку, тип, односно модел или друге податке ради ближе идентификације производа, као и годину производње;
7) изричиту изјаву којом се потврђује да је фабричка контрола производње усаглашена са захтевима ове уредбе;
8) број извештаја о испитивању или другог одговарајућег извештаја на основу кога је сертификат издат;
9) рок важења сертификата;
10) идентификацију и потпис овлашћеног лица, одговорног за издавање сертификата;
11) место и датум издавања сертификата.
Именовано тело за оцењивање усаглашености фабричке контроле производње конструкционих хладнообликованих заварених шупљих профила је дужно да чува документацију о резултатима испитивања као и техничку и другу документацију у вези са спроведеним поступком оцењивања усаглашености у року од десет година од дана издавања исправе о усаглашености.
Извештај о испитивању конструкционих хладнообликованих заварених шупљих профила нарочито садржи:
1) пословно име, односно име или назив и адресу седишта акредитованог тела за оцењивање усаглашености које је сачинило извештај о испитивању;
2) број сертификата о акредитацији издатог од стране националног тела за акредитацију за обављање послова оцењивања усаглашености сагласно овој уредби;
3) назив исправе (извештај о испитивању), број под којим је тај извештај сачињен, као и идентификацију сваке стране извештаја која омогућава да се она препозна као део извештаја, као и прецизну идентификацију краја извештаја;
4) идентификацију коришћене методе испитивања;
5) опис, стање и недвосмислену идентификацију узорака који су испитивани, датум пријема узорака, датуме обављања испитивања, као и план и процедуре узорковања;
6) резултате испитивања са изричитом изјавом којом се потврђује да је производ усаглашен са захтевима утврђеним стандардом SRPS EN 10219-1 и SRPS EN 10219-2;
7) пословно име, односно име или назив и адресу седишта произвођача;
8) пословно име, односно име или назив и адресу седишта подносиоца захтева;
9) идентификацију и потпис овлашћеног лица, одговорног за извештај;
10) место и датум сачињавања извештаја.
Тело за оцењивање усаглашености је дужно да чува документацију о резултатима испитивања конструкционих хладнообликованих заварених шупљих профила, као и техничку и другу документацију у вези са спроведеним поступком оцењивања усаглашености и сачињеном исправом о усаглашености, у року од десет година од дана од дана издавања исправе о усаглашености, а произвођач или његов заступник, односно увозник, ако произвођач или његов заступник нису регистровани на територији Републике Србије мора чувати записе о спроведеним испитивањима најмање десет година.
VI. ИМЕНОВАНО ТЕЛО ЗА ОЦЕЊИВАЊЕ УСАГЛАШЕНОСТИ
Члан 13. 
Тело за оцењивање усаглашености процеса фабричке контроле производње може да обавља послове оцењивања усаглашености фабричке контроле производње конструкционих хладнообликованих заварених шупљих профила ако испуњава следеће услове:
1) тело за оцењивање усаглашености, његов директор, односно чланови управе, као и запослена и друга ангажована лица (у даљем тексту: особље) одговорна за спровођење испитивања оцењивања усаглашености у складу са овом уредбом не смеју бити пројектанти, произвођачи, испоручиоци конструкционих хладнообликованих заварених шупљих профила, нити заступници било које од заинтересованих страна. Такође, они не смеју бити укључени, директно или као заступници у пројектовању, маркетингу или производњи, хладнообликованих шупљих профила;
2) за сваку врсту фабричке контроле производње конструкционих хладнообликованих заварених шупљих профила за коју тело за оцењивање усаглашености тражи именовање, као и за сваки поступак оцењивања усаглашености фабричке контроле производње, то тело, пре и после именовања, мора имати на располагању особље са техничким знањем, као и довољним и одговарајућим искуством за обављање послова оцењивања усаглашености, као и одговарајуће овлашћење за обављање послова оцењивања усаглашености;
3) тело за оцењивање усаглашености треба да има на располагању одговарајућу опрему за испитивања у зависности од захтева прописаних овом уредбом;
4) зарада, односно награда особља не може да зависи од броја обављених испитивања, нити од резултата тих испитивања;
5) тело за оцењивање усаглашености треба да има одговарајући општи акт којим је прописан поступак за обављање послова оцењивања усаглашености процеса фабричке контроле производње, укључујући и поступак одлучивања по приговорима на рад тог тела и донете одлуке;
6) тело за оцењивање усаглашености треба да има закључен уговор о осигурању од одговорности за штету;
7) особље је дужно да чува као пословну тајну све информације које добије приликом обављања послова оцењивања усаглашености, у складу са својим општим актом о пословној тајни, овом уредбом и другим прописима.
Одредбе става 1. овог члана не искључују могућност размене техничких информација између произвођача и тела за оцењивање усаглашености.
Поступак именовања тела из става 1. овог члана врши се у складу са одредбама прописа који уређују начин именовања тела за оцењивање усаглашености.
VII. ЗНАК УСАГЛАШЕНОСТИ
Члан 14. 
На конструкционе хладнообликоване заварене шупље профиле који су усаглашени са захтевима ове уредбе, пре испоруке на тржиште, ставља се српски знак усаглашености, у складу са прописом којим се уређује начин спровођења оцењивања усаглашености, садржај исправе о усаглашености, као и облик, изглед и садржај знака усаглашености. 
Српски знак усаглашености ставља произвођач или његов заступник, односно увозник ако произвођач или његов заступник није регистрован на територији Републике Србије, на видном месту, тако да буде читљив и неизбрисив, у складу са прописом којим се уређује начин спровођења оцењивања усаглашености, садржај исправе о усаглашености, као и облик, изглед и садржај знака усаглашености. 
На конструкционе хладнообликоване заварене шупље профиле се могу стављати и други знакови, симболи, натписи или друге ознаке, под условом да се тиме не смањује видљивост, читљивост и/или значење знака усаглашености.
На конструкционе хладнообликоване заварене шупље профиле се не могу стављати други знакови, симболи, натписи или друге ознаке чије стављање је забрањено законом којим се уређују технички захтеви за производе и оцењивање усаглашености.
VIII. ЗАШТИТНА КЛАУЗУЛА
Члан 15. 
Испорука или употреба конструкционих хладнообликованих заварених шупљих профила, који су испоручени на тржиште Републике Србије, а за који се утврди да не испуњавају захтеве из ове уредбе, може се ограничити или забранити, у складу са законом којим се уређују технички захтеви за производе и оцењивање усаглашености. 
IX. ПРЕЛАЗНЕ И ЗАВРШНЕ ОДРЕДБЕ
Члан 16. 
Произвођач сачињава декларацију о усаглашености на основу извештаја о испитивању и техничке документације из члана 11. став 8. ове уредбе, у складу са захтевима прописаним овом уредбом, а најдуже до годину дана од дана ступања на снагу ове уредбе.
Члан 17.
Даном почетка примене ове уредбе престаје да важи Правилник о техничким и другим захтевима за хладнообликоване заварене шупље профиле за челичне конструкције од нелегираних и финозрних челика („Службени гласник РС”, број 49/11).
Члан 18. 
Ова уредба ступа на снагу осмог дана од дана објављивања у „Службеном гласнику Републике Србије”, а примењује се oд 1. децембра 2015. године. 
 
05 број 110-11236/2015
У Београду, 5. новембра 2015. године 
Влада
Председник, 
Александар Вучић, с.р.