На основу члана 27. став 5, члана 28. став 4. и члана 29. став 5. Закона о финансирању политичких активности („Службени гласник РС”, бр. 43/11 и 123/14),
Директор Агенције за борбу против корупције, 20. јануара 2016. године, доноси 
 
ПРАВИЛНИК 
о евиденцијама и извештајима политичког субјекта
"Службени гласник РС", број 7 од 29. јануара 
				2016.
 
I. ОСНОВНЕ ОДРЕДБЕ
Члан 1.
(1) Овим правилником ближе се уређују форма, садржина и начин вођења евиденција о прилозима и евиденција о имовини и форма, садржина и начин подношења годишњег финансијског извештаја и извештаја о трошковима изборне кампање, који су прописани Законом о финансирању политичких активности (у даљем тексту: Закон).
(2) Обрасци евиденција и извештаја из става (1) овог члана прописани су овим правилником и његов су саставни део.
(3) Евиденције које води политички субјект су:
1) Евиденција о прилозима које је примио политички субјект и
2) Евиденција о имовини политичког субјекта.
(4) Извештаји које Агенцији за борбу против корупције (у даљем тексту: Агенција) подноси политички субјект су:
1) Годишњи финансијски извештај и 
2) Извештај о трошковима изборне кампање.
II. ЕВИДЕНЦИЈЕ О ПРИЛОЗИМА И ИМОВИНИ
Евиденција о прилозима
Члан 2.
(1) Политички субјект води евиденцију о свим прилозима које је примио од правних лица, физичких лица и међународних политичких удружења за финансирање редовног рада и изборне кампање. 
(2) Евиденција се води хронолошки, по даваоцима прилога и по врсти прилога (новчани прилог, поклон, услуге пружене без накнаде или под условима који одступају од тржишних). 
(3) У евиденцији из става (1) овог члана као неновчани прилог евидентира се и отпуст дуга уз напомену да је прилог дат у форми отпуста дуга.
(4) У случају коалиције, као политичког субјекта, коалиционим споразумом се одређује члан коалиције који води евиденцију о прилозима које прима коалиција.
(5) Чланови коалиције воде и сопствене евиденције о прилозима.
(6) Евиденција из става (1) овог члана води се на Обрасцу Е-1.
Вредност неновчаних прилога
Члан 3.
(1) Вредност прилога датог у виду услуге пружене без накнаде или у виду поклона исказује се као тржишна вредност пружене услуге, односно датог поклона. 
(2) Вредност прилога датог у виду услуге пружене под условима који одступају од тржишних процењује се с обзиром на одступања од уобичајене цене, рока и места извршења услуге.
(3) Одступања из ст. (1) и (2) овог члана морају се назначити у уговору о пружању услуга или о поклону или у рачуну издатом за пружену услугу. 
(4) Вредност прилога из става (2) овог члана исказује се као разлика између тржишне и уговорене вредности пружене услуге.
(5) Услуга пружена под условима који одступају од тржишних пружена од стране физичког лица које није регистровано код надлежног органа за пружање такве услуге евидентира се као услуга пружена без накнаде.
Евиденција о имовини
Члан 4.
(1) Политичка странка води евиденцију о имовини по врсти (стална имовина, обртна имовина, улози – сопствени извори, дугорочна резервисања и обавезе, ванбилансна актива и ванбилансна пасива, кредити и зајмови политичког субјекта за редован рад и/или изборну кампању).
(2) У делу евиденције који се односи на сталну имовину исказују се подаци о нематеријалним улагањима, некретнинама, постројењима и опреми, остали дугорочни финансијски пласмани односно удели у капиталу осталих неповезаних правних лица (задужбине и/или фондације чији је оснивач политички субјект) и о осталој непоменутој сталној имовини, а који се евидентирају у складу са прописима о рачуноводству.
(3) У делу евиденције који се односи на обртну имовину исказују се подаци о залихама, краткорочним потраживањима и краткорочним финансијским пласманима, готовинским еквивалентима и готовини и о осталој непоменутој обртној имовини, а који се евидентирају у складу са прописима о рачуноводству.
(4) Ванбилансна актива – потраживања по основу положеног изборног јемства и остало, укупна ванбилансна актива.
(5) У делу евиденције који се односи на улоге (сопствени извори) исказују се подаци о улозима (сопствени извори) оснивача и других лица, нераспоређени вишак прихода над расходима, вишак расхода над приходима, као и о насталим променама у току године на овим позицијама. 
(6) У делу евиденције који се односи на дугорочна резервисања и обавезе исказују се подаци о дугорочним кредитима и осталим дугорочним обавезама, краткорочним финансијским обавезама и о осталим непоменутим обавезама (друге обавезе, обавезе за порез на додату вредност, обавезе за порезе, доприносе и друге дажбине и пасивна временска разграничења), а који се евидентирају у складу са прописима о рачуноводству; као и вишак расхода над приходима изнад висине улога (сопствени извори).
(7) У делу евиденције који се односи на ванбилансну пасиву исказују се подаци о обавезама политичког субјекта по основу положеног изборног јемства и о осталим позицијама ванбилансне пасиве који се евидентирају у складу са прописима о рачуноводству.
(8) У делу евиденције који се односи на кредите или зајмове политичких субјектата за редован рад и/или изборне кампање, исказују се подаци о кредитима и зајмовима.
(9) Евиденција из става (1) овог члана води се на Обрасцу Е-2.
Начин вођења евиденција
Члан 5.
(1) Евиденције из чл. 2. и 4. овог правилника воде се према времену настанка промена (хронолошки), на основу уредне и веродостојне документације (извештаји о променама и стању средстава на рачуну, благајнички налози и дневници, пописне листе, уговори, рачуни, записници о примопредаји, потврде о пријему, обрачуни, писане изјаве даваоца прилога, пружаоца услуге, и др.).
(2) Евиденције из чл. 2. и 4. овог правилника воде се у електронској и писаној форми, на обрасцима евиденција прописаним овим правилником. Подаци у електронској и писаној форми евиденције су истоветни.
(3) Писана форма евиденције на свакој страни у горњем левом углу садржи ознаку обрасца евиденције, испод које је исписан назив врсте евиденције и ознака године за коју се евиденција води, у горњем десном углу садржи назив политичког субјекта и у доњем десном углу садржи редни број стране и укупан број страна евиденције.
(4) Евиденције из чл. 2. и 4. овог правилника воде се за период од 1. јануара до 31. децембра и закључују се 31. децембра за текућу годину у складу са прописима о рачуноводству, осим у случају када је политички субјект новооснован или политичка странка брисана из Регистра политичких странака, односно политички субјект престао да постоји, када се евиденција може водити за период који је краћи од календарске године.
(5) Писана форма евиденције закључује се стављањем датума и места закључења евиденције, потписом овлашћеног лица из члана 31. Закона и печатом политичког субјекта на последњој страни евиденције.
(6) Износи и вредности у евиденцијама из чл. 2. и 4. овог правилника, исказују се у динарима.
III. ГОДИШЊИ ФИНАНСИЈСКИ ИЗВЕШТАЈ
Садржина годишњег финансијског извештаја
Члан 6.
(1) Годишњи финансијски извештај сачињава се на Обрасцу И-1, који је прописан овим правилником.
(2) Извештај из става (1) овог члана садржи податке о политичком субјекту, приходима и расходима и имовини политичког субјекта.
(3) Извештај из става (1) овог члана сачињава се на основу књиговодствене документације, евиденција прописаних овим правилником и пратеће веродостојне документације (извештаји о променама и стању средстава на рачуну, благајнички налози и дневници, пописне листе, уговори, рачуни, записници о примопредаји, потврде о пријему, обрачуни, писмене изјаве даваоца прилога, пружаоца услуге и др.)
(4) Извештај из става (1) овог члана обухвата и приходе и расходе изборних кампања спроведених у години за коју се извештај подноси.
(5) Приходи и расходи, имовина, улози (сопствени извори) и обавезе политичког субјекта у годишњем финансијском извештају приказују се за период од 1. јануара до 31. децембра године за коју се извештај подноси.
(6) Новоосновани политички субјект приказује податке о приходима и расходима, имовини, улозима и обавезама у извештајној години у периоду који је краћи од календарске године или је највише једнак календарској години, али не приказује стање на дан 1. јануара извештајне године, као ни податке који се односе на претходну годину. На обрасцу годишњег финасијског извештаја (Образац И-1), политички субјект ставља назнаку „новоосновани” са датумом уписа у Регистар политичких странака који води надлежно министарство, односно датумом оснивања политичког субјекта. 
(7) Политичка странка која је у току извештајне године брисана из Регистра политичких странака који води надлежно министарство, односно политички субјект који је престао да постоји, приказује датум брисања из Регистра политичких странака, односно датум када је престао да постоји, и податке о приходима и расходима, имовини, улозима и обавезама за цео извештајни период до момента брисања, односно до момента када је престао да постоји, обједињен у нето износу.
(8) Политички субјект који је у току године променио назив уписује датум промене назива.
(9) Износи и вредности у извештају приказују се у динарима.
(10) Образац И-1 на првој страни у горњем левом углу садржи датум подношења електронске форме извештаја. У горњем десном углу исписана је програмски додељена шифра којом се потврђује регистрација електронске форме извештаја. У доњем десном углу садржи редни број стране и укупан број страна извештаја.
(11) Образац И-1 састоји се из четири дела: Општи подаци, II Приходи политичког субјекта, III Расходи политичког субјекта и IV Имовина, улози (сопствени извори), обавезе политичког субјекта и кредити и зајмови политичког субјекта за редован рад и/или изборну кампању.
(12) У делу I Општи подаци Обрасца И-1 уносе се подаци о:
1) политичком субјекту – наводећи врсту политичког субјекта, назив и скраћени назив; седиште и адресу; број телефона; новоосновани политички субјект ставља назнаку „новоосновани“ са датумом уписа у Регистар политичких странака које води надлежно министарство, односно датумом оснивања политичког субјекта; политичка странка која је у току извештајне године брисана из Регистра политичких странака који води надлежно министарство, односно политички субјект који је престао да постоји, уписује датум брисања из Регистра политичких странака, односно датум када је престао да постоји; политички субјект који је током извештајне године променио назив, уписује датум промене; адресу интернет презентације; електронску адресу; порески идентификациони број; матични број; шифру делатности; датум, број и место овере коалиционог споразума или споразума о образовању групе грађана; бројеве текућег рачуна, називе пословних банака у којима су рачуни отворени, врсте рачуна и намене рачуна;
2) задужбинама и фондацијама чији је оснивач политички субјект – наводећи назив; циљеве оснивања; матични број; датум оснивања/пререгистрације;
3) овлашћеном лицу из члана 31. Закона – наводећи име и презиме; датум именовања; функцију у политичком субјекту; ЈМБГ, адресу, контакт телефон и електронску адресу;
4) чланству у међународним политичким удружењима – наводећи назив међународног политичког удружења чији је политички субјект члан; врсту чланства и датум ступања у чланство.
(13) Подаци из става (12) тачка 3) овог члана који се односе на јединствени матични број, адресу, контакт телефон и електронску адресу овлашћеног лица из члана 31. Закона, користе се искључиво за потребе контроле годишњег финансијског извештаја и не објављују се на интернет презентацији политичког субјекта нити на интернет презентацији Агенције.
(14) У делу II Приходи политичког субјекта Обрасца И-1 уносе се подаци о:
1) новчаним средствима из јавних извора – наводећи назив за сваки извор новчаних средстава (републички буџет, покрајински буџет и буџет сваке јединице локалне самоуправе); годишњи износ пренетих средстава; број рачуна на који су средства пренета; основ преноса средстава (финансирање редовног рада или изборне кампање) и број и назив документа на основу којег се уносе подаци;
2) услугама и добрима – наводећи назив органа или организације која је услугу пружила или добро дала; вредност добра или услуге; место пружања услуге или давања добра; основ пружања услуге или давања добра; опис услуге или добра; датум пријема и број и назив документа на основу којег се уносе подаци; 
3) прилозима физичких лица – наводећи име и презиме даваоца прилога; место пребивалишта даваоца прилога; адресу даваоца прилога; ЈМБГ даваоца прилога; укупан износ новчаних давања у оквиру којег се уноси укупан износ чланарине и новчаног прилога; укупан износ неновчаних прилога; укупну вредност давања; намену давања (финансирање редовног рада или изборне кампање) и напомене;
4) прилозима правних лица и међународних политичких удружења – наводећи назив даваоца прилога; седиште даваоца прилога, адресу даваоца прилога, матични број даваоца прилога; укупан износ новчаних прилога; укупан износ неновчаних прилога; укупну вредност прилога; намену прилога (финансирање редовног рада или изборне кампање) и напомене;
5) приходима од чланарина – наводећи износ укупно наплаћене чланарине; намену прихода од чланарина (финансирање редовног рада или изборне кампање) и напомене; 
6) приходима од имовине политичког субјекта – наводећи врсту имовине на основу које се остварују приходи (покретна имовина, непокретна имовина или камата на улоге); опис имовине (грађевински објекти, пословни простор, земљишна парцела и др.) и место и адресу где се имовина налази; износ наплаћеног прихода; име и презиме/назив корисника имовине; датум закључења уговора; правни основ за стицање прихода (купопродаја, закуп или уговор о штедњи) и напомене;
7) другим приходима који се као такви евидентирају у складу са прописима о рачуноводству, а нису обухваћени у тач. 1) до 6), при чему је потребно навести појединачно сваки други приход који није обухваћен у тачкама од 1) до 6); његов износ и намену свих тих других прихода (финансирање редовног рада или изборне кампање);
8) свим приходима – наводећи износ и намену свих прихода укупно (финансирање редовног рада или изборне кампање). 
(15) Подаци из става (13) тачка 3) овог члана који се односе на адресу физичког лица даваоца прилога, ЈМБГ даваоца прилога, и подаци из става (13) тачка 6) овог члана који се односе на име и презиме/назив корисника имовине политичког субјекта користе се искључиво за потребе контроле годишњег финансијског извештаја и не објављују се на интернет презентацији политичког субјекта нити на интернет презентацији Агенције.
(16) У делу III Расходи политичког субјекта Обрасца И-1 уносе се подаци о:
1) режијским и текућим трошковима – наводећи према месту настанка трошак закупа простора, комуналне трошкове (електрична струја, грејање, вода и сл.), трошкове комуникације (фиксна и мобилна телефонија, интернет, директна пошта и сл.), остале трошкове, укупан износ свих трошкова према месту настанка, намену трошка (финансирање редовног рада или изборне кампање) и напомене;
2) трошковима рекламног материјала и публикација – наводећи према врсти рекламног материјала (плакати, брошуре, публикације, билборди, леци и др.), трошак дизајна и израде, штампе и дистрибуције рекламног материјала, укупан износ трошка за сваку врсту рекламног материјала, намену трошка (финансирање редовног рада или изборне кампање) и напомене;
3) трошковима јавних догађаја – наводећи према врсти јавног догађаја (страначка конвенција, изборна конвенција, митинг, трибина, конференција за штампу и други типови јавних догађаја), трошак закупа простора, организације, техничке припреме, путне и остале трошкове, укупан износ трошка за сваку врсту јавног догађаја, намену трошка (финансирање редовног рада или изборне кампање) и напомене; 
4) трошковима оглашавања – наводећи према врсти трошка (телевизија, радио, штампа, интернет и остали трошкови оглашавања), укупан износ трошка, име и презиме/назив извршиоца услуге, намену трошка (финансирање редовног рада или изборне кампање) и напомене; 
5) зарадама – наводећи укупне износе трошкова за бруто зараде и доприносе на терет послодаваца по основу зарада, ауторских хонорара и уговора о делу, намену трошка (финансирање редовног рада или изборне кампање) и напомене;
6) трошковима стручног усавршавања и оспособљавања, међународне сарадње и рада са чланством – наводећи врсте активности, износ трошка за сваку врсту активности и напомене;
7) другим трошковима који се као такви евидентирају у складу са прописима о рачуноводству, а нису обухваћени у тач. 1) до 6), при чему је потребно навести појединачно сваки други трошак који није обухваћен у тачкама од 1) до 6), његов износ и намену свих других трошкова (финансирање редовног рада или изборне кампање);
8) свим расходима – наводећи износ и намену свих расхода укупно (финансирање редовног рада или изборне кампање). 
(17) Сви трошкови исказују се са урачунатим порезима.
(18) У делу IV Имовина, улози (сопствени извори) и обавезе политичког субјекта Обрасца И-1 уносе се подаци о врсти имовине (позиција) који су исказани на одговарајућим рачунима означеним у колони 2, тако што се у колону 3 уносе подаци са рачуна на крају периода за који се извештај саставља, док се у колону 4 уносе подаци обрачуна одговарајућег периода претходне године и у колону 5 напомене. 
1) стална имовина – нематеријална улагања, некретнине, постројења и опрема (земљиште, грађевински објекти, аванси за некретнине, постројења и опрему, опреме, инвестиционе некретнине), дугорочни финансијски пласмани (удели у капиталу осталих неповезаних правних лица – задужбине и/или фондације), остала стална имовина непоменута од 1 до 3;
2) обртна имовина – залихе (плаћени аванси за робу у земљи и иностранству, плаћени аванси за услуге у земљи и иностранству и плаћени аванси за остало у земљи и иностранству), краткорочна потраживања и краткорочни финансијски пласмани, готовински еквиваленти и готовина (хартије од вредности; текући – пословни рачуни, благајна, девизни рачуни) и остала обртна имовина непоменута од 1 до 3;
3) укупна пословна имовина – стална имовина и обртна имовина;
4) ванбилансна актива – потраживања по основу положеног изборног јемства и остало; укупна ванбилансна актива;
5) улози (сопствени извори) – улози (сопствени извори) оснивача и других лица, нераспоређени вишак прихода над расходима и вишак расхода над приходима;
6) дугорочна резервисања и обавезе (дугорочни кредити и остале дугорочне обавезе), краткорочне финансијске обавезе (краткорочни кредити и зајмови у земљи и иностранству, обавезе из пословања, примљени аванси, депозити и кауције, добављачи у земљи, добављачи у иностранству и остале непоменуте краткорочне обавезе), обавезе по основу зарада, ауторских хонорара и уговора о делу (укупно бруто зарада и доприноси на терет послодавца) и обавезе које су непоменуте (друге обавезе, обавезе за порез на додату вредност, обавезе за порезе, доприносе и друге дажбине и пасивна временска разграничења);
7) вишак расхода над приходима изнад висине улога (сопствени извори);
8) укупна пасива – улози, дугорочна резервисања и обавезе и вишак расхода над приходима изнад висине улога;
9) ванбилансна пасива – обавеза по основу положеног изборног јемства и остало.
(19) У делу IV-1 Кредити и зајмови политичког субјекта за редован рад и/или изборну кампању Обрасца И-1 уносе се подаци о кредитима и зајмовима – наводећи назив пословне банке или друге финансијске организације која је одобрила кредит/зајам; износ одобрених средстава; износ утрошених средстава; износ пренетих средстава на рачун за финансирање редовног рада/изборне кампање; врсту и вредност обезбеђења кредита/зајма; период отплате кредита/зајма и напомене посебно за кредите и зајмове одобрене под условима који одступају од тржишних, а посебно за кредите и зајмове који су одобрени под тржишним условима;
(20) Новчана средства која један организациони део пренесе другом организационом делу унутар политичке странке не сматра се расходом/приходом.
(21) Новчана средства која унутар коалиције као политичког субјекта један коалициони партнер пренесе осталим коалиционим партнерима у складу са одредбама коалиционог споразума о расподели средстава за финансирање редовног рада сматра се расходом за оног ко средства преноси, а приходом за оног ко средства прима.
(22) Ако су подаци који се односе на претходну годину кориговани у складу са прописима о рачуноводству, у колону 4 у делу Имовина, улози (сопствени извори) и обавезе политичког субјекта уносе се тако кориговани подаци. 
IV. ИЗВЕШТАЈ О ТРОШКОВИМА ИЗБОРНЕ КАМПАЊЕ
Садржина извештаја о трошковима изборне кампање
Члан 7.
(1) Извештај о трошковима изборне кампање подноси се на Обрасцу И-2.
(2) Извештај о трошковима изборне кампање сачињава се на основу књиговодствене документације, евиденција прописаних овим правилником и пратеће веродостојне документације (извештаји о променама и стању средстава на рачуну, благајнички налози и дневници, пописне листе, уговори, рачуни, записници о примопредаји, потврде о пријему, обрачуни, писмене изјаве даваоца прилога, пружаоца услуге и др.)
(3) Износи и вредности у извештају приказују се у динарима.
(4) Образац И-2 на првој страни у горњем левом углу садржи датум подношења електронске форме извештаја. У горњем десном углу исписана је програмски додељена шифра којом се потврђује регистрација електронске форме извештаја. У доњем десном углу садржи редни број стране и укупан број страна извештаја.
(5) Образац И-2 састоји се из пет делова: I Општи подаци, II Приходи политичког субјекта у изборној кампањи, III Кредити и зајмови, IV Трошкови изборне кампање и V Изборно јемство.
(6) У делу I Општи подаци Обрасца И-2 уносе се подаци о:
1) политичком субјекту – наводећи врсту политичког субјекта, назив и скраћени назив; седиште и адресу; број телефона; адресу интернет презентације; електронску адресу; порески идентификациони број; матични број; шифру делатности; датум, број и место овере коалиционог споразума или споразума о образовању групе грађана; називе коалиционих партнера у случају коалиције; бројеве посебних рачуна за финансирање изборне кампање, називе пословних банака у којима су рачуни отворени, врсте рачуна;
2) овлашћеном лицу из члана 31. Закона – наводећи име и презиме; датум именовања; функцију у политичком субјекту; ЈМБГ, адресу, контакт телефон и електронску адресу.
(7) Подаци из става (6) тачка 2) овог члана који се односе на јединствени матични број, адресу, контакт телефон и електронску адресу овлашћеног лица из члана 31. Закона користе се искључиво за потребе контроле извештаја о трошковима изборне кампање и не објављују се на интернет презентацији Агенције за борбу против корупције.
(8) У делу II Приходи политичког субјекта у изборној кампањи Обрасца И-2 уносе се подаци о:
1) новчаним средствима из јавних извора – наводећи назив за сваки извор новчаних средстава (републички буџет, покрајински буџет и буџет сваке јединице локалне самоуправе), износ првог и другог примљеног дела и датум пријема, као и укупан износ примљених средстава; износ утрошених и враћених средстава у буџет, као и датум враћања у буџет;
2) услугама и добрима из јавних извора – наводећи назив органа или организације која је услугу пружила или добро дала; вредност добра или услуге; опис услуге или добра, датум пријема, активност за коју је примљена услуга или добро дато и назив и број документа на основу којег се уносе подаци; 
3) прилозима физичких лица – наводећи име и презиме даваоца прилога; место пребивалишта даваоца прилога; адресу даваоца прилога; ЈМБГ даваоца прилога; укупан износ новчаних прилога; укупан износ неновчаних прилога; укупну вредност прилога и напомене;
4) прилозима правних лица и међународних политичких удружења – наводећи назив даваоца прилога; седиште даваоца прилога, адресу даваоца прилога, матични број даваоца прилога; укупан износ новчаних прилога; укупан износ неновчаних прилога; укупну вредност прилога и напомене;
5) сопственим средствима – наводећи број рачуна за финансирање редовног рада са кога су средства пренета; износ пренетих средстава; износ утрошених средстава и износ враћених средстава на рачун за финансирање редовног рада;
6) укупно свим приходима изборне кампање – наводећи износ и напомене;
(9) Подаци из става (8) тачка 3) овог члана који се односе на адресу физичког лица даваоца прилога и ЈМБГ даваоца прилога користе се искључиво за потребе контроле извештаја о трошковима изборне кампање и не објављују се на интернет презентацији Агенције. 
(10) У делу III Кредити и зајмови политичког субјекта у изборној кампањи Обрасца И-2 уносе се подаци о кредитима и зајмовима – наводећи назив пословне банке или друге финансијске организације која је одобрила кредит/зајам; износ одобрених средстава; износ пренетих средстава на рачун за финансирање редовног рада/на рачун за финансирање изборне кампање; износ утрошених средстава; врсту и вредност обезбеђења кредита/зајма; период отплате кредита/зајма и напомене посебно за кредите и зајмове одобрене под условима који одступају од тржишних, а посебно за кредите и зајмове који су одобрени под тржишним условима;
(11) У делу после навођења података о кредитима и зајмовима политичког субјекта, исказују се укупно сви извори финансирања изборне кампање политичког субјекта – наводећи укупан збир свих прихода изборне кампање и износа утрошених средстава по основу подигнутог кредита/зајма.
(12) У делу IV Трошкови изборне кампање Обрасца И-2 уносе се подаци о:
1) трошковима изборног материјала – наводећи укупну цену, цену по комаду, број израђених комада, име и презиме/назив извршиоца услуге и напомене за сваку врсту промотивног материјала (летак, брошура, новине, плакат, билборд и други промотивни материјал) и за сваки посебни облик у оквиру сваке врсте промотивног материјала (летак 1, летак 2..., брошура 1, брошура 2...), као и друге трошкове дистрибуције;
2) трошковима јавних догађаја – наводећи цену, место одржавања јавног догађаја, датум одржавања јавног догађаја, име и презиме/назив извршиоца услуге и напомене за сваку врсту јавног догађаја (митинг, конвенција, други типови јавних манифестација и конференције за штампу) и за сваки посебни облик у оквиру сваке врсте јавног догађаја (митинг 1, митинг 2... конвенција 1, конвенција 2...);
3) трошковима оглашавања – наводећи цену, име и презиме/назив извршиоца услуге и напомене за сваку врсту оглашавања на телевизији, радију, интернету и у штампи (спот, оглас, закупљени термин, банер, посебан сајт изборне кампање) и за сваки посебни облик у оквиру сваке врсте оглашавања (спот 1, спот 2... оглас 1, оглас 2...), као и остале трошкове оглашавања;
4) осталим трошковима изборне кампање – наводећи цену, име и презиме/назив извршиоца услуге и напомене за трошкове овере потписа подршке бирача, остале путне трошкове, комуналне и режијске трошкове, трошкове закупа посебног простора у изборној кампањи, комуникације, додатног ангажовања људства, ангажовања маркетиншке агенције, опреме, јавномњењских истраживања (посебно за свако јавномњењско истраживање) и остале непоменуте трошкове.
(13) Сви трошкови исказују се са урачунатим порезима.
(14) У случају када су трошкови повезани, тако да се више врста трошкова не може раздвојити, тако повезани трошкови приказују се у оквиру ставке која чини претежни део трошкова, уз обавезну напомену који су трошкови обухваћени том ставком.
(15) Неће се сматрати трошком изборне кампање трошак који настане за време изборне кампање, а иначе настаје у вези са редовним радом политичког субјекта и измирен је са рачуна за финансирање редовног рада. 
(16) У делу V Изборно јемство Обрасца И-2 уносе се подаци о износу и даваоцу изборног јемства, као и посебни подаци за сваку врсту изборног јемства, и то:
1) за новац – број рачуна са којег и на који је изборно јемство уплаћено;
2) за банкарску гаранцију – назив банке која је гаранцију дала, врста обезбеђења банкарске гаранције и њен детаљан опис и име и презиме/назив јемца за банкарску гаранцију;
3) за државне хартије од вредности – датум доспевања и име и презиме/назив лица које држи хартије од вредности у портфељу;
4) за хипотеку на непокретности – опис и адресу непокретности; процењену вредност непокретности и име и презиме/назив власника непокретности;
(17) Подаци у делу V Изборно јемство Обрасца И-2 који се односе на адресу даваоца изборног јемства користе се искључиво за потребе контроле извештаја о трошковима изборне кампање и не објављују се на интернет презентацији Агенције.
V. НАЧИН ПОДНОШЕЊА ИЗВЕШТАЈА
Члан 8.
(1) Политички субјект који има представнике у представничким телима и свака регистрована политичка странка подноси Агенцији до 15. априла текуће године за претходну годину годишњи финансијски извештај прописан овим правилником заједно са мишљењем овлашћеног ревизора лиценцираног у складу са прописима о ревизији. 
(2) Политички субјект који учествује у изборној кампањи дужан је да у року од 30 дана од дана објављивања коначних резултата избора Агенцији поднесе извештај о трошковима изборне кампање који садржи податке о пореклу, висини и структури прикупљених и утрошених средстава из јавних и приватних извора.
(3) Извештаји из ст. (1) и (2) овог члана подносе се у електронској и у писаној форми. Извештаји се сматрају потпуним када су поднети у обе форме.
(4) Извештај је поднет у року из ст. (1) и (2) овог члана када је у том року поднет у електронској и писаној форми. 
(5) Извештаји из ст. (1) и (2) овог члана подносе се у електронској форми уношењем извештаја сачињених на Обрасцу И-1 и Обрасцу И-2 у апликативни софтвер Агенције уз коришћење програмски додељене шифре.
(6) Приликом подношења извештаја у електронској форми програмски се спроводи логичко-рачунска контрола извештаја. 
(7) По извршеној провери подносилац извештаја добија програмски додељену шифру којом се потврђује регистрација извештаја. 
(8) Писана форма извештаја садржи програмски додељену шифру којом се потврђује регистрација извештаја, датум електронског подношења извештаја, датум и место сачињавања писане форме извештаја, потпис овлашћеног лица из члана 31. Закона, печат политичке странке, односно у случају коалиције, печате политичких странака, чланова коалиције. 
(9) Подаци у електронској и у писаној форми извештаја морају бити истоветни.
(10) Уз писану форму годишњег финансијског извештаја прописаног овим правилником подноси се и мишљење овлашћеног ревизора на годишњи финансијски извештај (образац И-1), фотокопија регистрованог редовног годишњег финансијског извештаја (биланс стања, биланс успеха, напомене уз финансијски извештај), односно изјава о неактивности у случају када политички субјект није имао пословних догађаја нити податке о имовини и обавезама у извештајној години, коју политички субјект подноси надлежном органу у складу са Законом о рачуноводству и фотокопија евиденције прилога сачињене на обрасцу Е-1 и евиденције о имовини сачињене на обрасцу Е-2.
(11) Фотокопија регистрованог редовног годишњег финансијског извештаја из става (10) овог члана оверава се печатом политичког субјекта.
VI. ПРЕЛАЗНЕ И ЗАВРШНЕ ОДРЕДБЕ
Члан 9.
(1) Политички субјекти и све регистроване политичке странке као почетно стање у Евиденцији о имовини (Образац Е-2) за 2015. годину уносе стање на прописаним позицијама на дан ступања на снагу овог правилника.
(2) Политички субјекти и све регистроване политичке странке Годишњи финансијски извештај за 2015. годину сачињавају и на основу Евиденције о имовини и Евиденције о прилозима које су водили на основу Правилника о евиденцијама прилога и имовине, годишњем финансијском извештају и извештају о трошковима изборне кампање политичког субјекта („Службени гласник РС”, бр. 72/11, 25/12 и 31/13).
(3) Даном ступања на снагу овог правилника престаје да важи Правилник о евиденцијама прилога и имовине, годишњем финансијском извештају и извештају о трошковима изборне кампање политичког субјекта („Службени гласник РС”, бр. 72/11, 25/12 и 31/13).
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”.
Број 014-110-00-0001/16-01
Директор, 
Татјана Бабић, с.р.


Образац И-1 - Годишњи финансијски 
				извештај за ______ годину


Образац И-2 - Извештај о трошковима 
				изборне кампање за изборе за ______________ одржане 
				___.___.______
				године


Образац Е-1 - Евиденција прилога


Образац Е-2 - Евиденција о имовини