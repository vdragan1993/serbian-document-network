На основу члана 15б.
Закона о измирењу обавеза по основу девизне штедње грађана (“Службени лист
СРЈ”, бр. 59/98, 44/99 и 53/2001), 

гувернер Народне банке Југославије доноси
 
ОДЛУКУ


о условима под којима домаћа и страна лица могу износити из земље и уносити у 
земљу обвезнице које је издала СР Југославија
„Службени лист СРЈ”,
број 57 од 19. децембра 2001.
 

 
1. Домаће правно лице и предузетник, домаће физичко
лице, југословенски грађани на привременом раду у иностранству, страно правно
лице, као и страно физичко лице, могу износити из СР Југославије и уносити у СР
Југославију обвезнице емитоване у складу са Законом о измирењу обавеза по
основу девизне штедње грађана, под условом да их поднесу на увид надлежном
царинском органу.
2. О изнетим, односно унетим обвезницама из тачке 1.
ове одлуке, надлежни царински орган из те тачке води евиденцију, на основу које
сачињава извештај о апоенској структури, односно укупној вредности обвезница,
као и о роковима њиховог доспећа, који доставља Народној банци Југославије –
најкасније до 10. у месецу за претходни месец.
3. Ова одлука ступа на снагу наредног дана од дана
објављивања у “Службеном листу СРЈ”.
  
О бр. 63 
12. октобра 2001.
године 
Београд 
Гувернер
Народне банке Југославије
Млађан Динкић, с.
р.