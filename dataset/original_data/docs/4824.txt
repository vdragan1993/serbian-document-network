На основу члана 13. став 5. и члана 34. став 2. Закона о заштити и одрживом коришћењу рибљег фонда („Службени гласник РС”, број 128/14), 
Mинистар пољопривреде и заштите животне средине доноси
 
ПРАВИЛНИК
о условима и поступку за издавањe и одузимање лиценце за рибочувара, начину вођења Регистра издатих лиценци, као и o садржини и начину вођења Регистра привредних рибара
"Службени гласник РС", број 2 од 16. јануара 
				2016.
 
Члан 1.
Овим правилником прописују се ближи услови и поступак за издавање и одузимање лиценце за рибочувара (у даљем тексту: лиценца), начин вођења Регистра издатих лиценци, као и садржина и начин вођења Регистра привредних рибара.
Члан 2.
Лиценца се издаје ако је лице положило стручни испит за рибочувара.
Захтев за издавање лиценце лице из става 1. овог члана подноси министарству надлежном за послове заштите животне средине (у даљем тексту: министарство), најкасније 60 дана од дана полагања стручног испита за рибочувара.
Ако лице из става 1. овог члана не поднесе захтев у прописаном року, подноси пријаву за полагање стручног испита за рибочувара и поново полаже тај испит.
Члан 3.
Захтев за издавање лиценце из члана 2. овог правилника садржи име, презиме и адресу пребивалишта подносиоца захтева.
Уз захтев из става 1. овог члана подноси се:
1) фотокопија личне карте или очитана лична карта;
2) доказ о уплати републичке административне таксе.
Члан 4.
Министарство издаје лиценцу решењем најкасније 30 дана од дана подношења уредног захтева за издавање лиценце.
Члан 5.
Рибочувару који у току вршења послова рибочувара престане да испуњава услове прописане чланом 11. став 2. Закона о заштити и одрживом коришћењу рибљег фонда, одузима се лиценца. 
Члан 6.
Рибочувар против кога је покренут кривични поступак, не може обављати послове рибочувара до правоснажног окончања кривичног поступка. 
По окончању кривичног поступка, на предлог надлежног инспектора, у року од 30 дана министарство доноси решење којим се рибочувару одузима лиценца.
Подаци о одузимању лиценце уносе се у колону напомене Регистра издатих лиценци, а лице коме је одузета лиценца не може поново да полаже стручни испит за рибочувара.
Члан 7.
Регистар издатих лиценци води се у електронској форми и садржи: редни број у регистру, датум уписа у регистар, број лиценце (решења), име, презиме и јединствени матични број грађана, датум полагања стручног испита за рибочувара и напомену.
Члан 8.
Регистар привредних рибара води се у електронској форми и садржи: редни број у регистру, датум уписа у регистар, број уверења о положеном стручном испиту за привредног рибара, име, презиме и јединствени матични број грађана, датум полагања стручног испита за рибара и напомене. 
Члан 9.
Регистар из члана 8. овог правилника садржи и податке о правноснажној изреченој заштитној мери забране вршења делатности привредног рибара које доставља надлежни инспектор.
Члан 10.
Даном ступања на снагу овог правилника престаје да важи Правилник о условима и поступку издавања и одузимања лиценце за рибочувара и начину вођења регистра издатих лиценци за рибочувара („Службени гласник РС”, број 7/10) и Правилник о садржини и начину вођења регистра привредних рибара („Службени гласник РС”, број 69/10).
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”.
Број 119-01-152/2015-17
У Београду, 3. децембра 2015. године
Министар,
проф. др Снежана Богосављевић Бошковић, с.р.