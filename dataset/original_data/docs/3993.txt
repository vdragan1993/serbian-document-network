Редакцијски пречишћен текст
 
 
На основу члана 6. став 2, а у вези са чланом 21. став 2. Закона о стандардизацији („Службени гласник РС”, бр. 36/09 и 46/15) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о изменама и допунама оснивачког акта Института за стандардизацију Србије
"Службени гласник РС", бр. 93 од 13. 
				новембра 2015, 27 од 11. марта 2016.
 
I. ОСНОВНЕ ОДРЕДБЕ
Члан 1.
Институт за стандардизацију Србије основан је Одлуком о оснивању Института за стандардизацију Србије („Службени гласник РС”, број 16/07) и уписан је у регистар Трговинског суда у Београду, у регистарски уложак 7-356-00 Решењем број I Fi 314/08 од 1. октобра 2008. године, као самостална непрофитна организација. 
Институт за стандардизацију Србије je у складу са одредбама Одлуке о изменама и допунама оснивачког акта Института за стандардизацију Србије („Службени гласник РС”, број 88/09) уписан у регистар Привредног суда у Београду у регистарски уложак број 5-1208-00 Решењем број I Fi 569/09 од 4. јануара 2010. године, као установа.
Члан 2.
Институт за стандардизацију Србије (у даљем тексту: Институт) је једино национално тело за стандардизацију у Републици Србији, организује се као установа и послује у складу са прописима којима се уређује правни положај јавних служби.
Институт има својство правног лица.
Институт има права, обавезе и одговорности утврђене законом, овом одлуком и статутом.
За обавезе у правном промету са трећим лицима Институт одговара целокупном имовином.
Надзор над законитошћу рада Института, врши министарство надлежно за послове стандардизације.
Институт се уписује у судски регистар.
II. НАЗИВ И СЕДИШТЕ ИНСТИТУТА
Члан 3.
Назив Института је: Институт за стандардизацију Србије.
Скраћени назив Института је: ИСС.
Седиште Института је у Београду, Улица Стевана Бракуса 2.
III. ПЕЧАТ И ШТАМБИЉ
Члан 4.
Институт има велики и мали печат округлог облика и штамбиљ правоугаоног облика. 
Садржина великог, малог печата и штамбиља исписана је на српском језику ћириличким писмом. 
Велики и мали печат су обрубљени спољном дебљом и унутрашњом тањом линијом и у средини садрже мали грб Републике Србије, око којег је у првом реду исписан текст: Институт за стандардизацију Србије, а у другом текст: Република Србија, Београд.
Испод грба у средини малог печата налази се редни број печата исписан римским бројевима. 
Пречник великог печата је 32 mm, a малог 24 mm.
Институт има штамбиљ правоугаоног облика, основице 62 mm и висине 35 mm, на чијем врху се налази мали грб Републике Србије, испод кога, у посебним редовима следе: 
1) текст: Република Србија; 
2) текст: Институт за стандардизацију Србије; 
3) рубрика за уписивање броја под којим се заводи акт на који је стављен штамбиљ; 
4) рубрика за уписивање датума издавања акта;
5) текст: Београд.
Број печата и штамбиља, употреба, начин чувања, као и лица која су задужена за руковање печатом и штамбиљем ближе се уређују актом који доноси директор Института.
IV. ОСНИВАЧ ИНСТИТУТА
Члан 5.
Оснивач Института је Република Србија, за коју оснивачка права врши Влада, Београд, Немањина 11, (у даљем тексту: оснивач), у складу са законом.
Средства којима послује Институт су у државној својини.
Оснивач обезбеђује Институту просторије потребне за рад, средства и опрему, у складу са законом.
Средствима из става 2. овог члана Институт управља у складу са законом и овом одлуком.
V. ДЕЛАТНОСТ ИНСТИТУТА
Члан 6.
Институт обавља следеће послове:
1) доноси, објављује, преиспитује и повлачи српске стандарде у складу са правилима Института;
2) даје тумачење српских стандарда, као и тумачење примене српских стандарда, на захтев заинтересоване стране;
3) обезбеђује усаглашеност српских стандарда са међународним и европским стандардима;
4) води регистар донетих и повучених српских стандарда, у складу са правилима Института;
5) учествује у изради и преиспитивању међународних и европских стандарда у областима које су од интереса за Републику Србију;
6) сарађује са међународним и европским организацијама за стандардизацију и националним телима за стандардизацију држава потписница одговарајућих споразума из области стандардизације;
7) извршава задатке у вези са стандардизацијом, у складу са обавезама из потврђених међународних споразума чији је потписник Република Србија;
8) обезбеђује доступност јавности донетих и повучених српских стандарда, публикација, као и стандарда и публикација одговарајућих међународних, европских и националних тела за стандардизацију и врши њихову продају;
9) доставља обавештење, на захтев органа државне управе, о томе да ли је у области која се уређује техничким прописом донет одговарајући српски стандард или предстоји његово доношење, односно да ли постоји одговарајући међународни или европски стандард;
10) делује као информативни центар за стандарде, за информисање и обавештавање о стандардима, у складу са захтевима предвиђеним у одговарајућим међународним споразумима и обавезама које произлазе из чланства у одговарајућим међународним и европским организацијама за стандардизацију;
11) представља и заступа интересе стандардизације у Републици Србији у међународним и европским организацијама за стандардизацију;
12) одобрава употребу националног знака усаглашености са српским стандардима, у складу са правилима Института;
13) доноси правила на основу којих се доносе, објављују, преиспитују и повлаче српски стандарди;
14) поверава заинтересованим странама, у складу са својим правилима, израду предлога српских стандарда у специфичним областима;
15) промовише примену српских стандарда;
16) пружа стручну помоћ за примену, односно испуњавање захтева српских стандарда;
17) обавља послове сертификације производа, система менаџмента и особа;
18) обавља и друге послове из области стандардизације, у складу са законом и овом одлуком.
Послови које обавља Институт из става 1. тач. 1), 2), 4), 8), 13), 14), 15) и 16) овог члана односе се и на сродне документе.
Послове из става 1. тач. 16) и 17) Институт не може да обавља за потребе истог правног субјекта.
Послове из ст. 1. и 2. овог члана Институт не обавља ради стицања добити.
VI. ФИНАНСИРАЊЕ ИНСТИТУТА
Члан 7.
Средства за рад Институт обезбеђује:
1) из прихода које оствари наплатом чланарина;
2) продајом српских стандарда, сродних докумената и других публикација;
3) из прихода које оствари продајом услуга;
4) из буџета Републике Србије;
5) из других извора, у складу са законом.
Под средствима из става 1. тачка 5) овог члана подразумевају се поклони (донације) и други приходи остварени у складу са законом.
Средства из става 1. тачка 5) овог члана, обезбеђују се уз претходну сагласност оснивача.
Средства за чланарине Института у европским и међународним организацијама за стандардизацију обезбеђују се из буџета Републике Србије.
Програм рада Института
Члан 8.
Износ средстава за рад Института који се обезбеђује из буџета Републике Србије одређује се на основу годишњег програма рада (у даљем тексту: Програм рада), узимајући у обзир предвиђени приход од чланарина, продаје српских стандарда, сродних докумената и других публикација, продаје услуга, као и предвиђени приход из других извора.
Програм рада Институт доноси за сваку календарску годину и доставља министарству надлежном за послове стандардизације, у четвртом кварталу текуће године за наредну годину.
Оснивач даје сагласност на Програм рада, као и његове измене и допуне.
Програм рада садржи: редовне и ванредне активности, План доношења српских стандарда и финансијски план. 
Након доношења закона о буџету, Институт доноси Програм рада, а по потреби, доноси измене и допуне Програма рада у складу са законом којим се уређује буџетски систем.
Уколико Програм рада није донет до почетка календарске године за коју се доноси, зараде запослених се обрачунавају и исплаћују на начин и под условима утврђеним Програмом рада за претходну годину, све до доношења Програма рада за текућу годину.
VII. ПЛАН ДОНОШЕЊА СРПСКИХ СТАНДАРДА И ТРАНСПАРЕНТНОСТ
Члан 9.
Српски стандарди доносе се на основу плана доношења српских стандарда који се утврђује најмање једанпут годишње и који је јавно доступан на интернет страници Института.
План доношења српских стандарда садржи информацију о стандардима и сродним документима које Институт намерава да донесе или мења, које је донео или изменио на основу претходног плана доношења српских стандарда и они који су тренутно у поступку измене или доношења, а који нису настали идентичним или еквивалентним преузимањем међународних или европских стандарда.
План доношења српских стандарда садржи и информацију о броју међународних и европских стандарда за које се на основу доступних података међународних и европских организација за стандардизацију очекује да ће их Институт преузети у систем националне стандардизације.
Предложени годишњи план доношењa српских стандарда објављује се на интернет страници Института.
Члан 10.
План доношења српских стандарда, за сваки појединачни стандард или сродни документ, садржи и:
1) предмет и подручје примене стандарда или сродног документа;
2) фазу израде стандарда или сродног документа;
3) позивање на сваки међународни стандард или сродни документ који се користе као основа за доношење српског стандарда или сродног документа.
Кратко обавештење о постојању плана доношења српских стандарда Институт објављује у свом гласилу или на својој интернет страници, а када је то могуће, и у некој европској публикацији о стандардизацијским активностима.
VIII. ДОНОШЕЊЕ, ОБЈАВЉИВАЊЕ И ПОВЛАЧЕЊЕ СРПСКИХ СТАНДАРДА
Члан 11.
Акт којим се проглашава да је српски стандард или сродни документ донет, као и акт о повлачењу српског стандарда или сродног документа доноси директор Института у форми решења.
Акт из става 1. овог члана, као и информација о доношењу и повлачењу српских стандарда и сродних докумената са датумом доношења и бројем акта из става 1. овог члана, објављује се у гласилу Института и на интернет страници Института.
Повучени стандарди и сродни документи су доступни у Институту.
IX. ЧЛАНСТВО У ИНСТИТУТУ
Члан 12.
Члан Института може бити: привредно друштво, друго правно лице или предузетник који су основани по прописима Републике Србије, као и физичко лице које је држављанин Републике Србије (у даљем тексту: заинтересоване стране).
Чланство у Институту не може се преносити или преузимати.
Начин стицања и престанка статуса члана Института ближе се уређује статутом и другим актима Института.
Члан 13.
Члан Института има право да непосредно или преко овлашћеног представника учествује у раду и одлучивању у органима Института, као и управљању Институтом, у складу са овом одлуком и статутом.
Члан 14.
Члан Института има обавезу да:
1) се придржава одредаба Закона о стандардизацији, ове одлуке, статута и општих аката Института;
2) активно учествује у остваривању циљева, програма и планова Института;
3) Институту редовно плаћа чланарину;
4) промовише примену српских стандарда и сродних докумената.
Члан 15.
Члан Института има право на погодности, као што су:
1) посебан попуст код куповине стандарда, сродних докумената и других публикација;
2) посебан попуст код плаћања за услуге које Институт пружа у обављању послова стандардизације;
3) посебан попуст код плаћања накнаде за учешће на семинарима, конференцијама, саветовањима и другим стручним скуповима које Институт организује самостално или у сарадњи са другим правним лицима и организацијама;
4) друге погодности у складу са овом одлуком и статутом.
Одлуку о погодностима на које имају право чланови Института доноси управни одбор.
Погодности из става 1. тачка 2) овог члана не односе се на послове пружања стручне помоћи за примену односно испуњавање захтева српских стандарда и послове сертификације производа, система менаџмента и особа.
Погодности из става 1. овог члана, као и критеријуми за утврђивање посебног попуста, ближе се уређују статутом.
Члан 16.
Статутом се ближе уређују и друга права и обавезе члана Института.
Члан 17.
Чланство у Институту може престати услед:
1) добровољног иступања члана;
2) престанка рада члана Института, ако је члан правно лице или предузетник,
односно смрти члана Института, ако је члан физичко лице;
3) искључења члана;
4) престанка рада Института.
Одлуку о престанку чланства доноси директор Института.
Члан 18.
Чланарина представља редован допринос чланова општем развоју Института и националне стандардизације у Републици Србији.
Критеријуми за утврђивање висине чланарине за чланове Института ближе се уређују статутом.
Висина чланарине утврђује се посебном одлуком управног одбора, која се доноси на предлог директора Института, за сваку календарску годину.
Одлука о висини чланарине за наредну годину доноси се најкасније до краја текуће године.
X. ПРИСТУП МИКРО, МАЛИХ И СРЕДЊИХ ПРИВРЕДНИХ ДРУШТАВА И ПРЕДУЗЕТНИКА СТАНДАРДИМА И СТАНДАРДИЗАЦИЈИ
Члан 19.
Институт ће у циљу подстицања и олакшавања приступа микро, малим и средњим привредним друштвима и предузетницима (у даљем тексту: МСП) стандардима и поступку доношења стандарда, предузимати следеће активности:
1) извршити идентификацију стандардизацијских пројеката који су од посебног интереса за МСП;
2) омогућити приступ стандардизацијским активностима без обавезивања МСП да постану чланови Института;
3) обезбедити бесплатан приступ или посебан попуст за учешће у стандардизацијским активностима;
4) обезбедити бесплатан приступ нацртима стандарда;
5) обезбедити бесплатне апстракте стандарда на интернет страници Института;
6) одобравати посебне попусте за добијање стандарда или добијање групе стандарда по сниженим ценама.
XI. ОРГАНИ ИНСТИТУТА
Члан 20.
Органи Института су: скупштина, управни одбор, директор и надзорни одбор.
Скупштина
Члан 21.
Скупштину чине оснивач и чланови Института који у раду скупштине учествују непосредно или преко овлашћених представника.
Привредна друштва и друга правна лица, чланови Института, као и оснивач учествују у раду скупштине преко овлашћених представника.
Предузетници и физичка лица, чланови Института непосредно учествују у раду скупштине.
Члан Института, односно његов представник, као и представници оснивача у скупштини, имају по један глас.
Члан 22.
Привредно друштво и друго правно лице, члан Института, одређује једног представника у скупштину.
Представник члана Института мора поседовати писано овлашћење привредног друштва или другог правног лица које га је именовало, при чему то овлашћење може бити трајно или само за једну седницу скупштине.
Министар надлежан за послове стандардизације делегира најмање три представника оснивача у скупштину Института, од којих је један представник министарства надлежног за послове стандардизације, а остали представници делегирају се на предлог министарстава заинтересованих за послове стандардизације.
Захтев за одређивање овлашћених представника оснивача подноси директор Института.
Ако члану Института престане чланство у Институту, истовремено његовом представнику у скупштини престаје својство члана скупштине.
Члан 23.
Скупштина:
1) доноси Статут;
2) доноси годишњи план доношења српских стандарда;
3) бира и разрешава председника скупштине;
4) прихвата финансијски извештај Института;
5) усваја извештај о реализацији годишњег плана доношења српских стандарда;
6) доноси пословник о свом раду;
7) доноси правилник о чланству у Институту;
8) обавља и друге послове у складу са законом, овом одлуком и статутом.
Акт из става 1. тачка 1) овог члана, скупштина доноси уз сагласност оснивача.
Акте из става 1. тач. 1) и 2) овог члана, скупштина доноси на предлог управног одбора.
Члан 24.
Скупштина Института има председника, који за свој рад одговара скупштини.
Мандат председника скупштине траје четири године, уз могућност поновног избора.
Начин и поступак избора и разрешења, као и начин рада председника скупштине, ближе се уређује статутом и пословником о раду скупштине.
Председник скупштине сазива и води седнице скупштине и обавља друге послове који су одређени статутом и пословником о раду скупштине.
Члан 25.
Скупштина одлучује на редовним и на ванредним седницама.
Редовна седница скупштине сазива се најмање једном годишње, на предлог управног одбора.
Ванредна седница скупштине обавезно се сазива у року од 30 дана од дана подношења образложеног писаног захтева оснивача, управног одбора или једне петине чланова скупштине.
Члан 26. 
Одлуке Скупштине су пуноважне ако седници присуствује најмање једна трећина њених чланова.
Скупштина доноси одлуке јавним гласањем и то већином гласова присутних чланова.
Одлуке о појединим питањима, на захтев већине присутних чланова, скупштина може доносити тајним гласањем.
Скупштина може одлуке о појединим питањима доносити преписком (путем дописне седнице), на тај начин што се свим члановима скупштине истовремено доставља кратко писано образложење појединих питања заједно са предлозима одлука.
У том случају, чланови скупштине су дужни да своје одговоре у вези са предложеним одлукама за поједина питања доставе Институту у прописаном року, који не може бити краћи од 15 дана, у писаном облику.
Одлука о којој се гласало у складу са ст. 4. и 5. овог члана, сматраће се усвојеном, ако се о њој потврдно изјаснила већина чланова скупштине.
Члан 27.
Начин рада и одлучивања скупштине ближе се уређује статутом и пословником о раду скупштине.
Управни одбор
Члан 28.
Управни одбор је орган управљања пословањем Института, који за свој рад одговара оснивачу.
Управни одбор има председника и четири члана.
Председника и чланове управног одбора именује и разрешава оснивач.
Два члана управног одбора предлаже надлежно министарство, од којих је један представник министарства надлежног за послове стандардизације.
Два члана управног одбора предлаже скупштина Института из редова чланова Института.
Један члан управног одбора предлаже се из реда запослених у Институту.
Начин предлагања чланова управног одбора из реда чланова Института и запослених у Институту ближе се уређује статутом.
Члан 29.
Управни одбор:
1) доноси Програм рада, као и његове измене и допуне;
2) доноси правила Института на основу којих се доносе, објављују, преиспитују, одржавају и повлаче српски стандарди и сродни документи, на предлог стручног савета;
3) усваја извештај о реализацији Програма рада;
4) усваја финансијски извештај Института;
5) усваја полугодишњи извештај о реализацији Програма рада;
6) предлаже скупштини Статут;
7) доноси одлуке о располагању имовином Института;
8) доноси одлуку којом се утврђује висина чланарине за сваку годину; 
9) доноси одлуку о висини накнада за стандарде, сродне документе и друге публикације;
10) доноси Правилник о раду у складу са законом;
11) именује и разрешава председника и чланове стручних савета;
12) одлучује о располагању имовином велике вредности, у складу са законом којим се уређује правни положај привредних друштава;
13) предлаже скупштини доношење годишњег плана доношења српских стандарда;
14) даје сагласност на акт о унутрашњој организацији и систематизацији радних места у Институту;
15) доноси и друга општа акта Института;
16) обавља и друге послове у складу са законом, овом одлуком и статутом.
Акте из става 1. тач. 1) и 4) овог члана, управни одбор доноси уз сагласност оснивача, а акт из става 1. тачка 12) овог члана, по претходно прибављеној сагласности оснивача.
Акте из става 1. тач. 1) и 3) овог члана, управни 
				одбор доноси на предлог директора.*
Одлука о висини накнада за стандарде, сродне документе и друге публикације, као и о висини накнада за услуге које врши Институт у обављању послова у области стандардизације објављује се у „Службеном гласнику Републике Србије”.
*Службени гласник РС, број 27/2016
 
Члан 30.
Мандат председника и чланова управног одбора траје четири године, уз могућност поновног именовања.
У случају престанка мандата члана управног одбора пре истека времена за које је именован, именује се нови члан чији мандат траје до истека мандата члана на чије место се именује.
Управни одбор одлуке доноси већином гласова од укупног броја чланова, осим одлуке из члана 29. став 1. тачка 9) ове одлуке коју доноси једногласно.
Начин рада и одлучивања управног одбора ближе се уређују статутом и пословником о раду управног одбора.
Члан 31.
За председника и чланове управног одбора именују се лица која испуњавају следеће услове:
1) високо образовање на студијама другог степена (дипломске академске студије – мастер, специјалистичке академске студије, специјалистичке струковне студије), односно на основним студијама у трајању од најмање четири године;
2) искуство у трајању од најмање три године на стручним пословима у вези са стандардизацијом или сродним активностима;
3) искуство на руководећим пословима;
4) да није осуђивано за кривична дела.
Члан 32.
Председник и чланови управног одбора имају право на накнаду за рад.
Висину накнаде из става 1. овог члана утврђује управни одбор посебном одлуком. Критеријуми за утврђивање висине накнаде председнику и члановима управног одбора, као и начин исплате накнаде ближе се уређују статутом.
Накнада за рад председнику и члановима управног одбора исплаћује се за месец у коме је одржана седница.
Накнада за рад председнику и члановима управног одбора исплаћује се само за седницу на којој су присуствовали.
Директор
Члан 33.
Директор руководи радом Института и одговара за законитост рада и пословања, као и за стручни рад Института.
За свој рад директор је одговоран управном одбору.
Директора Института именује и разрешава оснивач, на предлог управног одбора.
Управни одбор предлаже кандидата за директора Института на основу спроведеног јавног конкурса.
Услови које мора испуњавати кандидат за директора утврђују се статутом.
Мандат директора траје пет година, с тим што исто лице може бити поново именовано за директора.
Директор не може бити члан управног одбора, члан надзорног одбора, као ни члан Института.
Директор не може бити члан органа управљања или члан надзорног тела правног лица које је члан Института или подносиоца пријаве за сертификацију.
Члан 34.
Директор:
1) заступа и представља Институт;
2) организује и руководи радом Института;
3) стара се о законитости рада и пословања, као и о стручном раду Института;
4) стара се о коришћењу средстава;
5) предлаже управном одбору Програм рада, као и његовe изменe и допунe;
6) предлаже управном одбору полугодишњи извештај о реализацији Програма рада;
7) предлаже управном одбору извештај о реализацији Програма рада;
8) предлаже скупштини извештај о реализацији годишњег плана доношења српских стандарда;
9) предлаже управном одбору одлуку којом се утврђује висина чланарине за сваку годину;
10) предлаже управном одбору одлуку о висини накнада за стандарде, сродне документе и друге публикације;
11) предлаже акта која разматра, односно доноси управни одбор;
12) доноси правила о оцењивању усаглашености са српским стандардима, као и правила о употреби националног знака усаглашености са српским стандардима, на предлог стручног савета;
13) доноси акт о унутрашњој организацији и систематизацији радних места у Институту, уз сагласност управног одбора;
14) доноси одлуку о пријему чланова Института и престанку чланства у Институту;
15) доноси документа којима се дефинише рад и успостављају правила за послове сертификације и послове пружања стручне помоћи за примену односно испуњавање захтева српских стандарда;
16) доноси одлуку о ценама за услуге које врши Институт у обављању послова сертификације и послова пружања стручне помоћи за примену односно испуњавање захтева српских стандарда;
17) доноси акт о доношењу, односно повлачењу српских стандарда и сродних докумената;
18) доноси акт о образовању комисије за стандарде и сродне документе, којим се одређује састав комисије, послови које комисија обавља, рокови за извршење посла и друга питања од значаја за рад комисије, као и одлуке о престанку рада комисије, на предлог стручног савета;
19) доноси одлуке у вези са пословањем Института, осим оних о којима одлучује управни одбор;
20) извршава и спроводи одлуке скупштине и управног одбора;
21) одлучује о правима и обавезама запослених у Институту, у складу са законом;
22) обавља и друге послове у складу са законом, овом одлуком и статутом.
Члан 35.
У случају одсутности или спречености директора, Институт заступа и представља запослени у Институту са посебним овлашћењима и одговорностима кога директор, у границама својих овлашћења, писмено овласти за заступање и потписивање.
Директор може овластити запосленог у Институту или друго лице да у одређеним правним пословима представља или заступа Институт, с тим што се у писаном овлашћењу одређује обим и садржина датих овлашћења.
Надзорни одбор
Члан 36.
Надзорни одбор је орган контроле законитости рада и финансијског пословања Института, који за свој рад одговара оснивачу у складу са законом, овом одлуком и статутом.
Члан 37.
Надзорни одбор има председника и два члана.
Председника и чланове надзорног одбора именује и разрешава оснивач.
Једног члана надзорног одбора предлаже скупштина Института из редова чланова Института.
Други члан надзорног одбора предлаже се из реда 
				запослених у Институту.*
Трећи члан надзорног одбора предлаже се из 
				министарства надлежног за послове стандардизације.*
Начин предлагања чланова надзорног одбора из редова 
				чланова Института и запослених у Институту ближе се уређује 
				статутом.*
Мандат чланова надзорног одбора траје четири године, уз могућност поновног именовања.
У случају престанка мандата члана надзорног одбора пре истека времена за које је именован, именује се нови члан чији мандат траје до истека мандата члана на чије место се именује.
*Службени гласник РС, број 27/2016
 
Члан 38.
За председника и чланове надзорног одбора именују се лица која испуњавају следеће услове:
1) високо образовање на студијама другог степена (дипломске академске студије – мастер, специјалистичке академске студије, специјалистичке струковне студије), односно на основним студијама у трајању од најмање четири године;
2) брисана је (види члан 3. Одлуке - 27/2016-15)
3) брисана је (види члан 3. Одлуке - 27/2016-15)
4) да није осуђивано за кривична дела.
Поред услова из става 1. овог члана, потребно је да 
				члан надзорног одбора предложен из министарства надлежног за 
				послове стандардизације, има и искуство на пословима из области 
				економије, финансија, права или корпоративног управљања.*
*Службени гласник РС, број 27/2016
 
Члан 39.
Надзорни одбор:
1) врши надзор над законитошћу рада органа Института;
2) контролише веродостојност и комплетност извештаја о реализацији Програма рада;
3) контролише веродостојност и комплетност финансијског извештаја;
4) обавља и друге послове утврђене законом, овом одлуком и статутом.
Члан 40.
Надзорни одбор ради и одлучује на седницама.
Седнице надзорног одбора одржавају се по потреби, а највише четири пута годишње.
Одлуке надзорног одбора доносе се јавним гласањем, при чему је потребно да се о њима потврдно изјасне најмање два члана надзорног одбора.
Седнице сазива и води председник надзорног одбора.
Члан 41.
Надзорни одбор најмање једанпут годишње подноси оснивачу извештај, ради информисања, о извршеном надзору над законитошћу рада органа Института, финансијском пословању и другим питањима од значаја за рад Института.
Оснивач може тражити ванредне извештаје од надзорног одбора ако се за тим укаже потреба.
Члан 42.
Председник и чланови надзорног одбора имају право на накнаду за рад.
Висину накнаде из става 1. овог члана утврђује управни одбор посебном одлуком.
Критеријуми за утврђивање висине накнаде председнику и члановима надзорног одбора, као и начин исплате накнаде ближе се уређује статутом.
Накнада за рад председнику и члановима надзорног одбора исплаћује се за месец у коме је одржана седница.
Накнада за рад председнику и члановима надзорног одбора исплаћује се само за седницу на којој су присуствовали.
Члан 43.
Начин рада и одлучивања надзорног одбора ближе се уређују статутом и пословником о раду надзорног одбора.
XII. СТРУЧНА ТЕЛА
Стручни савети
Члан 44.
Ради усмеравања стручног рада у појединим областима стандардизације, у Институту се, као стручна тела, образују стручни савети.
Члан 45.
Управни одбор именује и разрешава председнике и чланове стручних савета за поједине области стандардизације.
Чланови стручних савета бирају се из реда признатих стручњака и научних радника из области за које су стручни савети образовани.
Стручни савет образује се актом управнoг одбора и за свој рад одговоран је управнoм одбору.
Председник и чланови стручног савета именују се на период од пет година и по истеку тог периода могу поново бити именовани.
Председник стручног савета, по потреби присуствује седницама скупштине, односно управног одбора, без права гласа.
Члан 46.
Стручни савети образују се за следеће области стандардизације:
1) стручни савет за области за које су надлежне Међународна организација за стандардизацију (ISO) и Европски комитет за стандардизацију (CEN);
2) стручни савет за области за које су надлежне Међународна електротехничка комисија (IEC), Међународна унија за телекомуникације, Сектор за стандардизацију телекомуникација (ITU), Заједнички комитет за информациону технологију (ISO/IEC JTC 1), Европски комитет за стандардизацију у области електротехнике (CENELEC) и Европски комитет за стандарде у области телекомуникација (ETSI);
По потреби, управни одбор може донети одлуку о оснивању заједничког стручног савета или о оснивању више од једног стручног савета за области стандардизације наведене у ставу 1. овог члана.
Број чланова стручног савета за конкретну област стандардизације, критеријуми за именовање и разрешење председника и чланова стручног савета, као и друга питања од значаја за рад стручног савета уређују се статутом и другим актима Института.
Члан 47.
Стручни савет:
1) предлаже управном одбору доношење правила Института на основу којих се доносе, објављују, преиспитују, одржавају и повлаче српски стандарди и сродни документи;
2) предлаже директору доношење правила о оцењивању усаглашености са српским стандардима, као и правила о употреби националног знака усаглашености са српским стандардима;
3) предлаже директору образовање и престанак рада комисија за стандарде и сродне документе ради реализације Програма рада, годишњег плана доношења српских стандарда, као и измене и допуне аката о образовању ових комисија;
4) припрема стручне основе за Програм рада, годишњи план доношења српских стандарда, као и друга програмска акта Института;
5) даје предлоге и мишљења о организацији рада Института;
6) доноси пословник о свом раду;
7) обавља и друге послове у складу са овом одлуком, статутом и пословником о свом раду.
У случајевима када из објективних разлога није могуће образовати комисију за стандарде и сродне документе, стручни савет обавља послове комисије за српске стандарде у процесу израде и доношења српских стандарда и сродних докумената које је потребно донети ради испуњења обавеза које проистичу из чланства у европским и међународним организацијама за стандардизацију.
Члан 48.
Остала питања у вези са начином рада и одлучивања стручних савета ближе се уређују статутом и пословником о раду стручних савета.
Комисије
Члан 49.
Комисије, као стручна тела, образују се ради доношења, преиспитивања и повлачења српских стандарда и сродних докумената у појединим областима стандардизације за које постоји интерес заинтересованих страна. 
Области стандардизације за које се образују комисије одређују се према областима стандардизације за које су образовани технички комитети међународних и европских организација за стандардизацију.
Члан 50.
Комисије образује директор, на предлог стручног савета.
Чланови комисија именују се из реда истакнутих стручњака из одговарајуће области за коју се доноси српски стандард односно сродни документ.
Комисије имају секретара из реда запослених у Институту.
Рад у комисијама је добровољан и заснива се на општим начелима стандардизације која су уређена чланом 4. Закона о стандардизацији.
Остала питања у вези са образовањем и начином рада комисија, ближе се уређују статутом и правилима Института која доноси управни одбор.
Члан 51.
По потреби, директор може донети одлуку о оснивању једног или више стручних тела за области сертификације или  пружања стручне помоћи за примену односно испуњавање захтева српских стандарда.
Рад стручних тела ближе се уређује статутом.
XIII. ОПШТА АКТА
Члан 52.
Статут је највиши општи акт Института.
Измене и допуне статута, као и других општих аката Института врше се по поступку и на начин који је прописан за његово доношење.
Статут се објављује у „Службеном гласнику Републике Србије”.
Члан 53.
У Институту се доносе и друга општа акта, као што су правилници, пословници и друга акта којима се уређују поједина питања у вези са обављањем делатности Института, као и одлуке којима се уређују питања од значаја за рад Института, у складу са законом, овом одлуком и статутом.
Општа акта из става 1. овог члана објављују се на огласној табли Института и ступају на снагу осмог дана од дана објављивања.
XIV. ЈАВНОСТ РАДА
Члан 54.
Рад Института је јаван.
Јавност рада остварује се објављивањем информација и података о раду Института у службеном гласилу, у посебним публикацијама, на интернет страници Института, као и пружањем информација и података о раду Института средствима јавног информисања.
За давање информација и података о раду Института средствима јавног информисања, надлежан је директор Института, односно лице које он овласти писаним овлашћењем.
XV. ПРЕЛАЗНЕ И ЗАВРШНЕ ОДРЕДБЕ
Члан 55.
Запослени у Институту за стандардизацију Србије настављају да раде у Институту, а своја права и обавезе остварују у складу са законом и општим актима Института.
Члан 56.
Постојећи органи Института настављају да обављају послове из свог делокруга до истека мандата за који су именовани, односно до њиховог разрешења и до именовања нових, у складу са законом и овом одлуком.
Стручни савети настављају да раде као стручна тела, у складу са Законом о стандардизацији и овом одлуком.
Комисије за стандарде које су образоване до ступања на снагу ове одлуке настављају да раде као стручна тела, у складу са Законом о стандардизацији и овом одлуком.
Члан 57.
Институт ће своја општа акта ускладити у року од шест месеци од дана ступања на снагу ове одлуке.
Члан 58.
Ову одлуку објавити у „Службеном гласнику Републике Србије”.
05 број 023-11583/2015-2
У Београду, 12. новембра 2015. године
Влада
Председник,
Александар Вучић, с.р.