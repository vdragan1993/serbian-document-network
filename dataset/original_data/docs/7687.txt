На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), 
	
Влада доноси 
 
ОДЛУКУ
о утврђивању зграде Министарства социјалне политике и народног здравља у Београду за споменик културе

	"Службени гласник РС", број 51 од 12. јуна 2013.
 
1. Зграда Министарства социјалне политике и народног здравља у Београду утврђује се за споменик културе.
2. Зграда Министарства социјалне политике и народног здравља у Београду (у даљем тексту: споменик културе) налази се на територији општине Савски венац, у граду Београду, Улица кнеза Милоша број 101, у државној својини, на катастарској парцели број 1485/1, КО Савски венац, у државној својини. 
	
Споменик културе саграђен је 1933. године према пројекту једног од водећих српских архитеката, Димитрија М. Лека, у време његове пуне стваралачке зрелости. Конципиран је у потпуности по начелима академизма, уз примену строге симетрије у решењу основа и фасада. Смештен је дуж једне од најважнијих саобраћајница, али и једне од најатрактивнијих београдских улица са изузетним грађевинским фондом. Реализован је као слободностојећи, троспратни објекат правоугаоне основе. Композиција главне фасаде осмишљена је монументално и репрезентативно, с обзиром на карактер не само простора већ и намене. Наглашеној хоризонтали која се огледа у дугачком уличном фронту, успешно се супроставља вертикални ритам високих и снажних колонада, успостављајући на тај начин потпуну равнотежу и хармонију главне фасаде. Извесна строгоћа иза које се очитава осврт на модернизам који у то време постаје доминантан правац у архитектури, уочава се у доста сведеној, али довољно скулптуралној рељефној декорацији. Аутор две скулптуралне композиције које су постављене на крајевима уличне фасаде у нивоу првог спрата, је вајар Лојзе Долинар. Пасарелом са дворишне стране објекат је спојен са вишеспратним објектом грађеним касније, који нема веће архитектонске вредности, али је у функцији уличног објекта. 
	
Споменик културе поседује архитектонске, културно-историјске и урбанистичке вредности. Архитектонском композицијом и формом, уметничком изражајношћу и урбанистичким концептом, сврстава се у антологијска дела београдске монументалне архитектуре и целокупне српске међуратне архитектуре. У плодном стваралачком опусу арх. Димитрије М. Лека, издваја се као његово најзначајније дело у коме је дошло до пуног изражаја ауторово поимање академизма, утемељено на класичном образовању али и перципирању модернизма као одраза савремених кретања.
3. Заштићена околина споменика културе обухвата катастарску парцелу број 1485/1, КО Савски венац, у државној својини.
4. Утврђују се следеће мере заштите споменика културе:
1) очување изворног изгледа спољашње архитектуре и ентеријера, хоризонталног и вертикалног габарита, облика и нагиба крова, свих конструктивних и декоративних елемената, стилских карактеристика, оригиналних материјала и функционалних карактеристика;
2) ажурно праћење стања и одржавање конструктивно-статичког система, кровног покривача, свих фасада, ентеријера и исправности инсталација у споменику културе;
3) забрана радова који могу угрозити статичку стабилност споменика културе; 
	
4) забрана преправки, доградње, преградње и надградње споменика културе; 
	
5) вођење електро и ТТ водова подземним путем;
6) забрана постављања прикључних кутија, ормара и расхладних уређаја на фасадама споменика културе.
5. Утврђују се следеће мере заштите заштићене околине споменика културе:
1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе и његову заштићену околину;
2) забрана постављања покретних тезги, киоска и других привремених објеката унутар заштићене околине;
3) забрана радова који могу угрозити статичку безбедност споменика културе; 
	
4) забрана извођења радова којима се врши промена облика или намене терена; 
	
5) забрана постављања далековода, ваздушних електро и ТТ водова преко заштићених парцела; њихово вођење извршити подземним каналима, уз враћање терена у првобитно стање; 
	
6) урбанистичко и комунално уређење и редовно одржавање простора заштићене околине споменика културе у функцији споменика културе. 
	
6. Ова oдлука ступа на снагу осмог дана од дана објављивања у „Службеном гласнику Републике Србије”.
 
05 броj 633-4148/2013
У Београду, 4. јуна 2013. године
Влада
Председник,
Ивица Дачић, 
	с.р.