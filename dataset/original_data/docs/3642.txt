На основу члана 9. став 1. Закона о концесијама („Службени
гласник РС”, број 55/03) и члана 43. став 1. Закона о Влади („Службени гласник РС”,
бр. 55/05 и 71/05 – исправка),
Влада доноси
 
ОДЛУКУ
о давању концесије за
изградњу, одржавање и коришћење објеката за прихватање, обраду и одлагање чврстог
отпада на депонији Винча, ради обављања комуналне делатности у тим објектима
„Службени гласник РС“,
број 114
од 22. децембра 2006.
 
 
1.
Предмет концесије је изградња, одржавање и коришћење објеката за прихватање, обраду
и одлагање чврстог отпада на депонији Винча, ради обављања комуналне делатности
у тим објектима. 
Депонија
Винча обухвата простор левкасте долине на дунавској падини, у средишњем делу сливног
подручја Ошљенског потока у КО Винча, општина Гроцка и са свих страна окружена је
пољопривредним земљиштем, просторно и орографски потпуно изолована од приградских
насеља Велико Село и Сланци на северу, и Винче на југу, док је са западне стране
са Београдом повезана смедеревским путем. Депонија Винча се простире на површини
од око 40 хектара, а Регулационим планом депоније смећа на десној обали Дунава
– депонија „Винча” из 2002. године („Службени лист града Београда”, број 21/02)
предвиђено је проширење постојеће депоније на 130 хектара. 
 
2.
Рок трајања концесије је 25 година.
 
3.
Концесија се даје на основу претходно спроведеног поступка јавног тендера. Јавни
тендер спроводи тендерска комисија коју образује министар надлежан за послове државне
управе и локалне самоуправе у року од 30 дана од дана доношења ове одлуке.
Оглас
о јавном тендеру припрема и објављује град Београд у „Службеном гласнику Републике
Србије”, у дневном листу „Политика” и у најмање два међународна листа у року од
60 дана од дана доношења ове одлуке.
Тендерска
документација ће садржати све неопходне елементе и упутства за припремање понуде
учесника на јавном тендеру, а нарочито: упутство како да се сачини понуда и образац
понуде; образац изјаве да понуђач прихвата услове из огласа на јавном тендеру; врсту
и обим радова; рок извршења радова; техничку документацију; начин спровођења контроле
и обезбеђивања гаранције квалитета; навођење врсте финансијске гаранције којом понуђачи
обезбеђују испуњење својих финансијских и других обавеза; врсту и садржину докумената
који се прилажу као доказ о испуњености услова за учешће на јавном тендеру и друге
елементе од значаја за предмет концесије.
Тендерска
документација ће бити достављена свим заинтересованим кандидатима истовремено са
објављивањем огласа о јавном тендеру. Саставни део тендерске документације је „Меморандум
о тендерској процедури” који, поред правила за подношење понуде, садржи и остале
прилоге од значаја за поступак. 
Заинтересовани
кандидати ће бити у обавези да поднесу техничку и финансијску понуду.
Тендерска
процедура ће имати две фазе: И фаза обухвата оцену техничких понуда, а ИИ фаза отварање
финансијских понуда оних кандидата за чију техничку понуду се утврди да испуњава
минималне техничке захтеве, после чега ће уследити збирно оцењивање техничких и
финансијских понуда квалификованих кандидата.
Сви
кандидати ће бити у обавези да уз понуде доставе одговарајућу банкарску гаранцију
за поступак тендера.
 
4.
Концесија се може дати правном домаћем или страном лицу, које испуњава следеће услове:
1)
да је регистровано код надлежног органа, односно организације за обављање делатности
у области управљања отпадом, у складу са прописима државе у којој има седиште;
2)
да није покренут поступак стечаја или ликвидације или други поступак због кога би
остваривање права и обавеза из концесионог односа било неизвесно;
3)
да има одговарајући бонитет додељен од стране квалификоване специјализоване организације;
4)
да је измирило обавезе по основу пореза, доприноса и других јавних дажбина у складу
са прописима државе у којој има седиште;
5)
да је активно у обављању делатности у области управљања отпадом најмање пет година,
од тога да је најмање две године успешно директно руководио депонијом која је у
Европској унији или ЕПА ИИ рангу, чији капацитет износи најмање 500 тона дневно;

6)
да има искуство у: управљању система за сакупљање, уклањању и третману процедних
вода; дизајнирању нових депонија; процесима затварања напуштених депонија; 
7)
да има минимум неопходног финансијског искуства у планирању пројеката за изградњу
нових или већ постојећих депонија.
Врста
и садржина докумената којима се доказује испуњеност услова из става 1. ове тачке
биће одређена огласом о јавном тендеру, односно тендерском документацијом.
 
5.
Критеријуми на основу којих се бира најповољнија понуда су:
1)
технички капацитет и искуство кандидата, који ће морати да задовољи унапред одређене
минималне нивое;
2)
техничко решење – детаљни индустријски план Депоније Винча, чија је сврха да представи
начин на који кандидат намерава да пружи ниво услуга предвиђен у тендерској документацији;

3)
начин и услови обезбеђивања финансијских средстава за реализацију предмета концесије.
Приликом
оцене понуде вршиће се оцена техничке и финансијске понуде, тако што ће тендерска
комисија засновати своју одлуку о избору најбољег понуђача на основу највише збирне
оцене техничке и финансијске понуде. Код оцене финансијске понуде узеће се у обзир
предложена висина цене која ће се наплаћивати корисницима концесионе услуге по тони
депонованог отпада.
 
6.
Концесионар ће бити у обавези да управља Депонијом Винча, сагласно прописима и стандардима
Републике Србије и Европске уније којима се уређује област управљања отпадом и област
заштите животне средине, безбедности и заштите здравља на раду запослених код концесионара.
Ове обавезе биће детаљније предвиђене у уговору о концесији.
Ради
обављања концесионе делатности оснива се концесионо предузеће као друштво са ограниченом
одговорношћу или акционарско друштво, у складу са законом којим се уређује правни
положај привредних друштва.
Концесионо
предузеће оснива се у року од 60 дана од дана закључења уговора о концесији са седиштем
у Републици Србији, осим у случају ако има већ основано предузеће за обављање исте
делатности. На концесионо предузеће преносе се сва права и обавезе концесионара
из уговора о концесији. 
 
7.
Концесионар обезбеђује израду Пројекта санације, затварања и рекултивације постојеће
депоније и израду Студије о процени утицаја на животну средину за проширење Депоније
у Винчи, као и прибављање сагласности на предметни пројекат од надлежног органа.
Концесионар обезбеђује примену мера заштите животне средине и праћење стања животне
средине (мониторинг) и посебне услове утврђене уговором о концесији.
Концесионар
обезбеђује примену мера опште сигурности и заштите здравља запослених, у складу
са прописима којима се уређује заштита на раду запослених и други облици заштите
живота и здравља запослених и опште сигурности. Концесионар ће извршити потребну
обуку особља свих категорија и биће одговоран за заштиту на раду и здравствену заштиту,
укључујући обезбеђење личне заштитне опреме.
Права
и обавезе које се односе на предузимање мера заштите запослених, као и одговорност
за накнаду штете проузроковане угрожавањем опште сигурности, утврђују се уговором
о концесији. 
 
8.
Концесионар, у складу са условима из тендерске документације, обезбеђује следеће
гаранције:
1)
гаранцију за добро извршење посла за период изградње која ће износити 10% од предрачунске
вредности инвестиције за период изградње, са горњим лимитом од милион евра; 
2)
гаранцију за добро извршење посла за период одржавања и коришћења која ће износити
5% од предрачунске вредности инвестиције за период одржавања и коришћења, са горњим
лимитом од милион евра. Ова гаранција ће прогресивно бити смањивана до нуле. 
Гаранције
из става 1. ове тачке морају бити издате од стране угледне међународне банке, односно
међународне финансијске институције и одобрене од стране концедента.
Гаранције
из става 1. ове тачке треба да гарантују квалитет и ефикасност пружања свих услуга
у предвиђеном року, на које се концесионар обавезује уговором о концесији. 
Концесионар
за време трајања уговора о концесији обезбеђује и следеће врсте осигурања: осигурање
извођача од свих ризика; осигурање од загађења животне средине; осигурање трећих
лица; осигурање од професионалне одговорности; лично осигурање радника и осигурање
од оштећења имовине. Концесионар ће бити у обавези да обезбеди и друге врсте обезбеђења
утврђене уговором о концесији.
 
9.
Концесиона накнада за коришћење добара и обављање делатности биће симболична.
 
10.
Концедент ће обезбедити концесионару, у оптималном временском периоду, приступ земљишту
у оквиру Депоније Винча предвиђеном за изградњу нових депонијских ћелија и пружити
помоћ при обезбеђивању неопходних дозвола за планирање и изградњу објеката предвиђених
уговором о концесији. 
Концесионар
има право да од корисника услуга наплати накнаду за извршавање концесионе делатности,
у складу са законом и другим прописима и стандардима
Концесионар
има обавезу да по писменом налогу концедента обезбеди слободан и бесплатан приступ
Депонији Винча и објектима у саставу депоније и доставља концеденту извештаје на
начин уређен уговором о концесији.
 
11.
Очекује се да укупна висина инвестиције буде приближно 40 милиона евра у току трајања
концесионог уговора.
 
12.
Ову одлуку објавити у „Службеном гласнику Републике Србије”.
  
05 број 35-3653/2006-5
У Београду, 21. децембра
2006. године

Влада
Председник,

Војислав Коштуница, с.р.