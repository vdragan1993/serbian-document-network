На основу члана 127. став 2. Закона
о Војсци Србије („Службени гласник РС”, број
116/07),
Министар
одбране доноси
 
 
ПРАВИЛНИК 
о критеријумима за оцењивање
цивилних лица
на служби у Војсци Србије 
„Службени гласник РС“, број 7 од 30. јануара
2009. 
 
 
I. УВОДНА ОДРЕДБА 
 
Члан 1.
Овим
правилником уређују се критеријуми за оцењивање цивилних лица на служби у Војсци
Србије и цивилних лица на служби у војним јединицама и војним установама које су
функционално и организационо везане за Министарство одбране (у даљем тексту: цивилна
лица). 
Критеријуми
за напредовање цивилних лица уређени су одредбама прописа којима се уређују плате
и друга новчана примања професионалних припадника Војске Србије. 
 
II. КРИТЕРИЈУМИ ЗА ОЦЕЊИВАЊЕ
ЦИВИЛНИХ ЛИЦА 
 
Члан 2.
Критеријуми
за оцењивање резултата рада цивилних лица јесу: постигнути резултати; самосталност
у раду; предузимљивост у раду; стваралачка способност и инвентивност у раду; савесност
и прецизност у раду; спремност за тимски рад и квалитет сарадње и остале способности.

 
Члан 3. 
Постигнути
резултати у извршавању послова формацијског места показују колико је цивилно лице
успешно у извршавању послова и задатака формацијског места у складу са утврђеним
радним циљевима, што подразумева и квалитет његовог рада. 
 
Члан 4. 
Самосталност
у раду показује способност цивилног лица да у оквиру основних упутстава и надзора
оцењивача извршава послове и задатке формацијског места, односно спроводи утврђене
радне циљеве. 
 
Члан 5. 
Предузимљивост
у раду показује способност цивилног лица да без посебних упутстава оцењивача планира
и извршава послове свог формацијског места у оквиру утврђених радних циљева. 
 
Члан 6.
Стваралачка
способност и инвентивност у раду показују способност цивилног лица да стваралачким
и аналитичким расуђивањем даје предлоге за извршавање послова и задатака свог формацијског
места у оквиру утврђених радних циљева и решавање проблема у раду. 
 
Члан 7. 
Савесност
и прецизност у раду показују благовременост и правилност извршавања послова и задатака
формацијског места и утврђених радних циљева цивилног лица. 
 
Члан 8. 
Спремност
за тимски рад и квалитет сарадње показују способност цивилног лица за рад у колективу
и да сарађује са другим органима у извршавању послова и задатака, као и спремност
за обављање послова и задатака другог формацијског места са одговарајућим стручним
знањем. 
 
Члан 9. 
Остале
способности подразумевају разумевање и коришћење посебног знања и вештина за обављање
послова и задатака формацијског места, као и спремност за усавршавање. 
Способности
из става 1. овог члана одређују се унапред за период оцењивања и укључују у радне
циљеве који се утврђују цивилном лицу. 
 
III. ОБРАСЦИ ЗА ОЦЕЊИВАЊЕ
ЦИВИЛНИХ ЛИЦА 
 
Члан 10. 
У
поступку оцењивања цивилних лица користе се: Спецификација радних циљева цивилног
лица (Образац РЦ ЦЛ), Протокол праћења резултата рада цивилног лица (Образац ПРР
ЦЛ), Извештај о оцењивању цивилног лица (Образац ИО ЦЛ) и Извештај о ванредном оцењивању
цивилног лица (Образац ИВО ЦЛ), који су одштампани уз овај правилник и чине његов
саставни део. 
 
IV. ПРЕЛАЗНА И ЗАВРШНА
ОДРЕДБА 
 
Члан 11.
Оцењивање
цивилних лица за 2008. годину извршиће се на основу евиденције о планираним и извршеним
пословима из делокруга унутрашње јединице којом оцењивач командује, односно руководи,
доприноса цивилних лица у реализацији тих послова и задатака и предлога оцене. 
 
Члан 12.
Овај
правилник, по добијању сагласности Владе, ступа на снагу осмог дана од дана објављивања
у „Службеном гласнику РС”.
 
 
Број 11944-19/08
У Београду, 13.
јануара 2009. године
Министар одбране,
Драган 
 
Шутановац, с.р.