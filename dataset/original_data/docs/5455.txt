На основу члана 201. став 5. тачка 28) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14),
Министар грађевинарства, саобраћаја и инфраструктуре доноси
 
ПРАВИЛНИК
о садржини и начину објављивања података регистра инжењера Инжењерске коморе Србије
"Службени гласник РС", број 35 од 17. априла 
				2015.
 
1. Предмет уређивања
Члан 1.
Овим правилником ближе се прописује садржина и начин објављивања података регистра инжењера Инжењерске коморе Србије. 
Регистар инжењера Инжењерске коморе Србије (у даљем тексту: Регистар), садржи податке о свим ангажовањима инжењера, у складу са законом којим се уређује планирање и изградња. 
2. Садржина Регистра
Члан 2.
Регистар се састоји од деловодника, електронске базе података и збирке исправа.
Деловодник Регистра садржи следеће податке: 
1) број и датум пријема обавештења о ангажовању члана Инжењерске коморе Србије; 
2) име, средње слово и презиме члана Инжењерске коморе Србије;
3) број лиценце Инжењерске коморе Србије;
4) врста ангажовања (одговорни планер, одговорни урбаниста, одговорни пројектант, одговорни извођач радова и одговорни инжењер енергетске ефикасности); 
5) време и место ангажовања.
Електронска база података је апликативно програмско решење које служи за архивирање података о ангажовању чланова Инжењерске коморе Србије. Електронска база података садржи све податке из деловодника Регистра.
Збирка исправа садржи обавештења и друге исправе о ангажовању члана Инжењерске коморе Србије у својству одговорног планера, одговорног урбанисте, одговорног пројектанта, одговорног извођача и одговорног инжењера енергетске ефикасности, као што су: 
1) пребивалиште и/или боравиште и адреса становања;
2) врста документа који оверава члан Инжењерске коморе, односно подаци о ангажовању на пословима из области планирања и изградње у својству одговорног планера, одговорног урбанисте, одговорног пројектанта, одговорног извођача радова и одговорног инжењера енергетске ефикасности;
3) подаци о наручиоцу посла, односно о инвеститору и финансијеру: име, презиме и адреса становања ако је инвеститор физичко лице, односно ако је инвеститор привредно друштво или други субјект који обавља привредну делатност или обавља јавна овлашћења основне податке из регистра привредних субјеката, и то: пословно име, статус (активан/брисан из регистра), матични број, порески идентификациони број, правну форму (предузетник, привредно друштво, јавно предузеће, јавна агенција, посебна организација, државни орган и други имаоци јавних овлашћења), адресу седишта, датум почетка обављања делатности и др.;
4) подаци о покренутим и завршеним поступцима за утврђивање одговорности у судовима части Инжењерске коморе Србије, односно у судовима у Републици Србији или судовима у иностранству. 
Збирка исправа садржи податке (лични подаци, референце и др.), који су саставни део личне електронске презентације члана Инжењерске коморе Србије на званичној интернет страници Инжењерске коморе Србије.
Обавештење
Члан 3.
Обавештење о ангажовању из члана 2. став 2. тачка 1) овог правилника садржи: личне податке о члану Инжењерске коморе Србије, и то: име, средње слово и презиме, број лиценце, пребивалиште и/или боравиште и адресу, број телефона или други контакт, школску спрему и звање; занимање, посао или делатност који обавља у тренутку обављања активности у области планирања и изградње; назив документа којим је руководио, односно који је потврдио, време и место израде документа, односно активности и време обављања активности у области планирања и изградње, податке о наручиоцу, односно инвеститору и финансијеру, податке о покренутим и завршеним поступцима за утврђивање одговорности у судовима части Инжењерске коморе Србије, односно у судовима у Републици Србији или судовима у иностранству.
Обавештење из става 1. овог члана о ангажовању члана Инжењерске коморе Србије садржи податке (лични подаци, референце и др.), који су саставни део личне електронске презентације члана Инжењерске коморе Србије на званичној интернет страници Инжењерске коморе Србије.
Обавештење из става 1. овог члана о ангажовању члана Инжењерске коморе Србије у претходној години доставља се до 31. јануара текуће године за претходну годину у писаном облику (препорученом поштанском пошиљком или личном доставом Инжењерској комори Србије) или електронским путем (aко се обавештење доставља електронским путем, члан Инжењерске коморе Србије претходно прибавља програмски генерисану шифру – код којом се потврђује електронска регистрација; по успешном достављању електронског обавештења, добија се програмски генерисана шифра – потврда достављања обавештења).
Члан 4.
Податке о ангажовању у својству одговорног планера, одговорног урбанисте, одговорног пројектанта, одговорног извођача и одговорног инжењера енергетске ефикасности, члан Инжењерске коморе подноси лично. 
За тачност података одговоран је подносилац.
Од пријема обавештења о ангажовању члана Инжењерске коморе Србије у својству одговорног планера, одговорног урбанисте, одговорног пројектанта, одговорног извођача радова и одговорног инжењера енергетске ефикасности, до завођења у деловодник и електронску базу података па до престанка обавезе чувања, подаци се чувају у изворном писаном облику евидентирани по редном броју из деловодника, односно у изворном електронском облику у случају да је обавештење унето електронским путем на интернет.
Заштита података у збиркама исправа које се чувају у посебној електронској бази података и обезбеђују се мерама шифрованим приступима подацима, у складу са регулативом којим се уређује чување и заштита електронске архиве.
Заштита електронске базе података од злоупотреба, уништења, губитка или неовлашћене промене података обезбеђује се и личном приступном шифром – кодом, односно другим видом електронске заштите података.
3. Начин објављивања података
Члан 5.
Подаци Регистрa као јединствене, централизоване и јавне електронске базе података објављују се на званичној интернет страници Инжењерске коморе Србије. 
Приступ подацима из Регистра обезбеђује се на званичној интернет страници Инжењерске коморе Србије. Подаци који се објављују сматрају се јавним, у складу са законом којим се уређује заштита података о личности. 
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2016. године. 
 
Број 110-00-00019/2015-07
У Београду, 2. априла 2015. године
Министар, 
проф. др Зорана Михајловић, с.р.