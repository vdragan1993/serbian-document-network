На основу члана 47. став 1. тачка 9) Закона о ревизији („Службени гласник РС”, број 62/13), члана 13. став 1. тачка 9). и члана 17. став 1. тачка 6) Статута Коморе овлашћених ревизора,
Скупштина Коморе овлашћених ревизора, на петнаестој седници одржаној 20. новембра 2013. године, доноси 
	
 
ПРАВИЛНИК 
	
о износу чланарина за чланове Коморе овлашћених ревизора

	"Службени гласник РС", број 3 од 15. јануара 2014.
 
I. ОСНОВНЕ ОДРЕДБЕ
Члан 1.
Овим правилником регулише се члански допринос који плаћају чланови Коморе овлашћених ревизора (у даљем тексту: Комора), начин и рокови плаћања.
Износи изражени у ЕУР у овом правилнику плаћају се у динарској противвредности по званичном средњем курсу Народне банке Србије који важи на дан уплате.
II. ЧЛАНАРИНЕ
Обвезници чланског доприноса
Члан 2.
Обвезници плаћања чланског доприноса су чланови Коморе:
1) лиценцирани овлашћени ревизори;
2) чланови Коморе уписани у регистре; 
3) друштва за ревизију и самостални ревизори.
Члански допринос за лиценциране овлашћене ревизоре
Члан 3.
Лиценцирани овлашћени ревизори уписани у регистре Коморе, плаћају Комори члански допринос у висини фиксног годишњег износа од 150 ЕУР.
Члански допринос из става 1. овог члана плаћа се једнократно на текући рачун Коморе, најкасније до 31. марта текуће године, односно у року од 30 дана од дана уписа у регистар Коморе, за лиценциране овлашћене ревизоре који су током године уписани у регистар Коморе.
Лиценцирани овлашћени ревизори који постају први пут чланови Коморе, у години у којој су постали чланови, плаћају члански допринос квартално, почев од квартала у коме су уписани у регистар до краја текуће године. 
	
Друштва за ревизију могу плаћати члански допринос за лиценциране овлашћене ревизоре и овлашћене ревизоре.
Правна лица и предузетници могу плаћати члански допринос за своје запослене овлашћене интерне ревизоре.
Плаћени члански допринос из става 1. овог члана не може се вратити лиценцираном овлашћеном ревизору који је брисан из одгoварајућег регистра Коморе, односно друштву које је платило члански допринос за своје запослене.
Члански доприноси чланова Коморе уписаних у регистре Коморе
Члан 4.
Чланови Коморе који су уписани у регистре Коморе, овлашћени интерни ревизори и овлашћени ревизори, дужни су да плаћају члански допринос у висини фиксног годишњег износа од 50 ЕУР.
Члански допринос из става 1. овог члана плаћа се једнократно на текући рачун Коморе, најкасније до 31. марта текуће године, односно у року од 30 дана од дана уписа у регистар Коморе, за лица из става 1. овог члана, која су током године уписана у регистар Коморе.
Члански допринос друштава за ревизију и самосталних ревизора
Члан 5.
Друштва за ревизију и самостални ревизори уписани у регистар Коморе, плаћају Комори члански допринос у висини фиксног годишњег износа од 1350 ЕУР и варијабилни годишњи члански допринос у висини од 0,3% на основицу коју чини остварен пословни приход од услуга ревизије за претходну календарску годину.
Услуге ревизије, у смислу овог правилника су:
1) ревизија финансијских извештаја:
(1) ревизија појединачних финансијских извештаја састављених у складу са законом којим се уређује рачуноводство;
(2) ревизија консолидованих финансијских извештаја састављених у складу са законом којим се уређује рачуноводство;
(3) ревизија појединачних и консолидованих финансијских извештаја састављених у складу са Међународним стандардима финансијског извештавања (МСФИ) и било којим другим међународним оквиром за састављање финансијских извештаја;
(4) ревизија финансијских извештајних пакета састављених за потребе консолидације групе;
(5) ревизија пројеката (непрофитабилне организације);
(6) Друге ревизије по закону којим се уређују привредна друштва;
(7) ревизија појединачних финансијских извештаја малих правних лица;
(8) ревизија финансијских извештаја за специјалне сврхе;
(9) Сродне услуге на које се односе Међународни стандарди ревизије (МСР).
2) Друге услуге којима се пружа уверавање, у смислу овог правилника су:
(1) преглед финансијских извештаја;
(2) преглед пројектованих финансијских информација;
(3) уверавање о интерним контролама;
(4) провера усаглашености са одредбама уговора о приватизацији.
Члански допринос из става 1. овог члана уплаћује се на текући рачун Коморе квартално у текућој години у сразмерним једнаким износима, најкасније до истека текућег квартала.
Новоосновано друштво за ревизију и самостални ревизор, које је у току прве године пословања постало члан Коморе, за ту годину плаћа аконтацију варијабилног годишњег чланског доприноса у висини од 0,3%, на основицу коју чине планирани пословни приходи остварени од услуга ревизије.
Наредне године друштва за ревизију и самостални ревизори из става 4. овог члана, утврђују коначан варијабилни годишњи члански допринос у висини од 0,3% на основицу из става 1. овог члана. Уколико је износ аконтације варијабилног годишњег чланског доприноса мањи од износа коначног варијабилног годишњег чланског доприноса, друштво за ревизију и самостални ревизор дужни су да разлику уплате на текући рачун Коморе најкасније до 31. марта текуће године. Уколико је износ аконтације варијабилног годишњег чланског доприноса већи од износа коначног варијабилног годишњег чланског доприноса, друштво за ревизију и самостални ревизор имају право на повраћај више плаћеног дела аконтације, или право на умањење за исти износ варијабилног годишњег чланског доприноса за текућу календарску годину.
Плаћени члански доприноси из става 1. овог члана не могу се вратити друштву за ревизију и самосталном ревизору који су брисани из регистра Коморе.
Члан 6.
Друштва за ревизију и самостални ревизори дужни су да доставе Комори изјаву законског заступника у којој ће бити наведен укупан пословни приход друштава за ревизију остварених од услуга ревизије, наведених у члану 5. став 2. овог правилника, у претходној календарској години, односно пословни приход од услуга ревизије који новоосновано друштво за ревизију планира да оствари у текућој години, а којом ће бити потврђено под потпуном одговорношћу да су дати подаци тачни.
Члан 7.
У износима чланарина по овом правилнику није урачунат ПДВ на основу члана 9. став 1. Закона о порезу на додату вредност („Службени гласник РС”, бр. 84/04, 86/04, 61/05, 61/07, 92/12 и 108/13). 
	
III. ЗАВРШНЕ ОДРЕДБЕ
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
Пре објављивања овог правилника у смислу става 1. овог члана, Комора је дужна да прибави сагласност министарства надлежног за послове финансија (у даљем тексту: Министарство) на овај правилник у складу са Законом.
Сагласност Министарства из става 2. овог члана прилаже се уз овај правилник и чини његов саставни део.
Након објављивања овог правилника у „Службеном гласнику Републике Србије”, исти се објављује и на интернет страници Коморе.
Члан 9.
Даном ступања на снагу овог правилника, престаје да важи Правилник о износу чланарина и накнада Коморе овлашћених ревизора број 20/07 од 19. фебруара 2007. године са изменама и допунама број 36/07 од 4. децембра 2007. године и број 23/09 од 20. априла 2009. године.
 
Број 63/13
У Београду, 20. новембра 2013. године
Скупштина Коморе овлашћених ревизора
Председник,
Петар Грубор, с.р.