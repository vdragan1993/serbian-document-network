Редакцијски пречишћен текст
 
 
На основу члана 6. став 4. Закона о приватизацији („Службени гласник РС”, бр. 83/14 и 46/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о условима, начину и поступку спровођења продаје капитала великих субјеката приватизације методом јавног прикупљања понуда
"Службени гласник РС", бр. 56 од 26. јуна 
				2015, 31 од 25. марта 2016.

				 
I. УВОДНЕ ОДРЕДБЕ
Предмет
Члан 1.
Овом уредбом прописују се услови, начин и поступак спровођења продаје капитала великих субјеката приватизације (у даљем тексту: ВСП) методом јавног прикупљања понуда. 
Појмови
Члан 2.
Поједини појмови употребљени у овој уредби имају следеће значење: 
1) заинтересовано лице је потенцијални подносилац понуде за ВСП у поступку јавног прикупљања понуда (у даљем тексту: Заинтересовано лице); 
2) изабрани саветник је лице изабрано од стране 
				
министарства надлежног за послове привреде (у даљем 
				тексту: Министарство)* или ВСП, у складу са прописима, ради извршавања одређених задатака и пружања помоћи 
				
Министарству*, Комисији за спровођење продаје капитала, односно акција и радној групи за координацију у поступку приватизације ВСП у складу са закљученим уговором;
3) подносилац понуде је лице које је поднело обавезујућу понуду у другој фази поступка јавног прикупљања понуда;
4) поступак је продаја јавног капитала, односно акција ВСП методом јавног прикупљања понуда (у даљем тексту: Поступак).
*Службени гласник РС, број 31/2016
 
Надлежност за покретање и спровођење приватизације/Поступка
Члан 3.
Приватизација ВСП методом јавног прикупљања понуда покреће се иницијативом Владе о продаји јавног капитала, односно акција ВСП.
Продају јавног капитала, односно акција ВСП наведеног у ставу 1. овог члана организује, спроводи и контролише 
				Министарство* у складу са чланом 7. Закона о приватизацији и овом уредбом.
*Службени гласник РС, број 31/2016
 
II. УСЛОВИ ЗА СПРОВОЂЕЊЕ ПОСТУПКА
Оснивање и састав Комисије и Радне групе
Члан 4.
У року од пет дана од дана достављања ВСП иницијативе за покретање Поступка, Влада доноси одлуку о образовању комисије за спровођење Поступка (у даљем тексту: Комисија) и радне групе за координацију активности током Поступка (у даљем тексту: Радна група). 
Одлуком из става 1. овог члана, Влада ближе утврђује делокруг послова које обављају Комисија и Радна група, време на које се образују, рокове у којима подносе извештаје о свом раду, састав, начин рада и друга питања везана за њихов рад.
Комисија има пет чланова. Комисију чине три представника Владе, један представник репрезентативног синдиката ВСП и један представник ВСП. Уколико у ВСП постоји више од једног репрезентативног синдиката, синдикати споразумно бирају једног заједничког представника.
Председник Комисије и заменик председника Комисије се именују одлуком о оснивању Комисије из става 1. овог члана. 
Председник Комисије сазива и председава седницама Комисије. 
Кворум за одржавање седница Комисије постоји ако су присутни лично или телефоном, најмање три члана. Комисија доноси одлуке већином гласова свих чланова, при чему сваки члан има један глас.
Комисија сачињава записник о свом раду.
Број чланова Радне групе одређује се одлуком Владе из става 1. овог члана. Седнице Радне групе се одржавају по потреби у току Поступка. 
Радна група, између осталог, доставља извештаје и препоруке Комисији на захтев Комисије, координира рад свих тела, служби и лица у вези са активностима везаним за Поступак, укључујући и вођење преговора и комуникацију са Заинтересованим лицима. 
Јавно прикупљање понуда
Члан 5.
Продаја јавног капитала, односно акција ВСП спроводи се методом јавног прикупљања понуда, у две фазе, на начин предвиђен овом уредбом. 
III. ПРИПРЕМА И ПОЧЕТАК ПОСТУПКА ЈАВНОГ ПРИКУПЉАЊА ПОНУДА
Припрема поступка јавног прикупљања необавезујућих понуда
Члан 6.
Након подношења иницијативе за приватизацију ВСП у складу са овом уредбом, 
				Министарство* и Радна група спроводе припрему за приватизацију ВСП која, подразумева:
1) испитивање тржишне заинтересованости за приватизацију ВСП, укључујући започињање прелиминарних разговора и давање обавештења о ВСП Заинтересованим лицима;
2) закључивање уговора о чувању поверљивих података са Заинтересованим лицима; 
3) предузимање других мера које су потребне ради успешне продаје;
4) припрему документације за јавно прикупљање понуда.
*Службени гласник РС, број 31/2016
 
Документација за јавно прикупљање понуда
Члан 7.
Документацију за јавно прикупљање понуда чине документација за прву и документација за другу фазу Поступка. 
Започињање поступка јавног прикупљања понуда
Члан 8.
У року до 30 дана од дана подношења иницијативе за приватизацију ВСП у складу са чланом 3. став 1. ове уредбе, 
				Министарство* објављује јавни позив за прикупљање необавезујућих понуда за учешће у Поступку. 
Јавни позив из става 1. овог члана садржи податке прописане чланом 18. Закона, као и евентуалне услове за учешће у Поступку.
Јавни позив из става 1. овог члана се објављује на интернет страници 
				Министарства* и најмање у једном дневном високотиражном листу који се дистрибуира на целој територији Републике Србије, а може бити објављен и у другим средствима информисања у земљи или иностранству. 
*Службени гласник РС, број 31/2016
 
IV. ПРВА ФАЗА ПОСТУПКА
Достављање документације за прву фазу Поступка
Члан 9.
Заинтересована лица која намеравају да учествују у првој фази Поступка, 
				Министарству* подносе захтев за достављање документације за прву фазу Поступка, у року од 20 дана од дана објављивања јавног позива из члана 8. став 1. ове уредбе. 
Документација за прву фазу Поступка садржи:
1) информативни меморандум о ВСП, који садржи финансијске, правне и пословне информације о ВСП, као и друге информације које могу бити од значаја за Заинтересована лица;
2) уговор о чувању поверљивих података који се закључује између Заинтересованог лица и ВСП, осим уколико уговор о чувању поверљивости података није раније закључен у складу са чланом 6. ове уредбе;
3) упутства за подносиоце понуде у првој фази јавног прикупљања понуда, која садрже:
(1) општи преглед Поступка јавног прикупљања понуда;
(2) услове и рокове учешћа у првој фази Поступка;
(3) форму и садржину необавезујућих понуда;
(4) захтеве у погледу инвестиционог програма, привременог пословног плана или социјалног програма, уколико је применљиво;
(5) основне информације садржане у јавном позиву из члана 8. ове уредбе;
(6) износ депозита који треба да буде уплаћен за учешће у другој фази Поступка;
(7) критеријуме за избор понуђача који ће бити позвани да учествују у другој фази Поступка;
(8) друге информације које могу бити од интереса за Заинтересована лица и
4) друге информације и документацију уколико је потребно. 
Министарство* доставља документацију за прву фазу Поступка свим Заинтересованим лицима која испуњавају услове за учешће наведене у јавном позиву и који потпишу уговор о чувању поверљивости података са 
				Министарством* и/или са ВСП.
*Службени гласник РС, број 31/2016
 
Достављање необавезујућих понуда
Члан 10.
На основу јавног позива из члана 8. ове уредбе, необавезујуће понуде достављају се 
				Министарству* у складу са документацијом за прву фазу Поступка и овом уредбом.
*Службени гласник РС, број 31/2016
 
Рок за достављање необавезујућих понуда
Члан 11.
Рок за достављање необавезујућих понуда је 30 дана од дана објављивања јавног позива. 
Одлука о учествовању у другој фази Поступка јавног прикупљања понуда
Члан 12.
У року од 14 дана од истека рока за достављање необавезујућих понуда, Комисија применом критеријума који су предвиђени упутством за подносиоце понуде у првој фази јавног прикупљања понуда утврђује листу подносилаца понуда који ће бити позвани да учествују у другој фази Поступка (у даљем тексту: Одабрани понуђачи). 
Комисија, Радна група и Министарство* податке о подносиоцима необавезујућих понуда и садржини њихових понуда чувају као поверљиве.
*Службени гласник РС, број 31/2016
 
V. ДРУГА ФАЗА ПОСТУПКА
Достављање документације за другу фазу Поступка
Члан 13.
Комисија доставља листу Одабраних понуђача 
				Министарству*, након чега Министарство* позива Одабране понуђаче да учествују у другој фази Поступка. 
Уколико се након истека рока за подношење необавезујућих понуда 
				Министарству* обрати лице које испуњава услове из јавног позива, 
				Министарство* ће, на основу одлуке Комисије, позвати то лице да учествује у другој фази Поступка, које се сматра Одабраним понуђачем са листе подносилаца понуда из члана 12. ове уредбе ако прихвати позив 
				Министарства*.
Одабрани понуђач који жели да учествује у другој фази Поступка мора да одговори
				Министарству*, у року од 14 дана од дана пријема обавештења о статусу Одабраног понуђача, да ли прихвата позив да учествује у другој фази Поступка и захтева документацију за другу фазу јавног прикупљања понуда.
Министарство* доставља документацију за другу фазу јавног прикупљања понуда свим Одабраним понуђачима у року од седам дана од дана (пријема) захтева и уплате накнаде одређене у документацији за јавно прикупљање понуда. 
Документација за другу фазу јавног прикупљања понуда садржи: 
1) упутство за подносиоце понуда која су позвани од стране 
				Министарства* да учествују у другој фази Поступка, које садржи:
(1) услове учешћа у другој фази Поступка јавног прикупљања понуда, укључујући услове за приступ информацијама потребним за израду дијагностичког извештаја о ВСП и начин комуникације са 
				Министарством*, ВСП, Комисијом и Радном групом;
(2) форму, садржину и рок за достављање обавезујућих понуда;
(3) критеријуме за рангирање и одабир обавезујућих понуда; 
(4) друге информације које могу да буду од интереса за учеснике у другој фази Поступка;
2) нацрт уговора о купопродаји капитала са прилозима и друге акте који се односе на продају капитала, уз упутство о начину преговарања истих, уколико је применљиво и
3) друге информације и документацију.
*Службени гласник РС, број 31/2016
 
Претходна провера правног и финансијског стања и комуникација са Одабраним понуђачима
Члан 14.
У току друге фазе Поступка, односно пре рока за достављање обавезујућих понуда, Радна група координира процес претходне провере правног и финансијског стања са ВСП и процес комуникације са Одабраним понуђачима. 
Рок за достављање обавезујућих понуда
Члан 15.
Обавезујуће понуде се достављају у складу са документацијом за другу фазу јавног прикупљања понуда и овом уредбом.
Рок за подношење обавезујућих понуда не може бити краћи од 60 дана и дужи од 180 дана од достављања листе Одабраних понуђача 
				Министарству* у складу са чланом 13. став 1. ове уредбе.
*Службени гласник РС, број 31/2016
 
Депозит за достављање обавезујућих понуда
Члан 16.
Пре достављања обавезујућих понуда у складу са чланом 15. ове уредбе, Одабрани понуђач је дужан да положи депозит у износу и у складу са инструкцијама наведеним у документацији за јавно прикупљање понуда и да достави доказ о таквом плаћању заједно са обавезујућом понудом. 
Депозит се може положити уплатом у новцу или у облику банкарске гаранције. 
Услови повраћаја депозита одређују се документацијом за јавно прикупљање понуда. 
Све банкарске трошкове депозита сноси подносилац понуде.
Уколико депозит положен уплатом у новцу буде враћен у року, подносилац понуде нема право на камату на депозит.
Повлачење понуда
Члан 17.
Поднета понуда се може повући, писаним обавештењем које мора бити примљено најкасније три дана пре истека рока за подношење обавезујућих понуда.
Повучена понуда, у најкраћем року, враћа се неотворена подносиоцу понуде.
У случају да понуда буде повучена у року из става 1. овог члана, уплаћени депозит подносиоцу понуде враћа се у року од 30 дана од дана пријема писмена којим је понуда повучена.
Продужење рока за подношење обавезујућих понуда
Члан 18.
Министарство*, на предлог Комисије, продужава рок за подношење обавезујућих понуда и то највише за 60 дана, о чему у писаној форми обавештава све Одабране понуђаче.
Министарство* одређује ново време и уколико је потребно место отварања понуда, о чему шаље писмено обавештење у складу са ставом 1. овог члана. 
У случају продужења рока за подношење обавезујућих понуда у складу са ставом 1. овог члана, период важења већ положеног депозита у форми банкарске гаранције мора бити сходно продужен. 
*Службени гласник РС, број 31/2016
 
Неблаговремене, непотпуне или неважеће понуде
Члан 19.
Комисија отвара понуде најкасније један радни дан након истека рока за подношење понуда и првенствено утврђује њихову потпуност и ваљаност у складу са документацијом за јавно прикупљање понуда. Комисија може да дозволи подносиоцима понуда да исправе техничке грешке у својим понудама уз услов да такве грешке буду исправљене у року од пет радних дана од отварања обавезујућих понуда.
Неблаговремене, непотпуне и неважеће понуде које нису на време исправљене не разматрају се. 
Неблаговремене понуде се не отварају и Министарство* их на предлог Комисије враћа подносиоцу понуде у року од седам дана од дана пријема, уз примерак формалног обавештења да је понуда неблаговремена.
Министарство* на предлог Комисије враћа непотпуне и/или неважеће понуде које нису на време исправљене подносиоцу понуде у року од седам дана од истека рока за отварање обавезујућих понуда, уз примерак формалног обавештења да је понуда непотпуна, са прецизирањем недостајућих елемената или да није испунила услове наведене у документацији за јавно прикупљање понуда уз навођење услова који нису испуњени. 
У случају неблаговремене или непотпуне понуде понудиоцу се враћа уплаћени депозит у року од 30 дана од дана истека рока за пријем обавезујућих понуда.
*Службени гласник РС, број 31/2016
 
Оцена обавезујућих понуда
Члан 20.
Комисија, уз помоћ Радне групе, прегледа и оцењује обавезујуће понуде, укључујући цену, услове продаје, инвестиционе обавезе (уколико их има), обавезе социјалног програма (уколико их има) и коментаре на уговор о продаји капитала, односно акција након чега Комисија сачињава ранг листу обавезујућих понуда у складу са критеријумима наведеним у јавном позиву. 
У року од 14 дана од дана отварања обавезујућих понуда, Комисија утврђује ранг листу обавезујућих понуда и обавештава 
				Министарство* о ранг листи. 
У случају да постоји само једна важећа, обавезујућа понуда, такав понуђач постаје најбољи понуђач (у даљем тексту: Најбољи понуђач) у складу са чланом 21. ове уредбе.
Уколико Комисија не усагласи ранг листу обавезујућих понуда дужна је да у року из става 1. овог члана о томе обавести 
				Министарство* и у писаној форми достави оцене и образложење садржине обавезујућих понуда, са посебним навођењем разлога услед којих Комисија није усагласила листу обавезујућих понуда.
У року од четири дана од пријема обавештења из става 4. овог члана 
				Министарство* обавештава подносиоце понуда који су доставили обавезујуће понуде, доставља им коментаре и позива их да ревидирају своје обавезујуће понуде и те ревидиране обавезујуће понуде доставе 
				Министарству*. 
Министарство* утврђује рок за достављање ревидираних обавезујућих понуда, који може бити до седам дана од дана обавештења 
				Министарства* из става 5. овог члана. Одредбе члана 19. ове уредбе и става 1. овог члана се сходно примењују на достављање ревидираних обавезујућих понуда. 
*Службени гласник РС, број 31/2016
 
Обавештење о најбољој понуди и позив на преговоре
Члан 21.
У року од седам дана од дана пријема обавештења из члана 20. став 2. ове уредбе, 
				Министарство* обавештава понуђача чија је понуда у поступку продаје капитала ВСП оцењена као најповољнија да је изабран за Најбољег понуђача у писаној форми. О избору Најбољег понуђача 
				Министарство* у писменој форми обавештава и све друге подносиоце понуда.
У року од пет дана од дана достављања обавештења подносиоцима понуде у складу са ставом 1. овог члана, 
				Министарство* позива Најбољег понуђача на преговоре у циљу закључења уговора о продаји капитала, односно акција који је најмање толико повољан за продавца као онај из обавезујуће понуде Најбољег понуђача и приложене документације, уз навођење места и времена започињања преговора. 
*Службени гласник РС, број 31/2016
 
Преговори
Члан 22.
Радна група, уз помоћ изабраних саветника, води преговоре са Најбољим понуђачем и доставља Комисији на сагласност коначан текст уговора о продаји капитала, односно акција.
Рок за окончање преговора и усаглашавање текста уговора о продаји капитала, односно акција је 30 дана од дана отпочињања преговора уз могућност да Комисија донесе одлуку о продужењу тог рока за највише десет дана.
Неуспех преговора
Члан 23.
Уколико се уговор о продаји капитала, односно акција не закључи са Најбољим понуђачем под условима и у року одређеним чланом 22. ове уредбе, Комисија доноси одлуку којом се преговори проглашавају неуспешним. Уколико Комисија прогласи да преговори нису успели, о својој одлуци без одлагања обавештава 
				Министарство*. 
У року од пет дана од пријема обавештења из става 1. овог члана, 
				Министарство* позива подносиоца понуде чија је понуда следећа на ранг листи да започне и спроведе преговоре у циљу закључења уговора о продаји капитала, односно акција на начин предвиђен чланом 22. ове уредбе.
Уколико на ранг листи није преостала ниједна важећа понуда, 
				Министарство* доноси одлуку да се јавно прикупљање понуда проглашава неуспелим сходно члану 25. ове уредбе.
*Службени гласник РС, број 31/2016
 
Власништво купца
Члан 24.
Након потписивања уговора о продаји капитала, односно акција Најбољи понуђач стиче власништво над капиталом ВСП на начин, под условима и у роковима утврђеним уговором о продаји капитала, односно акција и позитивним прописима.
Поништење процеса и проглашење поступка неуспелим
Члан 25.
Министарство* на предлог Комисије може својом одлуком да поништи поступак јавног прикупљања понуда у било које време, све до потписивања уговора о продаји капитала, односно акција са Најбољим понуђачем.
Уколико не постоји ниједна важећа обавезујућа понуда или није поднета ниједна необавезујућа понуда или уколико више не постоји ни једна понуда на ранг листи сходно члану 23. ове уредбе, 
				Министарство* доноси одлуку којом проглашава јавно прикупљање понуда неуспелим.
Одлуке наведене у овом члану се одмах достављају Влади и свим учесницима у поступку приватизације и објављују се на интернет страници 
				Министарства* и најмање у једном дневном високотиражном листу који се дистрибуира на целој територији Републике Србије, а могу да буду објављене и у другим средствима информисања у земљи или иностранству.
*Службени гласник РС, број 31/2016
 
Брисан је назив изнад члана 26. (види члан 
				2. Правилника - 31/2016-11)
Члан 26.
Брисан је  (види члан 2. Правилника - 
				31/2016-11)
 
VII. ЗАВРШНЕ ОДРЕДБЕ
Трошкови

Члан 27.*

Средства остварена наплатом трошкова у поступку јавног 
				прикупљања понуда, уплаћују се у буџет Републике Србије преко 
				прописаног уплатног рачуна јавних прихода.*

Осим средстава из става 1. овог члана, сваки учесник у 
				поступку јавног прикупљања понуда сноси своје трошкове који 
				произлазе из његовог учешћа у поступку јавног прикупљања 
				понуда.*

				*Службени гласник РС, број 31/2016
 
Сукоб интереса
Члан 28.
Подносилац понуде у поступку јавног прикупљања понуда за ВСП, као и било који од акционара, власника, чланова управног одбора, запослених, директора подносиоца понуде, као ни потомци у правој линији без ограничења и бочној линији до трећег степена сродства, брачни или ванбрачни друг или родитељ наведених лица не може да буде ангажован у поступку јавног прикупљања понуда од стране Владе у било ком својству нити може да буде члан Комисије или Радне групе.
Ступање на снагу
Члан 29.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-6978/2015-1
У Београду, 25. јуна 2015. године
Влада
Председник,
Александар Вучић, с.р.