На основу члана 90. Закона о заштити на раду ("Службени
гласник СР Србије", бр. 21/78, 23/78, 22/79 и 10/85), а по прибављеном
мишљењу Савеза синдиката Србије, Привредне коморе Србије и надлежних републичких органа,
Републички комитет за рад доноси
 
ПРАВИЛНИК
о
посебним мерама заштите на раду при производњи и преради обојених метала
"Службени
гласник СРС", број 19 од 31. маја 1985. 
 
 
I. ОПШТЕ
ОДРЕДБЕ 
 
Члан 1.
Овим правилником утврђују се посебне мере заштите на раду које се
односе на пројектовање, изградњу и реконструкцију инвестиционих објеката као и
на технолошке процесе у организацијама које производе и прерађују обојене
метале (даље: обојена металургија). 
Под посебним мерама заштите на раду у смислу става 1. овог члана,
подразумевају се мере заштите на раду у обојеној металургији које су заједничке
за све објекте, оруђа за рад и технолошке процесе и мере заштите на раду за
поједине фазе и врсте технолошког процеса у обојеној металургији. 
 
Члан 2.
Мере заштите на раду за поједине фазе и врсте технолошког процеса
у обојеној металургији обухватају: 
– ускладиштење сировина, 
– припрему сировина, 
– пржење концентрата и производњу синтера, 
– топљење, 
– конвертовање и пламену рафинацију, 
– електролизу, и 
– прераду обојених метала 
 
II.
ЗАЈЕДНИЧКЕ МЕРЕ ЗАШТИТЕ НА РАДУ У ОБОЈЕНОЈ МЕТАЛУРГИЈИ 
1.
Грађевински објекти 
 
Члан 3.
При изградњи грађевинских објеката металуршког комплекса обојене
металургије локација се одређује у складу са географским и климатским
карактеристикама подручја како би се избегло угрожавање радне средине у
суседним објектима а такође и човекове околине. 
 
Члан 4.
Унутрашње површине просторија објеката, у којима се обављају
процеси металургије живе, морају да буду обрађене специјалним премазима ради
компактности и избегавања управних површина. 
 
Члан 5.
У помоћним и санитарним просторијама у металургији живе обезбеђује
се: 
– одвојен излаз и улаз радника у фабрички круг, 
– смештај помоћних просторија ван производних погона, 
– одвајање гардеробе за цивилну и радну одећу предпростором и туш-кабином;

– затварање гардеробних ормана за цивилно одело двоструким
вратима, а за гардеробне ормане за радно одело уграђује се вештачка
вентилација; 
– постављање „фонтане” за испирање уста калијумперманганатом или
другим одговарајућим средствима у помоћним просторијама; 
– издвајање одељења за отпрашивање и демеркуризацију одеће као и
измену ваздуха у овим одељењима у њиховој доњој зони; 
– уграђивање у просторије за обраду и припрему распиратора коморе
за пријем и прање прљавих респиратора и коморе за сушење и склапање чистих
респиратора. 
 
Члан 6.
Инвестициони објекти погона електролизе морају да испуњавају
следеће услове: 
– унутрашње површине зидова морају да буду електроизоловане; 
– подземни вентилациони канали морају да буду заштићени од продора
атмосферских подземних вода; 
– метални покривачи попречних шинских канала у објектима
електролизе морају да буду електрично изоловани од канала и да имају мећу
редовима електролитских ћелија изолационе уметке ширине 60–100 mm; 
– метални покривачи уздужних отвора или шинских канала морају бити
изоловани од канала отвора и на секторима међу суседним електролитским ћелијама
морају да имају изолационе уметке најмање ширине 30 mm. 
 
2.
Развод флуида 
 
Члан 7.
Све инсталације флуида и електро-инсталације у погонима за
производњу живе смештају се ван погона или се узиђују. 
 
Члан 8.
Прикључивање црева пнеуматских алата за цевне изводе ваздушних
водова и њихово скидање може се вршити само после обустављања довођења ваздуха.
Причвршћивање црева на прикључке цевовода и алата врши се одговарајућим
стезачима који искључују њихово кидање. Забрањено је користити жицу за
причвршћавање. 
 
Члан 9.
Електро инсталације, цевоводи и црева за довод природног гаса,
кисеоника, ваздуха и уља морају да буду заштићени или уграђени на местима која
искључују могућност да се на њих разлије течан метал или шљака. 
 
Члан 10.
Уграђивање цевовода концентрованих киселина на радним местима и
пролазима није дозвољено. 
Уграђивање цевовода за транспорт запаљивих, отровних и
нагризујућих материја није дозвољено преко помоћних и административних
просторија, разводних уређаја, електроенергетских просторија и система за
вентилацију. 
 
Члан 11.
На прикључцима цевовода за погоне постављају се арматуре за
регулисање протока флуида. 
 
Члан 12.
Регулациона арматура цевовода поставља се на безбедна и доступна
места за опслуживање или се обезбеђује њихово даљинско управљање. 
На местима где су постављене арматуре са сталним опслуживањем
обезбеђује се одговарајуће осветљење. 
 
Члан 13.
У просторијама где се производе и складиште алуминијумске,
магнезијумове и друге егзотермне смеше као и метални натријум, калијум и друге
материје које се у контакту са водом или воденом паром разлажу уз експлозију
или долази до паљења не могу се уградити системи воденог или парног грејања. 
 
Члан 14.
У погонима за производњу живе користе се глатки грејачи (грејна
тела). Коришћење ребрастих грејних тела за грејање просторија није дозвољено. 
 
3.
Командни уређаји 
 
Члан 15.
Командни пултови, где се јављају повећане штетности и опасности,
смештају се у посебне кабине у којима су обезбеђени услови утврђени техничким
прописима и нормативима, југословенским стандардима као и прописаним мерама
заштите на раду. 
 
Члан 16.
Командни механизми уређаја и система транспорта морају имати сигурносне
уређаје за блокирање којима се обезбеђује прописани редослед операција. 
 
4.
Вентилација 
 
Члан 17.
Ради спречавања загађивања радне средине у суседним погонима,
ваздух који се одстрањује из погона помоћу система за вентилацију, а који
садржи прашину или штетне материје, пре избацивања у атмосферу мора да буде
пречишћен. 
 
Члан 18.
У производним и складишним просторијама где се налазе отровне
материје као и материје које стварају експлозивне концентрације гасова, пара
или прашине мора да се врши стална контрола стања ваздушне средине. 
 
5.
Унутрашњи транспорт 
 
Члан 19.
Није дозвољен превоз људи на електрокарама, аутокарама, теретним
приколицама и виљушкарима намењеним за превоз материјала. 
 
III.
ПОСЕБНЕ МЕРЕ ЗАШТИТЕ НА РАДУ У ОБОЈЕНОЈ МЕТАЛУРГИЈИ 
1.
Ускладиштење сировина 
 
Члан 20.
Место где се налази отворено складиште сировина треба да буде
такво да не угрожава радну средину у другим објектима ради очувања живота и
здравља у тим објектима. 
Складишта разних отпадака који се јављају у металургији живе
лоцирају се најмање 200 метара од суседних грађевинских објеката водећи рачуна
о тзв: „ружи ветрова”. 
 
Члан 21.
Материјали који су ускладиштени на отвореним складиштима (угаљ,
руда, кокс, песак и други сипкави материјали) треба да имају косе странице са
косином која одговара углу природног искошења за дату врсту материјала,
узимајући у обзир и метеоролошке услове. 
Забрањено је узимати сипкаве материјале из наслаге поткопавањем. 
 
Члан 22.
Радницима који раде или се крећу у складишту није дозвољено да стоје
или да се крећу по насутом, ускладиштеном материјалу. 
 
Члан 23.
Забрањено је да радници при истовару материјала стоје на решетки
бункера. Истовар материјала мора да се врши под контролом одговорног радника. 
 
Члан 24.
Бункери за складиштење материјала морају да имају прописане
заштитне ограде на местима где се радници крећу у току рада. 
 
Члан 25.
Уређај за затварање отвора за испуштање материјала из бункера мора
да буде тако изведен да искључи могућност испадања материјала при затвореном
положају. 
Отварање и затварање отвора бункера обавља се механизовано. 
 
Члан 26.
Чишћење бункера (силоса) од разних наслага и налепака увек врше
најмање три радника при чему се два радника налазе на надбункерском делу чији
је задатак да обезбеђују сигуран рад трећег радника који врши чишћење. 
 
Члан 27.
Пре почетка рада на чишћењу бункера сваки радник мора да буде
упознат са свим мерама заштите на раду уз обавезно коришћење заштитне одеће,
обуће, наочара, респиратора, сигурносног појаса и др. 
 
2.
Припрема сировина 
 
Члан 28.
Тракасти транспортери чија дужина није видљива са места укључивања
у погон, мора да буду снабдевени сигурносном сајлом за искључивање која је
постављена целом дужином транспортера. 
Пре стављања у погон транспортера из става 1. овог члана, почетак
рада се објављује звучним или светлосним сигналом. 
 
Члан 29.
У циљу спречавања продирања прашине из пријемних бункера у
дробилицу неопходно је да се у бункерима налази један основни слој руде. 
 
Члан 30.
Додавање материјала у дробилицу и уређај за млевење као и
транспорт уситњеног материјала обавља се механизовано. 
 
Члан 31.
Укључивање дробилице и уређаја за млевење у рад мора да буде
блокирано стартним уређајима напајача којима се онемогућава довођење материјала
у ове уређаје. 
 
Члан 32.
Уређаји за влажење материјала или влажно отпрашивање при дробљењу
или млевењу морају да буду блокирани са уређајима за дробљење или млевење. 
 
Члан 33.
Пре уласка радника у дробилицу или уређај за млевење, ради
чишћења, прегледа или оправки, електромоторни погон мора да буде искључен,
осигурачи извађени и постављене опоменске таблице са назнаком забране
укључивања због оправке. 
 
Члан 34.
Укључивање уређаја за дробљење или млевење може да врши само
руковаоц овог уређаја. 
 
Члан 35.
Искључивање дробилице из погона (осим хаваријских случајева)
дозвољено је само онда када је целокупан материјал прерађен а додавач
материјала претходно испражњен и искључен. 
 
Члан 36.
Радници који улазе у дробилицу морају да користе сигурносне
појасеве и одговарајућа средства личне заштите. 
Прегледе и оправке унутрашњих делова дробилице врше најмање два
радника од којих се један налази на отвору за пуњење дробилице а чији је
задатак да обезбеђује сигуран рад радника у дробилици. 
При обављању радова из става 2. овог члана постављају се привремени
дрвени поклопци над отвором за пуњење дробилице ради спречавања случајног
упадања страних предмета. 
 
Члан 37.
Код дробљења материјала при чијем се млевењу ствара експлозивна
смеша прашине морају се предузети мере заштите од експлозије. 
 
Члан 38.
Није дозвољено узимање узрока из млина када је у раду. 
 
Члан 39.
Размак између оса ротационих сушара не може да буде мањи од три
пречника највећег бубња а размак од чеоне стране ложишта сушаре до зидова
зграда не може да износи мање од 5 метара. 
 
Члан 40.
Ротационе сушаре морају да буду снабдевене уређајима за исисивање
гасова и хватање прашине. 
Сви отпадни гасови пре пуштања у атмосферу подвргавају се
пречишћавању. 
 
3.
Пржење концентрата и производња синтера 
 
Члан 41.
Количина материјала за пржење на транспортној траци контролише се
обавезно аутоматском или ручном регулацијом. 
 
Члан 42.
Пре пуштања постројења за пржење у рад врши се претходно
проверавање: 
– општег стања и сигурности целокупног постројења; 
– система за хлађење водом, 
– исправности мерно-регулационих инструмената и сигурносне
инсталације. 
 
Члан 43.
Због могућности појаве повећаних концентрација сумпордиоксида у
погонима пржионице сваки радник мора да има код себе средство за заштиту
респираторних органа. 
 
Члан 44.
За време рада уређаја за синтеровање (агломерационо пржење) није
дозвољен прилаз у његову опасну зону. 
 
Члан 45.
Пре обављања било каквих радова на електрофилтерском постројењу,
постројење се мора искључити, уземљити и обезбедити од нежељеног стављања под
напон. 
 
Члан 46.
Чишћење, преглед и одржавање система транспорта гасова и прашине
од топионичких агрегата врши се према упутствима које прописују организације
обојене металургије ради заштите и безбедности радника. 
 
4.
Топљење 
 
Ш а х т н
е   п е ћ и 
 
Члан 47.
Транспорт и шаржирање материјала у пећи обавља се механизовано. 
 
Члан 48.
Платформа за шаржирање и платформа код испуста течног метала из
пећи мора да буде узајамно повезана средствима веза и сигнализације. 
 
Члан 49.
Ради спречавања могућих хаварија којима се угрожава безбедност
радника, системи за хлађење пећи морају да имају контролно-мерну
инструментацију са блокадом и сигнализацијом. 
 
Члан 50.
Пећи морају да имају резервне бочне отворе ради испуштања течног
метала у ванредним ситуацијама. 
 
Члан 51.
У циљу безбедног довођења ваздуха у пећи инсталација мора да буде
снабдевена звучном и светлосном сигнализацијом. 
 
Члан 52.
Цевовод за довођење ваздуха у пећ мора да има сигурносни уређај
којим се спречава продирање гаса из пећи у случају престанка удувавања. 
 
Члан 53.
Пре пуштања пећи у рад треба проверити довод воде у коморе за
хлађење и њихово стање заптивености. 
 
Члан 54.
Чишћење дувница од шљаке треба да се врши редовно металном шипком.
Ако се дувнице пробијају графитним електродама (прогоревањем) поступак се води
тако да се не оштете коморе за хлађење, односно да течан метал не дође у додир
са водом. 
 
П л а м е
н е   п е ћ и 
 
Члан 55.
Изнад канала за испуст течног метала и шљаке мора да се постави
уређај за одвођење штетних пара и гасова. 
 
Члан 56.
Алат за испуштање течног метала или узимање узорака мора да буде
загрејан. 
 
Члан 57.
Течан метал и шљака мора да се изливају у потпуно осушене и
премазане лонце, а премазивање се врши одговарајућим средствима. 
Изливни канали из пећи мора да се припреме тако да буду суви и
премазани одговарајућим ватросталним средствима. 
 
Члан 58.
Довођење материјала до пламених пећи мора да се врши
транспортерима затвореног типа. Систем за транспорт мора да има сигурносне
уређаје за блокирање којима се обезбеђује прописани редослед операција. 
 
Члан 59.
Шаржирање пећи обавља се механизовано а заптивање мора да буде
изведено тако да се онемогући ослобађање прашине и гасова. 
 
Члан 60.
Довод ваздуха, кисеоника и горива мора да има аутоматску блокаду
која искључује продор кисеоника и горива пећи у случају квара давача и
млазница. 
 
Члан 61.
Пећи морају да буду снабдевене аутоматском регулацијом извлачења
гасова која омогућава константан потпритисак у пећи. 
 
Члан 62.
За време рада пећи обезбеђују се потребни резервни отвори за
испуштање течног метала. 
 
Члан 63.
Ширина слободних пролаза око пећи не може да буде мања од 3 метра.

 
Члан 64.
Уклањање налепака, промена зида и поправке пећи могу се вршити ако
температура при раду није већа од 400Ц. 
У случајевима када је потребно обављати радове из става 1. овог
члана при температури већој од 400Ц предузимају се додатне мере заштите на раду
које обезбеђују безбедна рад. 
 
Е л е к т
р о   п е ћ и 
 
Члан 65.
Укључивању електро-пећи у рад треба да претходи звучна
сигнализација којом се упозоравају радници на свим радним местима. 
На платформама око пећи могу се налазити само непосредни
извршиоци. 
 
Члан 66.
Није дозвољено уношење влажног и науљеног материјала у пећи. 
 
Члан 67.
Електро-пећи се морају одмах искључити у следећим случајевима: 
– при кратком споју проводника различитих фаза или при споју са
металном конструкцијом; 
– при нестанку воде за хлађење у систему за довод или продирању
воде у течан метал; 
– при продору течног метала кроз ватросталну облогу пећи; 
– код лома електроде; 
– у свим случајевима када даљи рад пећи може да утиче на
безбедност радника. 
Додатна шаржирања могу се обављати када је пећ искључена. 
 
Члан 68.
Систем за хлађење електро-пећи водом мора да буде херметичан и
безбедан за рад, као и снабдевен аутоматском контролом и сигнализацијом. 
 
Члан 69.
Сви отвори на пећи покривају се поклопцима. 
Под око пећи уређује се тако да буде раван, без рупа и пукотина и
израђен од ватросталног материјала. 
 
Члан 70.
Руковање (подизање и спуштање) електродама кроз поклопац електро-лучне
пећи обавља се механизовано системом даљинског управљања. 
Механизам за подизање и спуштање електрода мора да буде обезбеђен
крајњим искључивањем. 
 
Члан 71.
Металне конструкције и платформе електро-пећи морају да буду
заштићене од превисоког напона додира. 
 
5.
Конвертовање и пламена рафинација 
К о н в е
р т о р и 
 
Члан 72.
При шаржирању конвертора није дозвољено стајање на платформи
конвертора. 
 
Члан 73.
Није дозвољено уношење влажног и експлозивног материјала у
конвентор као и убацивање оваквог материјала у лонце који се користе за
транспорт течног метала. 
 
Члан 74.
Пре окретања (ротације) конвертора руковаоц је дужан да звучним
сигналом упозори бушача конвертора и остале раднике у хали. 
 
Члан 75.
Чишћење отвора („уста”) конвертора врши се на начин предвиђен
посебним упутствима организације обојене металургије. 
 
Члан 76.
Радне површине за опслуживање конвертора одржавају се тако да буду
увек чисте а прибори за рад и материјали не могу се држати на платформама. 
 
Члан 77.
За раднике који опслужују конверторе обезбеђују се одговарајуће
кабине у којима су радни услови у складу са техничким прописима и прописаним
мерама заштите на раду. 
 
Члан 78.
Пре увођења кисеоника у конвертор обезбеђује се исправност дувница
за ваздух као и довода за ваздух. 
 
Члан 79.
Хлађење прегрејаног омотача конвертора може да се врши само
компримованим ваздухом. 
 
Члан 80.
Алат за узимање узорака мора да буде сув и загрејан. 
 
Члан 81.
При изливању течног метала или шљаке из конвертора у лонце за транспорт
забрањује се присуство радника. 
У време изливања течног метала лонац не сме да буде окачен на
дизалицу већ постављен на одређено место у хали а дизалица удаљена од места
изливања. 
 
Члан 82.
Чишћење и поправка отвора („уста”) конвертора врши се само на
покретној платформи која је ограђена заштитном оградом. 
 
Члан 83.
Сви елементи конвертора који се хладе водом морају да имају
сигнализацију која региструје притисак воде или прекид циркулације. 
 
П л а м е
н а   р а ф и н а ц и ј а 
 
Члан 84.
За време уливања течног метала у анодну пећ на платформи пећи може
да се налази само непосредни руковалац агрегата. 
 
Члан 85.
Дрва која се користе за половање (редукцију) бакра при пламеној
рафинацији не смеју да буду влажна, трула или покриване снегом или ледом. 
 
Члан 86.
Ливни канал, сабирна шоља и калупи за ливење анода увек морају да
буду осушени, загрејани и премазани. 
Премазивање калупа за ливење анода као и манипулација изливеним
анодама (вађење из калупа, преношење, складиштење и утовар), обавља се механизовано.

 
Члан 87.
Подизање и спуштање затварача отвора за пуњење анодне пећи обавља
се механизовано. 
 
Члан 88.
Уливање течног метала у анодну пећ мора да се обавља помоћу
дизалице а кабина дизалице заштићује се од прскања течног метала и топлотног
зрачења. 
 
Члан 89.
Транспорт лонаца са течним металом до пећи за рафинацију врши се
помоћу дизалице уз коришћење одговарајућих уређаја за хватање и пренос лонаца. 
 
Члан 90.
Канали за испуштање течног метала морају да се ослањају на
самосталне конструкције које нису везане за платформу пећи. 
 
Члан 91.
Алат који се користи за испуштање течног метала или узимање
узорака мора да буде сув и загрејан. 
 
6.
Електролиза 
Е л е к т
р о л и з а   а л у м и н и ј у м а 
 
Члан 92.
Управљање и контрола технолошким процесима електролизе обавља се
аутоматизовано. 
 
Члан 93.
У циљу спречавања преношења електричног потенцијала на грађевински
објекат електролизе мора се извести изолација опреме, постројења и комуникација
у односу на конструкционе елементе објеката. 
 
Члан 94.
Метални цевоводи компримованог ваздуха и главни цевоводи гасова
морају да буду изоловани електроизолационим умецима. 
Изводи за исисавање гаса из електролитских ћелија морају да буду
изоловани од главног цевовода. 
Изводи за исисивање гаса из електролитских ћелија, који су испод
нивоа ћелија, морају да буду изоловани од металних конструкција објеката. 
 
Члан 95.
Код електролитских ћелија са предпеченим анодама треба обезбедити
изолованост: 
– катодног плашта од темеља или ослањајућих челичних конструкција;

– металне конструкције анодног дела од катодног плашта; 
– механизма за подизање анода од анодног рама; 
– поклопаца ћелија од катоде и анодних проводника. 
 
Члан 96.
Није дозвољен поступак електролизе алуминијума методом сордербега
(самозапаљујућа анода). 
 
Члан 97.
У процесу рада електролитских ћелија мора се проверавати
изолованост: 
– електролитских ћелија и шина за напајање; 
– покривача шинских канала и подова поред електролитских ћелија; 
– металних уређаја доводне вентилације; 
– свих цевовода, конзола и других металних конструкција које се
налазе у згради; 
– металних поклопаца; 
– мосних и других дизалица. 
 
Члан 98.
Кранске стазе у објектима електролизе морају да буду уземљене. 
 
Члан 99.
Провера изолације електролитских ћелија обавезно се врши пре
пуштања у рад, а после монтаже и генералних ремонта. 
 
Члан
100.
Периодична провера изолације металних конструкција објеката
електролизе и уређаја набројаних у члану 97. овог правилника као и провера
исправности кола наизменичне струје врши се најмање једном месечно. Провера
изолованости врши се и после сваке утврђене неисправности. 
Провера изолованости куке мосне дизалице и клипа механизма за
извлачење аноде врши се у свакој смени. 
О резултатима мерења отпора изолације и разлике потенцијала из ст.
1. и 2. овог члана, као и о предузетим мерама, организација води евиденцију. 
 
Члан
101.
Све електролитске ћелије обезбеђују се вентилацијом ради
одстрањивања гасова и прашине. 
 
Члан
102.
Поклопци на електролитским ћелијама могу се отварати само за време
опслуживања ћелије. 
Операција затварања и отварања поклопца обавља се механизовано, а
поједини сегменти поклопца могу се отварати и ручно. 
 
Члан
103. 
За време рада система за исисивање гасова сви отвори на прикључним
и главним цевоводима до филтерског постројења морају да буду затворени. 
Прикључни цевоводи морају имати засуне који се активирају у
случају квара појединих ћелија. 
 
Члан
104.
Одржавање и чишћење цевовода и филтерског постројења врши се на
начин предвиђен посебним упутствима организације обојене металургије. 
 
Члан
105.
При опслуживању електролитских ћелија замена анода, додавање
сировина, пробијање коре електролита, извлачење и транспорт алуминијума мора
бити механизовано. 
 
Е л е к т
р о л и т и ч к а   р а ф и н а ц и ј а   ц и н к а   и   б а к р а 
 
Члан
106.
Шаржирање прженца у судове за лужење обавља се механизовано. 
Судови, резервоари и таложници у погону за лужење морају да буду
затворени и да имају одговарајућу вентилацију. 
 
Члан
107.
Филтер пресе морају да имају локалну вентилацију. 
 
Члан
108.
Цевоводи за транспорт сумпорне киселине и амонијака у погону за
лужење морају се уграђивати тако да не угрожавају безбедност радника на раду. 
 
Члан
109.
Изнад судова за лужење талога од пречишћавања мора да се врши
контрола арсеноводоника сваке шарже. 
Пре уласка радника у судове – резервоаре у погону лужионице,
судови, односно резервоари морају бити охлађени и потпуно проветрени. 
 
Члан
110.
Темељи носећих конструкција електролитских ћелија треба да буду
стабилни и отпорни на утицај киселине. Носеће конструкције се обезбеђују
заштитном превлаком (премазом). 
 
Члан
111.
Подови око електролитских ћелија где се радници крећу за време
рада морају бити израђени од електронепроводног материјала. 
Главне саобраћајнице у хали морају бити одвојене оградом од
електролитских ћелија. 
 
Члан
112.
Сви цевоводи пумпе и канали за довод и одвод електролита као и
киселина морају да буду од материјала отпорних на дејство киселина. 
 
Члан
113.
Пумпе и цевоводи за циркулацију електролита морају да буду
електроизоловани од земље или да се обезбеди изолација између каде и пумпе. 
 
Члан
114.
Стављање и извлачење катода из електролитских ћелија као и
испирање катода и анодних остатака обавља се механизовано. 
 
Члан
115.
Код појаве електричног лука не дозвољава се приступ серији
електролитских ћелија док се не искључи довод електричне струје. 
 
Члан
116.
Скидање полазних бакарних листова са матичних плоча и цинка са
катода обавља се механизовано. 
Израда и транспорт полазних листова мора да буде потпуно
механизована. 
 
Члан
117.
Пре чишћења електролитских ћелија мора се искључити довод струје
на ћелије (премостити). 
 
Члан
118.
Технолошки процес електролизе одвија се тако да се онемогући
издвајање честица штетних материја у радну средину или да се површина
електролита заштити да не дође до издвајања тих материја у радну средину. 
 
7.
Прерада обојених метала 
П р о и з
в о д њ а   п р а х а 
 
Члан
119.
Код електролитичке производње праха метала мора се онемогућити
настајање кратког споја између праха и електрода. 
 
Члан
120.
Пре уношења у електролитске ћелије електроде морају да се очисте
од масноће и оксидације а оштећене или дотрајале се замењују новим. 
 
Члан
121.
Технолошка линија за производњу праха метала методом дестилације
мора бити затворена и механизована. 
 
Члан 122.
Пећи за дестилацију метала морају да имају сталну контролу
температуре ради елиминисања стварања гасова који утичу на могућност стварања
појаве експлозивне смеше са прахом метала у кондензаторима. 
 
Члан
123.
У кондензаторима паре метала мора да се обезбеди апсолутна
редуктивна атмосфера и стална анализа садржаја кисеоника. 
 
Члан
124.
Пре уласка радника у кондензатор предузимају се следеће мере: 
– кондензатор се мора охладити, 
– сви поклопци на кондензаторима морају да буду отворени како би
се обезбедило проветравање ради довођења свежег ваздуха. 
Радове у кондензаторима врше два радника, од којих један обавља
радове у кондензатору а други радник стоји ван кондензатора ради безбедности у
раду. 
 
Члан
125.
Организација је дужна да води сталну евиденцију параметара процеса
дестилације метала (температуре, анализе стања редуктивне средине и стања
одржавања и чишћења система за транспорт праха метала). 
 
П р е р а
д а   м е т а л а   у   п л а с т и ч н о м   с т а њ у 
 
Члан
126.
Локација уређаја линијског типа за пластичну деформацију метала
мора бити таква да постоји потребно растојање између појединих линија а у вези
безбедног кретања радника као и проласка транспортних средстава. 
Подови хале ваљаоничких погона израђују се од металних плоча а на
местима кретања радника плоче су ребрасте. Површине подова не смеју бити
замашћене. 
 
Члан
127.
Ради прелаза преко транспортних линија ваљаоничких и других
уређаја постављају се прелазни мостићи по потреби. 
Транспортне линије ваљаоничких уређаја морају бити ограђене
компактним страницама чија висина обезбеђује заштиту од евентуалног избацивања
материјала са транспортне линије. 
 
Члан
128.
Командни пултови и управљачка места лоцирају се тако да је
омогућена пуна видљивост линије опслуживања. Пултови се смештају ван зоне
извора топлотног зрачења и буке или су изоловани у кабинама. 
 
Члан
129.
Транспорт тешких команда и профила метала од уређаја (ваљачких
станова, преса, равналица и др.) и складишта обавља се механизовано. 
 
Члан
130.
Сви делови механизама уређаја за пластичну деформацију, сечење или
транспорт материјала се затварају у кућишту или се обезбеђују мрежастим
оградама. 
 
Члан
131.
Конструкцијом уводница и учвршћивача профила метала на уређајима
за пластичну деформацију и намотавање искључује се могућност повреде при
опслуживању. 
 
Члан
132.
За увођење блока међу ваљке са обе стране се постављају уводници
са линеалима, који се аутоматски подешавају. 
 
Члан
133.
Крајеви ваљачке пруге са обе стране ваљачког стана ограничавају се
јаким челичним одбојницима ради спречавања испадања топло ваљаног производа у
задње пролазе. 
 
Члан
134.
Промена алата на ваљаоничким уређајима може да се врши када је
температура алата у прописаним границама. 
Није дозвољено подешавање алата док је уређај у раду. 
 
Члан
135.
На местима где долази до одвајања (пуцања) оксидног слоја са
површине метала предузимају се одговарајуће мере заштите на раду. 
 
Члан
136.
Отпадно уље са пода мора да се уклања брисањем или прикупљањем
преко нагибног канала у сабирни базен. 
 
Члан
137.
Није дозвољено чишћење лимова и алата за профилисање док је уређај
у раду. 
 
Члан
138.
Систем за хлађење ваљаоничких станова емулзијама мора да буде
такав да онемогући присутност капљица и испаравања на радним местима. 
Околина и радни простор око резервоара са емулзијом мора се
одржавати у чистом стању. 
 
Члан
139.
За сечење почетака и крајева предтраке на попречним маказама
постављају се металне корпе за прихватање отпадака које на бочним странама
имају заварене куке. 
 
Члан
140.
Простор око постројења ножева за ситњење ивичног дела траке као и
простор око тракастог транспортера за одвод отпадака у корпу одржава се у
чистом стању. 
 
Члан
141.
Код попречног сечења траке у лимове који иду на профилисање није
дозвољено никакво подешавање попречног ножа рукама док је уређај у раду. 
Сечива ножа попречних маказа обезбеђују се заштитним граничницима.

 
Члан
142.
Ротирајући ножеви за ситњење отпадака који се одсеца са ивица
морају да буду заштићени поклопцем. 
 
Члан
143.
Сечење полазних полупроизвода или готових производа на одређену
димензију као и упуштање површине производа за даљу прераду врши се тестерама
за сечење. Лист тестере мора да буде заштићен чврстим оклопом. 
 
Члан
144.
Опиљци настали резањем на тестери пнеуматски се одводе са места
резања до посебних корпи. 
 
Члан
145.
Уређаји и машине за финализацију, као што су линије за бојење и
лакирање хладно ваљаних трака и фолија, уређаји и када за анодну оксидацију,
морају да буду смештени у посебним одељењима и халама, где се захтева повећана
чистоћа и додатна вентилација. 
 
Члан
146.
Када и инсталације за лужење лоцирају се у посебним халама уз
обезбеђење појачане вентилације. 
Када за лужење мора да се постави тако да обезбеди најлакши прилаз
материјала као и манипулацију приликом лужења. 
 
Члан
147.
Каде за одмашћивање морају да буду тако конструисане да искључују
могућност прскања врелих раствора. 
 
Члан
148.
Није дозвољено претакање хемикалија употребом црева за претакање. 
 
Члан
149.
Све коморе за бојење морају да буду снабдевене вентилаторима који
удувавају хладан пречишћен ваздух и обезбеђују одвођење свих штетних испарења. 
 
Члан
150.
Загрејани раствори електролита испаравањем загађују радну
атмосферу па изнад када мора да се постави вентилација за усисавање испарења уз
обезбеђење одговарајуће природне вентилације. 
 
Члан
151.
У пећима за време сушења и печења боје и лакова испаравање
солвената спроводи се усисивањем до комора за сагоревање. 
Све паре које настају од испаравања солвената морају да се
елеминишу сагоревањем. 
 
Члан
152.
Пећи за жарење метала размештају се тако да се омогући нормалан
довод свежег ваздуха до сваке пећи. 
Пећи за жарење обезбеђују се топлотном изолацијом тако да
температура на радним местима не прелази 400Ц. 
 
Члан
153.
Инсталације високог притиска појединих технолошких линија морају
имати могућност безбедног раздвајања од осталог дела инсталација а за потребе
интервенције у току рада. 
Уређаји за регулацију притиска обезбеђују се од прекорачења
дозвољеног притиска преко сигурносних вентила. 
 
Члан
154.
Цевоводи течне фазе снабдевају се сигурносним вентилима, а
цевоводи гасне фазе сигурносним вентилима само на местима где се јавља
кондензација гаса. 
 
Члан
155.
Материјал и предмети приликом транспорта слажу се ткао, да не
прелазе дозвољену ширину транспортних путева, уз осигурање од померања и
испадања. 
 
Члан
156.
Највише допуштена висина утовара, мерено од пута до највише тачке
терета, износи 2,8 м. 
Транспортно средство се не сме оптеретити већом масом од дозвољене
носивости. 
 
Члан
157.
Транспортна средства се свакодневно подвргавају провери
исправности кочионог, управљачког и сигнализационог система. 
 
Члан
158.
При кретању транспортног средства дозвољено је растојање између
уређаја и терета од 0,5 м. 
 
Члан
159.
Није дозвољен утовар терета у камионе уколико терет није добро
увезен, а подложан је расипању при транспорту. 
 
Члан
160.
Приликом преноса, дизања или спуштања материјала са виљушкара,
испод терета се постављају одговарајући подметачи. 
 
Члан
161.
Забрањена је употреба отворених кабина мосних дизалица. Кабине се
снабдевају уређајима за грејање и климатизацију. 
 
Члан
162.
Складиштење трупаца, котурова трака и других профила врши се на
одређеним местима (међуфазна складишта или складишта готове робе). Складиштење
на транспортним путевима је строго забрањено. 
 
Члан
163.
Блокови и траке не смеју се складиштити у близини електирчних
разводних ормана на растојању мањем од 2 м. Разводни електрични ормани ограђују
се прописаном заштитном оградом. 
 
IV.
ПРЕЛАЗНЕ И ЗАВРШНЕ ОДРЕДБЕ 
 
Члан
164.
Организације из члана 1. овог правилника дужне су да усагласе
стање изграђених инвестиционих објеката са одредбама овог правилника у року од
три године од дана ступања на снагу овог правилника. 
 
Члан
165.
Овај правилник ступа на снагу осмог дана од дана објављивања у
„Службеном гласнику Социјалистичке Републике Србије”.
 
Број 110-21/84-01
У Београду, 26. априла
1985. године
Председник Комитета,

Марија Тодоровић, с.р.