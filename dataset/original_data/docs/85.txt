На основу члана 8. став 1. Закона о Народној скупштини („Службени гласник РС”, број 9/10) и члана 238. став 5. Пословника Народне скупштине („Службени гласник РС”, број 20/12 – пречишћен текст),
Народна скупштина Републике Србије, на Четвртој посебној седници у 2014. години, одржаној 5. јуна 2014. године, донела је
 
ЗАКЉУЧАК
поводом разматрања Извештаја о спровођењу Закона о слободном приступу информацијама од јавног значаја и Закона о заштити података о личности за 2013. годину

	"Службени гласник РС", број 60 од 6. јуна 2014.
 
1. Народна скупштина поздравља резултате којима је Повереник за информације од јавног значаја и заштиту података о личности (у даљем тексту: Повереник) допринео остваривању демократске контроле власти од стране јавности, као и заштити права грађана на приватност.
2. Народна скупштина констатује да и даље постоји простор за унапређивање прописа о слободном приступу информацијама од јавног значаја и прописа о заштити података о личности и констатује да и поред већ усвојених препорука Народне скупштине, није дошло до усвајања подзаконских аката неопходних за примену Закона о тајности података, те је потребно приступити припреми ових прописа. 
	
3. Народна скупштина констатује да је неопходно да сви надлежни државни органи предузму неопхoдне мере у циљу што потпуније реализације препорука Повереника, а нарочито како би се избегло тзв. „ћутање администрације” и неоправдано позивање на поверљивост информација, што су, према Извештају Повереника, најчешћи разлози за жалбе упућене Поверенику у области приступа информацијама од јавног значаја.
4. Народна скупштина истиче да је поштовање права на приватност нарочито потребно унапредити у сектору безбедности и електронских комуникација.
5. Народна скупштина позива Владу да у што краћем року донесе Акциони план за спровођење Стратегије заштите података о личности.
6. Народна скупштина се обавезује да ће у оквиру контролне функције над радом Владе доприносити доследном спровођењу закона из ове области.
7. Овај закључак објавити у „Службеном гласнику Републике Србије”.
 
РС број 42
У Београду, 5. јуна 2014. године
Народна скупштина Републике Србије
Председник,
Маја Гојковић, с.р.