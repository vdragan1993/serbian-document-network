На основу члaна 123. тачка 3. Устава Републике Србије, а у вези са Законом о превозу у друмском саобраћају („Службени гласник РС”, бр. 46/95, 66/01, 61/05, 91/05 и 62/06), 



Влада доноси


 


 


УРЕДБУ


о трошковима поступка регистрације и овере реда вожње и испуњености прописаних услова у превозу у друмском саобраћају


„Службени гласник РС“, број 36 од 28. маја 2010.


 


 


Члан 1.


Овом уредбом прописују се трошкови поступка регистрације и овере реда вожње у међумесном превозу, поступка утврђивања испуњености прописаних услова за отпочињање и обављање јавног превоза у друмском саобраћају и поступка утврђивања испуњености прописаних услова за рад аутобуских станица.


 


Члан 2.


Трошкови поступка регистрације и овере реда вожње у међумесном превозу плаћају се за:


1) обављање послова комисија, односно овлашћених службених лица, која врше стручни преглед – увиђај аутобуских стајалишта која су у току важећег регистрационог рока одређена одлукама општина, односно градова као стајалишта која могу да се користе за обављање међумесног превоза у друмском саобраћају;


2) обављање послова радних група које врше стручну – саобраћајну анализу прописаних елемената реда вожње (редослед – назив аутобуских станица, односно аутобуских стајалишта од почетне до крајње аутобуске станице, односно аутобуског стајалишта; време поласка из почетне и крајње аутобуске станице, односно аутобуског стајалишта и време долазака и полазака на свим аутобуским станицама и аутобуским стајалиштима на линији; удаљеност у километрима аутобуских станица и аутобуских стајалишта од почетне аутобуске станице, односно аутобуског стајалишта, као и режим обављања превоза на линији);


3) примену процедура у вези са брисањем реда вожње – поласка из регистра реда вожње; 



4)примену процедура у вези са усклађивањем елемената новопредложених редова вожње.


Укупан износ трошкова поступка из става 1. овог члана утврђује се у висини од 15.000,00 динара.


Износ из става 2. овог члана подносилац захтева за покретање поступка уплаћује на одговарајући рачун прописан за уплату јавних прихода.


 


Члан 3.


Трошкови поступка утврђивања испуњености прописаних услова за отпочињање и обављање јавног превоза у друмском саобраћају плаћају се за: 



1) стручни преглед – увиђај који врши комисија, односно овлашћена службена лица, а што обухвата нарочито контролу возила, паркинга, гаража, сервиса, пословних просторија, документације ауто-механичара и ауто-електричара, документације лица која оверавају техничку исправност возила, решења правних лица и предузетника који обављају контролу техничке исправности приликом уговарања са превозником, као и контролу ових уговора;


2) обављање послова комисија, односно овлашћених службених лица, која врше стручни преглед.


Укупан износ трошкова поступка из става 1. овог члана утврђује се у висини од 8.000,00 динара.


Износ из става 2. овог члана подносилац захтева за покретање поступка уплаћује на одговарајући рачун прописан за уплату јавних прихода.


 


Члан 4.


Трошкови поступка утврђивања испуњености прописаних услова за рад аутобуских станица плаћају се за: 



1) стручни преглед – увиђај који врши комисија, односно овлашћена службена лица, а што обухвата нарочито контролу саобраћајно-техничких и експлоатационих услова које мора да испуни аутобуска станица, као саобраћајни објекат у функцији линијског превоза путника у друмском саобраћају (пословне зграде са простором за продају возних карата и других превозних исправа и давање обавештења о превозу, чекаонице, гардеробе и јавног санитарног чвора са текућом водом, простора за аутобусе са перонима, паркиралишта за аутобусе и сл.).


2) обављање послова комисија, односно овлашћених службених лица, која врше стручни преглед.


Укупан износ трошкова поступка из става 1. овог члана утврђује се у висини од 25.000,00 динара.


Износ из става 2. овог члана подносилац захтева за покретање поступка уплаћује на одговарајући рачун прописан за уплату јавних прихода.


 


Члан 5.


Ова уредба ступа на снагу наредног дана од дана објављивања у „Службеном гласнику Републике Србије”.


 


05 број 110-4030/2010


У Београду, 28. маја 2010. године



Влада


Председник,


др 
	Мирко Цветковић, с.р.