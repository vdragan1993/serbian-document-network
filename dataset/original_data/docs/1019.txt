Редакцијски пречишћен текст
 
 
 
На основу члана 263. Закона о Војсци Југославије („Службени лист СРЈ“, бр. 67/93 и 24/94), Савезна влада доноси
 
 
УРЕДБУ
о начину остваривања и престанку права из пензијског и инвалидског осигурања војних осигураника
„Службени лист СРЈ”, бр. 36 од 29. априла 1994, 42 од 2. августа 2002, „Службени гласник РС“, 
број


 23 од 3. априла 2009 
- 


 УС
 
 
I. НАЧИН ОСТВАРИВАЊА ПРАВА И НАДЛЕЖНОСТ ЗА ОДЛУЧИВАЊЕ О ПРАВИМА ИЗ ПЕНЗИЈСКОГ И ИНВАЛИДСКОГ ОСИГУРАЊА
 
Члан 1.
Права војних осигураника из пензијског и инвалидског осигурања остварују се у складу са Законом о Војсци Југославије (у даљем тексту: Закон), а на начин утврђен овом уредбом.
О правима из пензијског осигурања војног осигураника који је, у смислу члана 256. Закона, стекао својство инвалида рада, решава орган надлежног републичког фонда пензијског и инвалидског осигурања запослених на чијем подручју војни осигураник има пребивалиште, по поступку утврђеном прописима тог фонда.
 
Члан 2.
О праву војног осигураника из пензијског и инвалидског осигурања решава се на основу поднесеног захтева за остваривање права.
Својство војног осигураника утврђује фонд социјалног осигурања војних осигураника (у даљем тексту: фонд), на основу пријаве о осигурању поднесене по прописима о матичној евиденцији.
Својство војног осигураника уписује се у матичну евиденцију.
О праву војног осигураника из пензијског и инвалидског осигурања решава директор фонда.
По жалбама против решења из става 4. овог члана решава орган одређен Статутом фонда.
Ако се утврди да војни осигураник има право на пензију или друго право из пензијског и инвалидског осигурања, али се не може одмах одредити тачан износ који му припада или се поступак не може окончати због решавања неког претходног питања, подносиоцу захтева привремено се исплаћује аконтација према подацима којима се располаже док се не утврди тачан износ који му припада.
Одредбе става 5. овог члана односе се и на доношење новог решења у случају укидања решења у поступку ревизије.
 
Члан 3.
Решења о правима из пензијског и инвалидског осигурања донесена у првом степену подлежу ревизији.
Ревизију врши орган одређен Статутом фонда.
Ако је против решења донесеног у првом степену изјављена жалба, о ревизији и жалби решава се истим решењем.
Ако ревизија решења које је постало коначно због тога што није изјављена жалба не буде извршена у року од три месеца од дана истека рока за жалбу, сматра се да је ревизија извршена и да је дата сагласност на решење.
У поступку ревизије надлежни орган може на првостепено решење дати сагласност, може га изменити, поништити или укинути.
Ако је у поступку ревизије решење донесено у првом степену укинуто или поништено, доноси се ново решење. Ново решење подлеже ревизији у којој се испитује само то да ли је ново решење у складу с разлозима због којих је раније решење поништено или укинуто.
 
Члан 4.
Ако се после доношења коначног решења сазна за нове чињенице или се стекну могућности да се употребе нови докази који би, сами или у вези с већ изведеним и употребљеним доказима, могли довести до друкчијег решења да су те чињенице, односно докази били изнесени или употребљени у ранијем поступку, може се покренути обнова поступка под условима и у роковима прописаним савезним прописом којим се уређује општи управни поступак. Обнова поступка покреће се на захтев странке или по службеној дужности.
Ако је захтев за обнову поступка поднесен, односно поступак обновљен у року од пет година од дана достављања решења странци, тај поступак спроводи се по прописима који су важили у време доношења решења. Ако је захтев поднесен, односно поступак обновљен по истеку тог рока, тај поступак се спроводи по прописима који су важили у време подношења захтева за обнову поступка, односно у време покретања тог поступка по службеној дужности.
Права утврђена решењем донесеним у обновљеном поступку из става 1. овог члана припадају од првог дана наредног месеца од дана подношења захтева за обнову поступка, односно од дана доношења решења у обновљеном поступку покренутом по службеној дужности.
 
Члан 5.
Пензије и друга примања војних осигураника усклађују се по службеној дужности.
Појединачна решења о усклађивању пензија и других примања војних осигураника издаваће се на захтев војних осигураника.
 
II. КОРИШЋЕЊЕ И ПРЕСТАНАК ПРАВА
 
Члан 6.
Пензија се исплаћује од дана испуњења услова за стицање права на пензију ако је захтев за остваривање пензије поднесен у року од шест месеци од дана испуњења тих услова, односно од дана престанка осигурања.
Ако је захтев за остваривање пензије поднесен по истеку рока из става 1. овог члана, пензија се исплаћује од првог дана наредног месеца после подношења захтева и за шест месеци уназад.
Ако члан породице војног осигураника, односно корисника права поднесе захтев за остваривање права на породичну пензију после других чланова породице који су раније остварили право на пензију, одређује се нова породична пензија, која се исплаћује од првог дана наредног месеца после подношења захтева и за шест месеци уназад.
 
Члан 7.
Пензија која припада по одредбама члана 6. ове уредбе исплаћује се од првог наредног дана од дана до кога је војном осигуранику исплаћена плата, односно накнада по основу здравственог осигурања или плата од које је кориснику пензије по другом основу исплаћена пензија.
 
Члан 8.
Војни осигураник који у време наступања инвалидности испуњава услове и за инвалидску и за старосну пензију може, по сопственом избору, остварити право на инвалидску пензију или право на старосну пензију.
Војни осигураник, члан породице војног осигураника или корисник пензије који стекне право на две пензије или више пензија може користити само једну пензију по сопственом избору.
Војни осигураник који по основу телесног оштећења стекне право на новчану накнаду и право на инвалиднину по прописима којима се уређују основна права војних инвалида може, по сопственом избору, остварити само једно од тих права.
 
Члан 9.
Право на пензију, право на новчану накнаду за телесно оштећење и право на додатак за помоћ и негу престаје смрћу корисника права.
Право на породичну пензију престаје кад услед настале промене престану да постоје услови за стицање и коришћење тог права.
Право на новчану накнаду за телесно оштећење престаје кад услед промене у степену телесног оштећења престане да постоји правни основ за стицање новчане накнаде за телесно оштећење.
 
Члан 10.
Војни осигураник не може стећи права из инвалидског осигурања, а корисник права из инвалидског осигурања губи та права ако је свесно проузроковао инвалидност или телесно оштећење.
 
Члан 11.
Корисник права одређених по Закону дужан је да фонду пријави сваку промену насталу у вези са личношћу или околностима које утичу на стицање, коришћење или обим тих права.
Пријава се мора поднети у року од осам дана од дана настале промене.
 
Члан 12.
Пензија, новчана накнада за телесно оштећење и додатак за помоћ и негу стичу се и доспевају даном испуњења услова, а утврђују се у месечном износу и исплаћују се уназад.
Престао је да важи став 2. (види 
Одлуку УС – 23/2009-41)
 
III. ИСПЛАТА ПЕНЗИЈА У ИНОСТРАНСТВУ
 
Члан 13.
Кориснику који се ради сталног боравка исели у иностранство исплата пензије и других примања може се одобрити и ако то није предвиђено међународним уговором, на основу критеријума утврђених Статутом фонда.
Одлуку о исплати из става 1. овог члана доноси директор фонда.
 
IV. СТИЦАЊЕ И ОДРЕЂИВАЊЕ ПРАВА ИЗ ПЕНЗИЈСКОГ И ИНВАЛИДСКОГ ОСИГУРАЊА БОРАЦА
 
Члан 14.
Одредбе савезних прописа којима се уређују стицање и коришћење права из пензијског и инвалидског осигурања бораца и чланова њихових породица примењују се и на војне осигуранике којима је признато својство бораца.
 
V. ЗАВРШНА ОДРЕДБА
 
Члан 15.
Ова уредба ступа на снагу осмог дана од дана објављивања у „Службеном листу СРЈ”.
 
 
Савезна влада
Е. п. бр. 268
28. априла 1994. године
Београд
Председник,
др Радоје Контић, с. р.