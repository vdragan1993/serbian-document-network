На
основу члана 19. став 2. Закона о електронском потпису („Службени гласник РС”, број
135/04),

Министар
за телекомуникације и информатичко друштво доноси

 

 ПРАВИЛНИК

о Регистру сертификационих
тела за издавање квалификованих електронских сертификата у Републици Србији

„Службени гласник
РС“, број 26
од 14. марта 2008.

 

Члан 1.

Овим
правилником прописује се садржај и начин вођења Регистра сертификационих тела за
издавање квалификованих електронских сертификата у Републици Србији (у даљем тексту:
Регистар), начин подношења захтева за упис у Регистар, потребна документација која
се прилаже уз захтев, образац захтева, као и начин објављивања података из Регистра.

Регистар,
у складу са Законом о електронском потпису (у даљем тексту: Закон), води министарство
надлежно за информационо друштво (у даљем тексту: Министарство).

 

Члан 2.

Регистар
садржи следеће податке:

1)
редни број уписа у Регистар;

2)
број и датум решења о упису у Регистар;

3)
датум уписа у Регистар;

4)
назив сертификационог тела;

5)
матични број;

6)
пореско-идентификациони број (ПИБ);

7)
седиште (улица и број, поштански број и место, држава);

8)
подаци о упису сертификационог тела у регистар привредних субјеката или други одговарајући
регистар који се води у складу са законом (број решења о упису у регистар, облик
организовања, шифра и опис делатности);

9)
број пословног рачуна и назив пословне банке код које се води пословни рачун;

10)
име и презиме, назив функције, матични број и пребивалиште, односно боравиште одговорног
лица које заступа сертификационо тело и обим његових овлашћења; 

11)
службена електронска адреса одговорног лица (е-маил);

12)
адресу Интернет стране сертификационог тела;

13)
бројеве телефона и факса сертификационог тела;

14)
назив, адреса/електронска адреса и телефонски бројеви службе сертификационог тела
за односе са странкама;

15)
број и датум решења о брисању из Регистра.

У
Регистар се уписују све промене података из става 1. овог члана.

 

Члан 3.

Поред
података из члана 2. овог правилника, саставни део Регистра су и документи на основу
којих је извршена регистрација.

Документи
из става 1. овог члана чувају се у складу са прописима којима се уређује чување
архивске грађе. 

 

Члан 4.

Регистар
се води у папирном облику као Књига сертификационих тела за издавање квалификованих
електронских сертификата и у електронском облику као Електронски регистар сертификационих
тела за издавање квалификованих електронских сертификата (у даљем тексту: Електронски
регистар).

 

Члан 5.

Захтев
за упис у Регистар (у даљем тексту: захтев) подноси се у писменом облику, непосредно
или поштом, на Обрасцу 1. који је одштампан уз овај правилник и чини његов саставни
део.

Документација
која се прилаже уз захтев подноси се у оригиналу или се прилаже копија оверена од
стране надлежног органа.

 

Члан 6.

Захтев
се може поднети и електронским путем, тако што подносилац уноси податке у образац
из члана 5. овог правилника, који се објављује на Интернет страни Министарства,
а документација која се прилаже уз захтев доставља се у електронској форми на електронску
адресу Министарства.

Подносилац
је дужан да, у року од пет дана од дана подношења захтева електронским путем, достави
Министарству оригинал документације из става 1. овог члана.

Као
датум и време подношења захтева узима се датум и време пријема документације из
става 2. овог члана.

Ако
документација није достављена на начин и у року из става 2. овог члана, сматраће
се да захтев није поднет.

 

Члан 7.

Захтев
се подноси на језику и писму који су у службеној употреби у Републици Србији.

Уколико
жели да одређене податке региструје и на страном језику, подносилац захтева мора
уз захтев доставити и превод на тај језик оверен од судског тумача за тај језик.


 

Члан 8. 

Подносилац
уз захтев прилаже:

1)
извод из регистра привредних субјеката или другог регистра који се води у складу
са законом; 

2)
уверење да није покренут стечајни или ликвидациони поступак;

3)
биланс стања оверен од стране овлашћеног ревизора или извод из биланса стања, односно
исказ о укупним приходима од вршења делатности за претходне три године и за период
у текућој години до подношења захтева;

4)
уверење о бонитету издато од стране надлежног органа;

5)
документ о организацији, политици пословања и власничким односима;

6)
Интерна правила рада сертификационог тела припремљена у складу са Правилником о
ближим условима за издавање квалификованих електронских сертификата;

7)
допунске податке о стручној спреми, специјалности у струци, потребном искуству у
струци и референцама за стално запослене;

8)
копију полисе осигурања од ризика и одговорности за могућу штету насталу вршењем
услуга издавања електронских сертификата у складу са Правилником о ближим условима
за издавање квалификованих електронских сертификата;

9)
потврду о уплаћеној административној такси, у складу са законом о административним
таксама.

 

Члан 9.

Захтев
за промену података уписаних у Регистар подноси се у писменом облику, у року од
осам дана од дана настанка промене, на Обрасцу 2. који је одштампан уз овај правилник
и чини његов саставни део. 

Захтев
из става 1. овог члана подноси се на начин утврђен овим правилником за подношење
захтева. 

 

Члан 10.

Упис
сертификационог тела у Књигу сертификационих тела за издавање квалификованих електронских
сертификата и у Електронски регистар, Министарство врши на дан доношења решења о
упису у Регистар.

 

Члан 11.

Електронски
регистар јавно је доступан на Интернет страни Министарства.

Електронски
регистар потписује се квалификованим електронским потписом Министарства. 

 

Члан 12.

Ступањем
на снагу овог правилника престаје да важи Правилник о регистру сертификационих тела
за издавање квалификованих електронских сертификата у Републици Србији („Службени
гласник РС”, бр. 48/05, 82/05 и 116/05).

 

Члан 13.

Овај
правилник ступа на снагу осмог дана од дана објављивања у „Службеном гласнику Републике
Србије”. 

  

Број 110-00-00013/2008-01

У Београду, 10. марта 2008. године

Министар,

др Александра Смиљанић, с.р.

 

Прилози