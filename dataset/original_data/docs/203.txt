На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07 и 65/08),
    Влада доноси  
 
 
ОДЛУКУ
о образовању Комисије за међународно хуманитарно право
„Службени гласник РС“, број 30 од 7. маја 2010.

 
      
    1. Образује се Комисија за међународно хуманитарно право (у даљем тексту: Комисија), за период од пет година.
 
    2. Задаци Комисије су: 
    1) да прати развој међународног хуманитарног права и разматра питања која се односе на усвајање нових уговора и других докумената међународног хуманитарног права; 
    2) да предлаже мере за примену уговора и других докумената међународног хуманитарног права органима државне управе;
    3) да, по потреби, даје саветодавна мишљења органима државне управе о извршавању обавеза Републике Србије садржаних у међународним уговорима и другим документима међународног хуманитарног права; 
    4) да разматра и предлаже мере које се у Републици Србији предузимају у ширењу знања о међународном хуманитарном праву и предлаже предузимање мера обуке у међународном хуманитарном праву у органима и  институцијама које примењују правила међународног хуманитарног права; 
    5) да разматра питања која се односе на остваривање међународне сарадње са националним комисијама за међународно хуманитарно право, Међународним комитетом Црвеног крста и другим националним и међународним организацијама које се баве међународним хуманитарним правом и размењује искуства у  примени међународног хуманитарног права.
 
    3. У Комисију се именују:
    – за председника:
    Саша Обрадовић, Министарство спољних послова;
    – за чланове:
    1) Бојана Николић, Министарство одбране; 
    2) Горан Марковић, Министарство унутрашњих послова;
    3) Милисав Чогурић, Министарство правде;
    4) Катарина Торбица, Министарство здравља;
    5) Вукота Влаховић, Министарство рада и социјалне политике;
    6) Јелица Ристић-Ћировић, Министарство просвете;
    7) Миодраг Старчевић, Црвени крст Србије;
    8) Дина Добрковић, Удружење за међународно право. 
 
    4. У раду Комисије могу учествовати  и други стручњаци из области међународног хуманитарног права.
 
    5. Комисија је дужна да надлежном одбору Владе достави извештаје о раду најмање сваких 60 дана, а Влади сваких 90 дана.
 
    6. Комисија доноси Пословник о раду.
 
    7. Стручне и административно-техничке послове за потребе Комисије обављаће  Министарство спољних послова.
 
    8. Даном ступања на снагу ове одлуке престаје да важи Одлука о образовању Комисије за међународно хуманитарно право Србије и Црне Горе („Службени лист СЦГ”, број 43/04).
 
    9. Ова одлука ступа на снагу осмог дана од дана објављивања у „Службеном гласнику Републике Србије”.
  
          05 број 02-3142/2010
          У Београду, 29. априла 2010. године
          
	Влада
          Потпредседник,
          
	Божидар Ђелић, с.р.