На основу члана 298. став 7. Закона о општем управном
поступку („Службени лист СФРЈ“, бр 47/86 – Пречишћен текст), савезни секретар
за правосуђе и организацију савезне управе прописује  
 

	 
УПУТСТВО
о начину исказивања и
роковима за подношење извештаја о одређеним подацима из поступка решавања појединачних
управних ствари
„Службени лист СФРЈ“, број 37 од
29. маја 1987. 
 
 
1. Органи управе, извршни органи и други државни органи,
самоуправне организације и заједнице, који у вршењу јавних овлашћења решавају у
појединачним управним стварима, дужни су да у евиденцијама о предметима управног
поступка исказују и податке од интереса за целу земљу који се односе на: 
1) рад првостепеног органа у редовном поступку; 
2) рад другостепеног органа у редовном поступку; 
3) рад првостепеног органа поводом употребе ванредних правних
лекова; 
4) рад другостепеног органа поводом употребе ванредних правних
лекова. 
 
2. Под подацима од интереса за целу земљу, у смислу овог
упутства, сматрају се подаци садржани у обрасцима од бр. 1 до 4, који су одштампани
уз ово упутство и чине његов саставни део. 
 
3. Изказивање података врши се на основу прописаних евиденција
о предметима управног поступка по следећим управним областима: 
1) народна одбрана; 
2) инострани послови; 
3) унутрашњи послови; 
4) финансије (буџет, порези, доприноси); 
5) промет робе и услуга; 
6) индустрија, енергетика и рударство; 
7) пољопривреда, водопривреда, шумарство, сточарство, лов
и риболов; 
8) саобраћај и везе; 
9) занатство, угоститељство и туризам; 
10) имовинско-правни послови; 
11) геодетски и катастарски послови; 
12) урбанизам, грађевинарство, комунално-стамбени послови;

13) рад и запошљавање; 
14) здравље и социјална заштита; 
15) борачко-инвалидска заштита; 
16) наука, образовање и култура; 
17) остале управне области. 
 
4. Савезни органи управе, савезне органитације и други савезни
органи, као и самоуправне организације и заједнице, којима је савезним законом поверено
јавно овлашћење да решавају у појединачним управним стварима, годишње извештаје
о подацима из рада на решавању управних предмета за текућу годину достављају Савезном
секретаријату за правосуђе и организацију савезне управе најдоцније до 31. јануара
наредне године. 
 
5. Сводне извештаје за територију републике, односно аутономне
покрајине, републички, односно покрајински орган управе надлежан за послове управе
доставља, за сваку текућу годину, Савезном секретаријату за правосуђе и организацију
савезне управе најдоцније до 15. марта наредне године. 
 
6. Ако подаци из извештаја периода одступају од података
из претходног периода, орган који подноси извештај о бројчаним подацима доставиће
и писмено образложење о разлозима због којих је дошло до одступања. 
 
7. О извршењу овог упутства стараће се Савезни секретаријат
за правосуђе и организацију савезне управе и републички, односно покрајински орган
управе надлежан за правне послове управе. 
 
8. Одредбе овог упутства не односе се на Савезни секретаријат
за народну одбрану, војне јединице и војне установе. 
 
9. Ово упутство ступа на снагу осмог дана од дана објављивања
у „Службеном листу СФРЈ”, а примењиваће се од 1. јануара 1988. године. 
 
04/4 Бр.  1160/1-86
14. априла 1987. године 
Београд
Савезни секретар за
правосуђе и организацију 
савезне управе
др 
Петар Вајовић, с.р.