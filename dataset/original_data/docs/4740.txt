На основу члана 11. став 2. Закона о јавним путевима („Службени гласник РС”, бр. 101/05, 123/07, 101/11, 93/12 и 104/13),
Министар грађевинарства, саобраћаја и инфраструктуре доноси
   
 ПРАВИЛНИК
о начину означавања и евиденцији јавних путева
"Службени гласник РС", број 84 од 6. октобра 
				2015.
   
I. УВОДНЕ ОДРЕДБЕ
Члан 1.
Овим правилником прописује се начин означавања јавних путева, врста, садржина и начин вођења евиденција о јавним путевима, начин прикупљања односно обнављања података из евиденција о јавним путевима, као и услови коришћења података из евиденција о јавним путевима.
Члан 2.
Поједини изрази употребљени у овом правилнику имају следеће значење:
1) стационажа означава дужинско растојање од почетка прве деонице посматране трасе пута која се повећава у смеру пружања јавног пута који је одређен категоризацијом јавних путева;
2) примарни саобраћајни чворови означавају пресек државних путева, пресек државног пута IА реда са општинским путем, пресек државних путева са државном границом, пресек државних путева IБ и II реда са административном границом покрајине, почетак или крај државног пута, почетак или крај проходног дела државног пута;
3) секундарни саобраћајни чворови означавају пресек државних путева IБ и II реда са општинским путевима;
4) додатни саобраћајни чворови означавају елементе раскрснице и кретање по њој у зони примарног, секундарног или општинског саобраћајног чвора када је потребно дефинисати све кракове у зони денивелисане раскрснице, у зони раскрснице у нивоу, где се воде посебне саобраћајне траке за маневрисање возила у зони раздвајања коловозних трака по смеровима када треба извршити раздвајање по смеровима;
5) општински саобраћајни чворови означавају пресек општинских путева, пресек општинског пута са некатегорисаним путем, пресек општинског пута са административном границом општине, почетак или крај општинског пута, почетак или крај проходног дела општинског пута;
6) примарне саобраћајне деонице су деонице које повезују два узастопна примарна саобраћајна чвора дуж државног пута;
7) општинске саобраћајне деонице су деонице које повезују дуж мреже општинских путева примарне, секундарне и општинске саобраћајне чворове;
8) додатне саобраћајне деонице су деонице које повезују, у зони раскрснице (петље), два саобраћајна чвора.
II. НАЧИН ОЗНАЧАВАЊА, ВРСТЕ И САДРЖИНА ЕВИДЕНЦИЈА О ЈАВНИМ ПУТЕВИМА
Члан 3.
Државни путеви означавају се тако да oзнака државног пута:
1) IA реда садржи велико слово „А” и једноцифрени број;
2) IБ реда садржи двоцифрен број, од броја 10 до броја 99;
3) IIA реда садржи троцифрен број, од броја 100 до броја 299;
4) IIБ реда садржи троцифрен број, од броја 300 на даље.
Члан 4.
Општински путеви означавају се тако да oзнака садржи ознаке локалне самоуправе које су дате у Прилогу 1 – Ознаке локалних самоуправа, који је одштампан уз овај правилник и чини његов саставни део, средњу црту и број општинског пута, при чему нумерација тог пута почиње од броја 1.
Члан 5.
Евиденције о јавним путевима су:
1) подаци о путним правцима, улицама, саобраћајним чворовима и саобраћајним деоницама;
2) саобраћајно-технички подаци о јавним путевима.
Члан 6.
Евиденција података о путним правцима, улицама, саобраћајним чворовима и саобраћајним деоницама (у даљем тексту: Референтни систем) садржи податке о:
1) државним и општинским путевима;
2) улицама;
3) саобраћајним чворовима државних и општинских путева;
4) саобраћајним деоницама државних и општинских путева.
Члан 7.
Евиденција о државним и општинским путевима садржи:
1) ознаку пута;
2) назив пута;
3) категорију пута;
4) дужину пута;
5) ознаку (идентификациони број) саобраћајног чвора од кога почиње пут;
6) ознаку (идентификациони број) саобраћајног чвора на коме се завршава пут;
7) ознаку (идентификациони бројеви) саобраћајних деоница дуж пута;
8) називе саобраћајних деоница дуж пута;
9) редне бројеве саобраћајних деоница дуж пута у смеру раста стационаже;
10) дужине саобраћајних деоница дуж трасе пута;
11) стационаже саобраћајних чворова дуж трасе пута;
12) ознаку пута са којим се преклапа основни путни правац, за деонице у преклопу;
13) датум уноса односно промене података;
14) напомену.
Поред наведених података, евиденција о општинским путевима садржи и назив органа локалне самоуправе којој припадају ти путеви.
Члан 8.
Евиденција о улицама садржи:
1) ознаку улице;
2) назив улице;
3) дужину улице;
4) назив органа локалне самоуправе којој припада улица;
5) назив насељеног места на чијој територији је улица;
6) ознаку почетног саобраћајног чвора улице;
7) ознаку крајњег саобраћајног чвора улице;
8) ознаку саобраћајних деоница улица према редоследу појављивања у оквиру улице;
9) дужину саобраћајних деоница улице;
10) датум уноса односно промене података;
11) напомену.
Члан 9.
Евиденција о саобраћајним чворовима државних и општинских путева (у табеларном и графичком приказу) садржи:
1) ознаку (идентификациони број) саобраћајног чвора;
2) назив саобраћајног чвора;
3) допунску ознаку саобраћајног чвора (за примарне, секундарне и општинске саобраћајне чворове);
4) карактер саобраћајног чвора (укрштај путева, државна граница, административна граница покрајине, почетак/крај проходног дела пута и административна граница града/општине);
5) ознаку основног путног правца коме припада саобраћајни чвор;
6) ознаку путних праваца које се укрштају са основним путним правцем коме припада саобраћајни чвор;
7) стационажу саобраћајног чвора дуж пута у односу на стационажу почетка основног путног правца коме припада саобраћајни чвор;
8) стационажу саобраћајног чвора у односу на стационаже почетака путних праваца са којима се укршта основни путни правац;
9) положај саобраћајног чвора (у насељу и ван насеља);
10) координате (X, Y, Z) саобраћајног чвора у државном координатном систему;
11) графички приказ саобраћајних чворова (са подацима о суседним саобраћајним чворовима и деоницама и додатним саобраћајним деоницама);
12) скицу положаја саобраћајног чвора и орјентација према северу;
13) додатне саобраћајне деонице са дужинама;
14) датум уноса односно промене податка;
15) напомену.
Члан 10. 
Примарни саобраћајни чворови државних путева означавају се тако да:
1) за државне путеве IА реда, ознака (идентификациони број) примарног саобраћајног чвора дуж државног пута IА реда садржи три цифре, при чему је прва цифра нумерички део ознаке државног пута, а следеће две цифре број чвора дуж пута;
2) за државне путеве IБ реда, ознака (идентификациони број) примарног саобраћајног чвора дуж државног пута IБ реда садржи четири цифре, при чему су прве две цифре ознака државног пута, а следеће две цифре број чвора дуж пута;
3) за државне путеве II реда, ознака (идентификациони број) примарног саобраћајног чвора дуж државног пута II реда садржи пет цифара, при чему су прве три цифре ознака државног пута, а следеће две цифре број чвора дуж пута.
Додатни саобраћајни чворови државних и општинских путева означавају се тако да ознака (идентификациони број) додатног саобраћајног чвора садржи латинично слово „d”, ознаку примарног односно секундарног саобраћајног чвора и редни број додатног саобраћајног чвора који мора бити већи од 01.
Секундарни и општински саобраћајни чворови означавају се тако да ознака (идентификациони број) секундарног и општинског саобраћајног чвора дуж општинског пута садржи латинично слово „op” и четири цифре, при чему су прве две цифре су ознака општинског пута, а следеће две цифре број чвора дуж пута.
Члан 11. 
Означавање примарног саобраћајног чвора врши се постављањем челичног клина у коловоз који је дат у Прилогу 2 – Изглед челичног клина, који је одштампан уз овај правилник и чини његов саставни део. 
Челични клин се поставља на средини коловоза на месту укрштаја државних односно општинских путева.
Челични клин се поставља у зони денивелисаног укрштаја државних путева уз десну ивицу коловоза у смеру раста стационаже, за државне путеве IА реда.
Члан 12. 
Допунска ознака примарног, секундарног и општинског саобраћајног чвора државних и општинских путева је:
1) 00 – ако у зони примарног, секундарног или општинског саобраћајног чвора не постоје додатни саобраћајни чворови;
2) 01 – ако у зони примарног, секундарног или општинског саобраћајног чвора постоје додатни саобраћајни чворови.
За саобраћајне чворове из става 1. овог члана ознака (идентификациони број) и допунска ознака пишу се одвојено.
Члан 13. 
Означавање саобраћајног чвора на мрежи државних путева врши се утврђивањем:
1) места промене саобраћајних токова, које је одређено стварним или замишљеним пресеком: осовина државних путева, осовина државних путева са крацима денивелисаних раскрсница, осовина кракова денивелисаних раскрсница, осовина државних путева са крацима раскрсница у нивоу, осовина кракова раскрсница у нивоу и осовина државних путева са општинским путевима;
2) места денивелисаног пресека осовина државних путева, које је одређено непосредном везом путева са денивелисаном раскрсницом, ако је то место део денивелисане раскрснице којом је остварена или планским документом планирана физичка веза путева;
3) места пресека осовине државног пута са државном границом;
4) места почетка или краја државног пута;
5) места почетка или краја проходног дела државног пута;
6) ознаке (идентификационог броја) саобраћајног чвора;
7) допунске ознаке саобраћајног чвора (за примарне и секундарне саобраћајне чворове);
8) назива саобраћајног чвора;
9) стационаже у односу на почетак пута (за примарне и секундарне саобраћајне чворове);
10) координата (X, Y, Z) из државног координатног система, одређених геодетским мерењем на терену са тачношћу хоризонталног положаја чвора до једног метра.
Означавање саобраћајног чвора на мрежи општинских путева врши се утврђивањем:
1) места осовина пресека државних путева IБ реда и II реда са општинским путем;
2) места осовина пресека општинских путева;
3) места пресека осовине општинског пута са државном границом;
4) места почетка или краја општинског пута;
5) места почетка или краја проходног дела општинског пута;
6) ознаке (идентификационог броја) општинског саобраћајног чвора;
7) назива општинског саобраћајног чвора;
8) стационаже општинског саобраћајног чвора у односу на почетак пута;
9) координата (X, Y, Z) из државног координатног система, одређених геодетским мерењем на терену са тачношћу хоризонталног положаја чвора до једног метра.
Члан 14. 
Код аутопутева и путева са раздвојеним коловозима по смеровима, саобраћајни чвор се одређује у осовини саобраћајног профила аутопута или пута са раздвојеним коловозом, али се саобраћајне деонице одређују као различите за сваки смер вожње.
Код аутопутева и путева са раздвојеним коловозима, између два саобраћајна чвора постоје две једносмерне саобраћајне деонице, при чему је почетни чвор једне саобраћајне деонице истовремено и завршни чвор друге саобраћајне деонице у односу на смер вожње.
Члан 15. 
Евиденција о саобраћајним деоницама државних и општинских путева садржи:
1) ознаку (идентификациони број) саобраћајне деонице;
2) ознаку почетног саобраћајног чвора саобраћајне деонице;
3) ознаку крајњег саобраћајног чвора саобраћајне деонице;
4) назив саобраћајне деонице дефинисан називом почетног и крајњег саобраћајног чвора;
5) дужину саобраћајне деонице;
6) ознаку пута којем припада саобраћајна деоница;
7) за саобраћајне деонице које су саставни део два и више путних праваца, ознаке пута/путева дуж кога/којих је саобраћајна деоница у преклопу;
8) датум уноса односно промене податка;
9) напомену.
Члан 16. 
Примарне саобраћајне деонице државних путева означавају се тако да:
1) за државне путеве IА реда, ознака (идентификациони број) примарне саобраћајне деонице дуж државног пута IА реда садржи четири цифре, при чему је прва цифра нумерички део ознаке државног пута, а следеће три цифре број деонице дуж пута;
2) за државне путеве IБ реда, ознака (идентификациони број) примарне саобраћајне деонице дуж државног пута IБ реда садржи пет цифара, при чему је прва цифра „нула”, друга и трећа цифра су ознаке државног пута, а следеће две цифре број деонице дуж пута;
3) за државне путеве II реда, ознака (идентификациони број) примарне саобраћајне деонице дуж државног пута II реда садржи пет цифара, при чему су прве три цифре ознака државног пута, а следеће две цифре број деонице дуж пута.
Додатне саобраћајне деонице државних и општинских путева означавају се тако да ознака (идентификациони број) додатне саобраћајне деонице садржи латинично слово „D”, ознаку саобраћајног чвора коме припада додатна саобраћајна деоница и редни број додатне саобраћајне деонице који мора бити већи од 1.
Члан 17. 
Допунска ознака примарне и општинске саобраћајне деонице је 0, а ако је деоница у преклопу односно, ако је саставни део два или више путних праваца, допунска ознака је 1.
За саобраћајне деонице из става 1. овог члана ознака (идентификациони број) и допунска ознака пишу се одвојено.
Члан 18. 
Знак „број пута, број саобраћајне деонице пута и километража” (III–99) поставља се на почетном саобраћајном чвору пута и на сваких 5 km, а знак „километража пута” (III–98) на сваких 1 km, од почетка пута.
Члан 19.
Евиденција саобраћајно-техничких података о јавним путевима води се на инвентарском листу пута који је дат у Прилогу 3 – Инвентарски лист пута и на графичком инвентарском листу пута који је дат у Прилог 4 – Графички инвентарски лист пута, који су одштампани уз овај правилник и чине његов саставни део.
Члан 20.
Евиденција из члана 19. овог правилника води се мерењем стационаже пута, од почетног саобраћајног чвора пута, при чему је за поједине инвентарске јединице дуж пута могуће вођење и ГПС координата.
Графички симболи инвентарских јединица обухваћени евиденцијом из става 1. овог члана дати су у Прилогу 5 – Графички симболи инвентарских јединица, који је одштампан уз овај правилник и чини његов саставни део.
Члан 21.
Евиденцијa саобраћајно-техничких података о јавним путевима садржи податке о:
1) главним тачкама дуж пута;
2) пружању пута;
3) трупу пута;
4) одводњавању дуж пута;
5) путним објектима;
6) саобраћајним прикључцима дуж путева;
7) прелазу пута преко железничке пруге;
8) насељеним местима дуж пута;
9) насељима дуж пута;
10) пешачким и бициклистичким стазама;
11) аутобуским стајалиштима;
12) пратећим садржајима јавног пута;
13) објектима за потребе јавног пута;
14) објектима и опреми за заштиту јавног пута;
15) осталим објектима поред јавног пута;
16) саобраћајним знаковима на путевима;
17) носачима саобраћајних знакова на путевима;
18) ознакама на путу;
19) уређајима за давање светлосних сигнала (семафорима);
20) светлосним ознакама на путу;
21) опреми пута;
22) јавној расвети;
23) катастарским парцелама јавног пута и суседа.
Члан 22.
Евиденција о главним тачкама дуж пута садржи податке о:
1) границама територије (државна граница, административна граница покрајине, административна граница округа, административна граница града/општине, називе суседних територијалних јединица и стационажа);
2) границама одржавања (називе суседних предузећа за одржавање путева и стационажа).
Члан 23.
Евиденција о пружању пута садржи податке о:
1) хоризонталној кривини (радијус кривине, скретни угао, дужина, почетна и завршна стационажа);
2) уздужном нагибу пута (успони и падови) од три и више процената (величина, дужина, почетна и завршна стационажа); 
3) надморској висини пута (врста: врх превоја и друге карактеристичне тачке пута које се односе на битне промене уздужног нагиба пута, надморска висина (мнм) и стационажа); 
4) евидентирању зона прегледности за безбедно претицање (почетна и завршна стационажа); 
5) зонама пута подложне завејавању, плављењу, осулинама, ударима ветра (дужина, почетна и завршна стационажа).
Члан 24.
Евиденција о трупу пута садржи податке о:
1) коловозу (основни подаци о коловозу: ширина, врста коловозног застора, дужина, стационажа промене; специјализовани подаци о коловозу: равност, носивост, стање, конструкција);
2) банкини (просечна ширина, положај, дужина, почетна и завршна стационажа); 
3) насипу вишем од 3 m (просечна висина, положај, дужина, почетна и завршна стационажа); 
4) усеку вишем од 3 m (просечна висина, положај, дужина, почетна и завршна стационажа); 
5) клизишту (дужина, почетна и завршна стационажа).
Члан 25.
Евиденција о одводњавању дуж пута садржи податке о:
1) каналу за одводњавање (положај, материјал, дубина: до 1 m и преко 1m, дужина, почетна и завршна стационажа);
2) риголи (положај, материјал, дужина, почетна и завршна стационажа); 
3) каналета на високим насипима (положај, врста у односу на ивицу пута: управна/коса/управна са успоравањем тока воде (коруб)/паралелна, дужина и стационажа);
4) деоници пута са атмосферском канализацијом (положај, дужина, почетна и завршна стационажа).
Члан 26.
Евиденција о путним објектима садржи податке о:
1) мосту (основни подаци о мосту: ознака моста, стационажа средине моста, дужина, ширина коловоза, врста премоштавања, пешачке стазе, радне стазе, пешачка ограда, заштитна ограда; специјализовани подаци о мосту: конструкција, стање и носивост). Стање моста се одређује на основу систематског прегледа овлашћених организација или стручњака са одговарајућом лиценцом;
2) тунелу (основни подаци о тунелу: ознака тунела, стационажа почетка и краја тунела, дужина, ширина коловоза, слободна висина тунела, расвета; специјализовани подаци о тунелу – стање). Стање тунела се одређује на основу систематског прегледа овлашћених организација или стручњака са одговарајућом лиценцом;
3) пропусту (врста: цеваст/плочаст/засведен/гредни, материјал, величина отвора, дужина пропуста и стационажа);
4) потпорном зиду (положај, испод нивоа планума/у нивоу планума/изнад нивоа планума, просечна висина, материјал, дужина, почетна и завршна стационажа);
5) габион (положај, испод нивоа планума/у нивоу планума/изнад нивоа планума, просечна висина, дужина, почетна и завршна стационажа);
6) галерији (положај, слободна висина изнад ивице коловоза, материјал, дужина, почетна и завршна стационажа);
7) објекту преко јавног пута (надвожњак и надпутњак: друмски, железнички, пешачки, цевоводни, транспортни; слободна висина изнад ивице коловоза и стационажа).
Члан 27.
Евиденција о саобраћајним прикључцима дуж путева садржи податке о:
1) прикључку јавног пута (стационажа, подаци о прикључку јавног пута: врста коловоза, страна и угао укрштања); 
2) прикључку прилазног пута (стационажа, подаци о прикључку прилазног пута: материјал отресишта, страна, угао укрштања, дужина отресишта, одводњавање у зони прилазног пута).
Члан 28.
Евиденција о прелазу пута преко железничке пруге (укрштаји са пругом у нивоу) дуж путева садржи податке о: 
1) броју и називу пруге;
2) броју колосека;
3) врсти пруге (јавна и индустријска); 
4) врсти коловоза на прелазу пута преко пруге;
5) начину обезбеђења прелаза пута преко пруге (браници, полубраници, светлосни сигнали и саобраћајни знакови);
6) стационажи.
Члан 29.
Евиденција о насељеним местима дуж пута садржи податке о:
1) називу насељеног места;
2) положају насељеног места (десно/лево у односу на смер раста стационаже пута);
3) дужини насељеног места;
4) стационажи почетка и краја насељеног места.
Члан 30.
Евиденција о насељима дуж пута садржи податке о:
1) положају насеља (десно/лево у односу на смер раста стационаже пута);
2) дужини насеља;
3) стационажи почетка и краја насеља.
Члан 31.
Евиденција о пешачким и бициклистичким стазама садржи податке о:
1) пешачкој стази (положај десно/лево, просечна ширина, дужина, стационажа почетка и краја); 
2) бициклистичкој стази (положај десно/лево, просечна ширина, дужина, стационажа почетка и краја). 
Члан 32.
Евиденција о аутобуским стајалиштима садржи податке о:
1) положају (лево, десно);
2) врсти (ван коловоза, на коловозу);
3) одлуци органа локалне самоуправе о одобреном стајалишту јавног превоза путника;
4) стационажи.
Члан 33.
Евиденција о пратећим садржајима јавног пута садржи податке о:
1) станици за снабдевање горивом (ССГ) (положај, заузета јавна површина, назив објекта, стационажа почетка изливне траке са јавног пута и краја уливне траке на јавни пут);
2) објектима за пружање услуга корисницима пута (ресторан, мотел, продавница, сервис, објекти за рекреацију, остали објекти намењени пружању услуга корисницима пута: положај, заузета јавна површина, назив објекта, стационажа почетка изливне траке са јавног пута и краја уливне траке на јавни пут);
3) изграђено паркиралиште (одмориште) (положај, заузета јавна површина, стационажа почетка изливне траке са јавног пута и краја уливне траке на јавни пут).
Члан 34.
Евиденција о објектима за потребе јавног пута (путна база, наплатна станица и контролна станица) садржи податке о:
1) положају;
2) заузетој јавној површини;
3) називу објекта;
4) стационажи.
Члан 35.
Евиденција о објектима и опреми за заштиту јавног пута (снегобран, ветробран, заштита од буке и заштита од других утицаја на околину) садржи податке о:
1) положају;
2) дужини;
3) стационажи почетка и краја објекта.
Члан 36.
Евиденција о осталим објектима поред јавног пута (школа, црква и други верски објекти, болница, амбуланта, полиција, спортски објекат, гробље и сл.) садржи податке о:
1) положају (десно, лево);
2) стационажи.
Члан 37.
Евиденција о саобраћајним знаковима на путевима садржи податке о:
1) шифри знака;
2) положају (десно, лево, средина и портал);
3) оријентацији знака;
4) садржају знака;
5) димензијама и површини (за знакове обавештења);
6) стационажи.
Члан 38.
Евиденција о носачима саобраћајних знакова на путевима садржи податке о:
1) врсти (једностубни, двостубни, решеткасти, полупортални, портални, сигнални стуб носача лантерни, сајла за семафоре и, остали);
2) положају (десно, лево и средина);
3) стационажи.
Члан 39.
Евиденција о ознакама на путу (уздужне, попречне и остале) садржи податке о:
1) дужини/површини;
2) стационажи.
Члан 40.
Евиденција о уређајима за давање светлосних сигнала (семафорима) садржи податке о:
1) положају;
2) врсти;
3) броју/димензијама лантерни;
4) локацији (у насељу и ван насеља);
5) стационажи.
Члан 41.
Евиденција о светлосним ознакама на путу (светлосне ознаке на путу за обележавање ивице коловоза и светлосне ознаке за обележавање путних објекта) садржи податке о:
1) положају;
2) врсти;
3) стационажи.
Члан 42.
Евиденција о опреми пута садржи податке о:
1) опреми за означавање саобраћајних површина (положај, врста и стационажа);
2) заштитној челичној огради (положај, врста, дужина, стационажа почетка и краја);
3) заштитној бетонској огради (положај, врста, дужина, стационажа почетка и краја);
4) ублаживачима удара (положај, врста и стационажа);
5) заштитној жичаној огради (положај, дужина, стационажа почетка и краја);
6) заштитној жичаној мрежи од осипа дуж косине усека (положај, дужина, површина, стационажа почетка и краја);
7) пешачкој огради (положај, врста, дужина, стационажа почетка и краја);
8) опреми за слепа и слабовида лица (положај, врста и стационажа);
9) заштитној опреми у путном појасу (положај, врста, дужина и стационажа);
10) техничким средствима за успоравање саобраћаја (врста и стационажа);
11) уређајима за контролу саобраћаја (положај; стационажа; врста уређаја: аутоматски бројач саобраћаја, вага за контролу тежине, контрола брзине и видео надзор).
Члан 43.
Евиденција о јавној расвети садржи податке о:
1) електричном стубу (положај, врста: јавне расвете/енергетски/мешовити, материјал и стационажа);
2) трафо станици (положај, врста: стабилна/на електричном стубу и стационажа).
Члан 44.
Евиденција о катастарским парцелама јавног пута и суседа садржи податке о:
1) броју катастарске парцеле;
2) катастарској општини.
III. НАЧИН ВОЂЕЊА ЕВИДЕНЦИЈА, НАЧИН ПРИКУПЉАЊА, ОДНОСНО ОБНАВЉАЊА ПОДАТАКА, КАО И УСЛОВИ КОРИШЋЕЊА ПОДАТАКА ИЗ ЕВИДЕНЦИЈА О ЈАВНИМ ПУТЕВИМА
Члан 45.
Подаци из евиденције о јавним путевима воде се тако што се приказују на:
1) карти Референтног система која садржи ознаку пута, ознаку саобраћајног чвора и ознаку саобраћајне деонице;
2) основној карти мреже путева која садржи називе насељених места на саобраћајним чворовима и дужине саобраћајних деоница (km);
3) карти мреже путева са врстама коловоза која садржи врсте коловоза, називе насељених места кроз која пролазе путеви и дужине између насељених места (km).
Члан 46. 
Референтни систем води се у штампаном и дигиталном облику у формату погодном за коришћење, при чему су подаци јавни, доступни свим корисницима и чувају се трајно. 
Члан 47. 
Укидањем јавног пута одговарајућа ознака јавног пута више се не користи.
Укидањем саобраћајног чвора и/или саобраћајне деонице, одговарајући идентификациони број саобраћајног чвора и/или саобраћајне деонице више се не користи.
Члан 48. 
Подаци из Референтног система прикупљају се снимањем постојећег стања мреже јавних путева коришћењем електронских и других уређаја и опреме, и то за државне путеве у року од две године, а за општинске путеве у року од три године од дана ступања на снагу овог правилника.
Члан 49. 
Обнављање података из Референтног система врши се у случају промена на мрежи јавних путева, и то:
1) реконструкције постојећих саобраћајних чворова;
2) изградње нових саобраћајних чворова;
3) престанка коришћења постојећих саобраћајних чворова;
4) реконструкције постојећег јавног пута;
5) изградње новог јавног пута и његове категоризације;
6) прекатегоризације јавног пута;
7) престанка коришћења јавног пута;
8) промене у територијалној и административној организацији Републике Србије.
Члан 50.
Обнављање саобраћајно-техничких података на јавним путевима обухвата:
1) промене саобраћајно-техничких података на јавним путевима које су настале после установљења евиденције;
2) промене саобраћајно-техничких података за реконструисане путеве;
3) промене саобраћајно-техничких података за јавне путеве на којима су настале измене траса;
4) установљење евиденције за новоизграђене путеве.
Члан 51.
Обнављање података из евидениције о јавним путевима врши се у року од 30 дана од дана настале промене.
IV. ЗАВРШНА ОДРЕДБА
Члан 52.
Даном ступања на снагу овог правилника престаје да важи:
1) Правилник о евиденцији о јавним путевима и објектима на њима, као и о техничким подацима за те путеве („Службени лист СФРЈ”, бр. 52/83 и 60/83);
2) Правилник о начину означавања државних путева, садржини евиденције, начину вођења евиденције, начину прикупљања, односно обнављања података, као и условима коришћења података из евиденције о државним путевима („Службени гласник РС”, број 50/12).
Члан 53.
Овај правилник ступа на снагу осмог дана од објављивања у „Службеном гласнику Републике Србије”.
Број 119-01-00188/2015-01
У Београду, 30. септембра 2015. године
Министар,
проф. др Зорана Михајловић, с.р.

Прилог 1 - Ознаке локалних самоуправа

Прилог 2 - Изглед челичног клина

Прилог 3 - Инвентарски лист пута

Прилог 4 - Графички инвентарски лист 
				пута

Прилог 5 - Графички симболи 
				инвентарских јединица