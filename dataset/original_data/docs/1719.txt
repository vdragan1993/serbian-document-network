ЗАКОН
о условном отпису камата и мировању пореског дуга 
	

"Службени гласник РС", број 119 од 
	17. децембра 2012.
 
Предмет закона
Члан 1.
Овим законом уређују се условни отпис камата и мировање обавезе плаћања неплаћених јавних прихода доспелих за плаћање закључно са 31. октобром 2012. године, услови и обим отписа обрачунате, а неплаћене камате на обавезе доспеле за плаћање закључно са 31. октобром 2012. године по основу одређених јавних прихода, отпис доспеле обавезе по основу доприноса за обавезно здравствено осигурање закључно са 31. октобром 2012. године, као и отпис камате у другим случајевима прописаним овим законом за обавезе доспеле за плаћање закључно са 31. октобром 2012. године.
Дефиниције
Члан 2.
Изрази који се користе у овом закону имају следеће значење:
1) Порески обвезник је физичко лице, предузетник, односно правно лице, које на дан 31. октобра 2012. године има доспеле, а неплаћене обавезе по основу јавних прихода;
2) Порези су јавни приход који утврђује, наплаћује и контролише Пореска управа, у смислу прописа који уређује порески поступак и пореску администрацију, и то:
– порез на доходак грађана; 
– порез на добит правних лица; 
– порез на пренос апсолутних права;
– порез на наслеђе и поклон;
– порез на регистровано оружје;
– порез на премије неживотног осигурања; 
– допринос за обавезно пензијско и инвалидско осигурање; 
– допринос за обавезно здравствено осигурање;
– допринос за обавезно осигурање за случај незапослености; 
– порез на додату вредност; 
– акцизе; 
– порез на промет; 
– порез на фонд зарада; 
– порез на финансијске трансакције; 
3) Локални порези су јавни приход који утврђују, наплаћују и контролишу јединице локалне самоуправе на основу закона, односно одлука њихових скупштина;
4) Главни порески дуг је дуг по основу пореских обавеза доспелих за плаћање закључно са 31. октобром 2012. године, осим по основу доприноса за обавезно здравствено осигурање, а који је евидентиран у пореском рачуноводству Пореске управе, односно код надлежног органа јединице локалне самоуправе, на дан 31. октобра 2012. године; 
	
5) Главни дуг по основу доприноса за обавезно здравствено осигурање је дуг по основу доприноса за обавезно здравствено осигурање доспелог за плаћање закључно са 31. октобром 2012. године, који је евидентиран у пореском рачуноводству Пореске управе на дан 31. октобра 2012. године; 
	
6) Камата је износ обрачунате камате на главни порески дуг;
7) Текуће обавезе су обавезе по основу свих јавних прихода које периодично доспевају за плаћања у смислу пореских прописа, односно других аката, почев од 1. јануара 2013. године;
8) Велики порески обвезник је правно лице које је, према прописима који уређују рачуноводство и ревизију, разврстано као велико правно лице;
9) Мали порески обвезник је физичко лице, предузетник, односно правно лице које није велики порески обвезник у складу са тачком 8) овог члана;
10) Надлежни орган је надлежна организациона јединица Пореске управе, односно јединице локалне самоуправе, код које се порески обвезник задужује обавезама по основу јавних прихода. 
	
Мировање главног пореског дуга и камате
Члан 3.
Главни порески дуг који није измирен до дана ступања на снагу овог закона, мирује од 1. јануара 2013. године, на начин и по поступку прописаним овим законом.
Малом пореском обвезнику главни порески дуг мирује до 31. децембра 2014. године.
Великом пореском обвезнику главни порески дуг мирује до 31. децембра 2013. године.
Порески обвезник коме је одложено плаћање пореског дуга, односно за чију наплату је покренут поступак принудне наплате, остварује право на мировање главног пореског дуга у смислу ст. 1. до 3. овог члана.
Надлежни орган, по службеној дужности, утврђује мировање главног пореског дуга у случају из ст. 1. до 3. овог члана, као и у случају када је, ради принудне наплате пореског дуга, установљена забрана располагања новчаним средствима на текућем рачуну. 
	
Изузетно, право на мировање главног пореског дуга за чију наплату је покренут поступак принудне наплате, осим у случају када је ради принудне наплате пореског дуга установљена забрана располагања новчаним средствима на текућем рачуну, односно за који је одобрено одлагањe плаћања дуга, остварује се на основу захтева који порески обвезник, у писаној форми, подноси надлежном органу.
Члан 4.
За време мировања главног пореског дуга до његове отплате у целости, не тече камата.
За време мировања, главни порески дуг се валоризује индексом потрошачких цена, почев од 1. новембра 2012. године до отплате дуга у целости.
Члан 5.
Порески обвезник стиче право на мировање главног пореског дуга ако обавезе доспеле за плаћање, почев од 1. новембра 2012. године до 31. децембра 2012. године, плати најкасније до 31. јануара 2013. године. 
	
Порески обвезник којем је утврђено право на мировање пореског дуга, дужан је да од 1. јануара 2013. године редовно плаћа текуће обавезе. 
	
Отпис камате и дуга по основу доприноса за здравствено осигурање
Члан 6.
Порески обвезник стиче право на отпис целокупне камате и главног дуга по основу доприноса за обавезно здравствено осигурање, уколико у периоду мировања дуга измири главни порески дуг.
Надлежни орган, након уплате главног пореског дуга, по службеној дужности, врши отпис камате и целокупног дуга по основу доприноса за обавезно здравствено осигурање.
Члан 7.
Малом пореском обвезнику који редовно плаћа текуће обавезе отписаће се 50% камате по истеку 2013. године, а преостала камата по истеку 2014. године.
Великом пореском обвезнику који редовно плаћа текуће обавезе отписаће се 50% камате по истеку првог полугодишта 2013. године, а преостала камата по истеку другог полугодишта 2013. године.
Пореском обвезнику из ст. 1. и 2. овог члана, по истеку периода мировања главног пореског дуга, отписаће се и целокупни дуг по основу доприноса за обавезно здравствено осигурање.
Отпис камате, као и обавезе из става 3. овог члана, врши надлежни орган по службеној дужности.
Пореском обвезнику који је на дан 31. октобра 2012. године као неизмирену обавезу имао само камату, а који до 31. јануара 2013. године измири пореске обавезе за новембар и децембар 2012. године, надлежни орган по службеној дужности отписује камату. 
	
Плаћање главног пореског дуга на рате
Члан 8.
Порески обвезници из члана 7. овог закона стичу право на плаћање главног пореског дуга на 24 месечне рате, без средстава обезбеђења, и то:
– мали порески обвезник, почев од 1. јануара 2015. године;
– велики порески обвезник, почев од 1. јануара 2014. године.
За време плаћања главног пореског дуга на рате порески обвезник је дужан да редовно плаћа текуће обавезе.
Последице неизмиривања обавеза
Члан 9.
Пореском обвезнику који, у периоду мировања главног пореског дуга, престане да редовно измирује текуће обавезе, главни порески дуг увећава се за припадајућу камату обрачунату у складу са прописом који уређује порески поступак и пореску администрацију, на први дан месеца који следи месецу у којем није измирио своју текућу обавезу.
Над пореским обвезником који, у периоду плаћања главног пореског дуга на рате, не измири текућу обавезу или рату, надлежни орган одмах спроводи поступак принудне наплате сходно пропису који уређује порески поступак и пореску администрацију.
Отпис камате у посебним случајевима
Члан 10.
Ако се главни порески дуг измири до 31. децембра 2014. године, надлежни орган отписаће камату и:
– пореском обвезнику чији је главни порески дуг настао по основу једнократне пореске обавезе; 
	
– предузетнику који је брисан из прописаног регистра који се води код надлежног органа.
Порески обвезник који у периоду мировања дуга, уплати припадајућу обавезу по основу доприноса за обавезно пензијско и инвалидско осигурање доспелог до 31. октобра 2012. године за запосленог, односно за запослене, који након те уплате стичу право на пензију, по извршеној уплати стиче право на отпис припадајуће камате по том основу, који врши надлежни орган по службеној дужности.
Отпис камате и мировање главног пореског дуга по основу локалних пореза
Члан 11.
Право на условни отпис камате и мировање главног пореског дуга за локалне порезе може утврдити скупштина јединице локалне самоуправе, под истим условима прописаним овим законом.
Право из става 1. овог члана остварује се код надлежног органа јединице локалне самоуправе. 
	
Прекид застарелости
Члан 12.
У периоду од 1. новембра 2012. године до краја периода мировања главног пореског дуга, прекида се застарелост права на наплату пореског дуга, а период за који је утврђено мировање пореског дуга не урачунава се у рок застарелости.
За период мировања главног пореског дуга продужава се рок апсолутне застарелости тог дуга.
Прекид поступка принудне наплате
Члан 13.
На дан ступања на снагу овог закона, односно одлуке скупштине јединице локалне самоуправе, надлежни орган прекида поступке принудне наплате.
Ступање на снагу 
Члан 14.
Овај закон ступа на снагу наредног дана од дана објављивања у „Службеном гласнику Републике Србије”.