Редакцијски пречишћен текст
 
 

На основу члана 61. став 2. и члана 75. став 2. Закона о државним службеницима („Службени гласник Републике Србије”, бр. 79/05, 81/05, 83/05) и чл. 29, 33. и 35. Уредбе о спровођењу интерног и јавног конкурса за попуњавање радних места у државним органима („Службени гласник Републике Србије”, број 3/06), 
Републички јавни тужилац доноси
 
 
ПРАВИЛНИК 
о попуњавању извршилачких радних места и положаја у јавним тужилаштвима
„Службени гласник РС“, бр. 104 од 17. новембра 2006, 
43 од 25. јуна 2010 - др. правилник

 
 
Члан 1.
Правилником о попуњавању извршилачких радних места и положаја у јавном тужилаштву одређује се начин формирања конкурсних комисија које стручне оспособљености, знања и вештине вреднују у изборном поступку при попуни слободних радних места и положаја, начин на које се ове стручне оспособљености, знања и вештине проверавају, као и мерила за избор на радна места у јавним тужилаштвима.
 
Члан 2.
У јавном тужилаштву у коме јавни тужилац одлучи да је потребна попуна слободних систематизованих радних места, чије се попуњавање уклапа са кадровским планом, попуњавање се врши првенствено премештајем из тог или другог јавног тужилаштва.
Ако јавни тужилац одлучи да се радно место не попуни тако, у јавном тужилаштву ће се спровести интерни конкурс на коме могу да учествују државни службеници из свих државних органа који испуњавају услове за запослење и рад на радном месту које се попуњава. 
Уколико се попуњавање слободног радног места не изврши ни на овај начин, спровешће се јавни конкурс.
 
Члан 3.
Интерни конкурс за попуњавање слободних радних места оглашава јавно тужилаштво у коме се радно место попуњава на огласној табли јавног тужилаштва и на други начин који одреди јавни тужилац.
Рок за подношење пријава је осам дана од дана када је интерни конкурс оглашен.
Уколико интерни конкурс за попуњавање слободних радних места није успео или није спроведен, спроводи се јавни конкурс.
Јавно тужилаштво самостално оглашава јавни конкурс за попуњавање слободних радних места и за пријем приправника у „Службеном гласнику Републике Србије” и у дневном листу „Политика” у примерку који излази за целу Републику.
Рок за подношење пријава је 15 дана и почиње да тече наредног дана од дана када је јавни конкурс оглашен у „Службеном гласнику Републике Србије”, односно дневном листу „Политика”.
 
Члан 4.
Ради спровођења интерног и јавног конкурса, пре оглашавања, у јавном тужилаштву се формира конкурсна комисија.
Чланове конкурсне комисије именује јавни тужилац из редова заменика јавног тужиоца и државних службеника тог јавног тужилаштва.
 
Члан 5.
Састав конкурсне комисије за попуну извршилачких радних места и пријема приправника јавни тужилац одређује према условима за рад на радним местима која се попуњавају, а која су предвиђена Правилником о унутрашњем уређењу и систематизацији радних места у јавном тужилаштву, водећи при том рачуна да у саставу комисије један њен члан буде непосредни руководилац организационог дела у коме се врши попуна односно пријем, док остали чланови комисије морају да имају најмање исти степен образовања, стручних способности, знања и вештина као и кандидат у изборном поступку.
 
Члан 6.
За члана конкурсне комисије јавни тужилац обавезно именује и заменика јавног тужиоца ако се попуњава извршилачко радно место тужилачког помоћника или врши пријем приправника у јавном тужилаштву.
Уколико се попуњава слободно извршилачко радно место ван реда тужилачких помоћника, састав конкурсне комисије условљен је описом радног места, односно пословима који се обављају на том радном месту, с тим што је обавезни члан комисије непосредни руководилац организационог дела у коме се врши попуна.
 
Члан 7.
Председник и чланови конкурсне комисије дужни су да дају писмену изјаву јавном тужиоцу о томе да ли они или са њима повезана лица имају интерес за спровођење конкурса.
Кругом повезаних лица са члановима конкурсне комисије сматрају се брачни или ванбрачни друг, сродници по крви у правој линији до било ког степена, у побочној линији и тазбини закључно са другим степеном сродства, ако су у односу стараоца, стараника, усвојиоца, усвојеника, храниоца или храњеника, као и лица чија делатност може имати утицаја на непристрасно и одговорно обављање изборног поступка и на имовно стање чланова конкурсне комисије.
 
Члан 8.
Стручну оспособљеност кандидата за обављање послова на радном месту које се попуњава конкурсна комисија вреднује у изборном поступку, оцењујући испуњеност услова према тексту огласа усаглашеном са описом радног места у Правилнику о унутрашњем уређењу и систематизацији радних места у јавном тужилаштву и радном искуству на истоврсним пословима.
Конкурсна комисија знање кандидата вреднује тако што проверава познавање у области организације и рада јавног тужилаштва и опште културе, ценећи његово стручно знање из области рада на том радном месту и прибављено мишљење претходног послодавца о односу према послу и квалитету рада, као и знање страног језика, уколико би то могло бити од значаја за боље обављање послова на том радном месту.
Вештине кандидата конкурсна комисија вреднује ценећи степен обучености за рад на рачунару, вештину комуникације, логичног и аналитичког резоновања, елоквенције, организаторске способности, вештину руковођења, креативности, као и других вештина претходно утврђених од стране конкурсне комисије као потребних за обављање послова на том радном месту.
 
Члан 9.
Стручне оспособљености, знања и вештине могу да се проверавају писмено и усмено.
Начин на који се проверавају стручне оспособљености, знања и вештине одређен је у зависности да ли се попуњава извршилачко радно место или положај, или врши пријем приправника.
Ако се попуњава извршилачко радно место, конкурсна комисија ће у сарадњи са државним службеником задуженим за кадровске послове у јавном тужилаштву претходно одредити које се стручне оспособљености, знања и вештине вреднују, као и начин на који се проверавају, и у огласу обавестити кандидате о томе.
Ако се попуњава положај, конкурсна комисија ће огласити слободно место за условима утврђеним у Правилнику о унутрашњем уређивању и систематизацији радних места и претходно прибављеним мишљењем јавног тужиоца о потребним знањима и вештинама, начина на који ће се проверити и вредновати стручна оспособљеност, знања и вештине кандидата.
 
Члан 10.
Стручне оспособљености, знања и вештине кандидата, конкурсна комисија углавном проверава усмено на основу обављеног разговора.
Конкурсна комисија дужна је да пре разговора одреди који су јој подаци о кандидатима потребни и питања која се кандидатима постављају.
Свим кандидатима се постављају иста питања и по истом редоследу.
Уколико су јој неопходна додатна објашњења или обавештења, конкурсна комисија може да постави и додатна питања.
Ако конкурсна комисија одлучи да се у изборном поступку за попуњавање извршилачког радног места писмено проверавају стручне оспособљености, знања и вештине, разговор са кандидатом обавља после писмене провере.
 
Члан 11.
Када конкурсна комисија закључи да је за попуњавање слободног радног места целисходна писмена провера стручних оспособљености, знања и вештине о томе ће обавестити јавно тужилаштво и у огласу кандидата.
Писмена провера стручних оспособљености, знања и вештине може бити у облику теста или писменог рада.
Ако тест служи вредновању стручне оспособљености и знања, кандидати одговарају на питања тако што бирају један од више понуђених одговора у тесту који је претходно саставила конкурсна комисија.
Начин провере вештине је углавном путем тестова надлежних струковних организација, изузев вештине рада на рачунару и вештине комуникације које се проверавају непосредно.
Провера путем писменог рада спроводи се само изузетно, о чему ће кандидат бити обавештен у огласу.
Писмени рад захтева кратку анализу и извођење закључка на тему коју зада конурсна комисија и као начин провере стручних оспособљености, знања и вештине спроводи се само у случајевима када конкурсна комисија процени да је за квалитет рада на радном месту које се попуњава изузетно потребна вештина логичког и аналитичког закључивања.
Када се врши пријем приправника тест и писмени рад нису дозвољени.
 
Члан 12.
Ако се у изборном поступку знање проверава тестом, резултат кандидата вреднује се тако што одређује проценат тачних одговора.
Само кандидати са више од 50% тачних одговора могу да буду позвани на разговор и учествују даље у изборном поступку.
Ако се у изборном поступку вештине проверавају стандардизованим тестом, оцене су „задовољава” и „не задовољава”, у складу са оценама установе која је тај тест израдила.
Само кандидати чији је тест вреднован оценом „задовољава” могу да буду позвани на разговор и учествују даље у изборном поступку.
У усменом разговору сваки члан конкурсне комисије вреднује оценама од 1 до 3 одговоре кандидата на питања која су му постављена, према критеријумима које конкурсна комисија унапред одреди.
Оценом 3 вреднује се кандидат који у потпуности испуњава захтеве за избор на радно место које се попуњава, оценом 2 вреднује се кандидат који делимично испуњава захтеве, а оценом 1 вреднује се кандидат који није испунио захтеве за избор на радно место које се попуњава.
Резултат кандидата израчунава се просечном вредношћу позитивних оцена.
 
Члан 13.
Након бодовања свих кандидата, конкурсна комисија сачињава листу.
Ако више кандидата има једнак резултат, предност имају они са бољим резултатима на писменој провери знања и стручних оспособљености (прво допунско мерило) и бољим резултатом на тесту вештине (друго допунско мерило).
Са прва три кандидата која су постигла најбољи резултат конкурсна документација може да понови разговор, како би одредила која од њих највише одговара захтевима радног места.
 
Члан 14.
Приликом изборног поступка за попуну положаја примењује се правила као за попуну извршилачког радног места, провера и мерила за вредновање стручне оспособљености, знања и вештине и вештина руковођења, комуникације и организационих способности.
Знање, стручна оспособљеност и вештина комуникације кандидата проверава се увидом у податке из пријаве и питањима која се усмено постављају кандидатима.
Сваки члан комисије писмено гласа о кандидату.
Конкурсна комисија може додатно да обави разговор са три кандидата који су имали највише гласова и тада донесе одлуку о избору и постављењу.
 
Члан 15.
Овај правилник ступа на снагу наредног дана од дана објављивања у „Службеном гласнику Републике Србије”.
  
А број 267/06
Републички јавни тужилац,

Слободан Јанковић, с.р.