Редакцијски пречишћен текст
 
 
На основу члана 52. и члана 56. став 2. тачка 1) Закона о ревизији („Службени гласник РС”, број 62/13),
Скупштина Коморе овлашћених ревизора, на петнаестој седници одржаној 20. новембра 2013. године, доноси
 
СТАТУТ
Коморе овлашћених ревизора

	"Службени гласник РС", бр. 3 од 15. јануара 2014, 28
	од 12. марта 2014.
 
I. ОПШТЕ ОДРЕДБЕ
Члан 1.
Комора овлашћених ревизора (у даљем тексту: Комора) је независна професионална организација лиценцираних овлашћених ревизора запослених у друштвима за ревизију, друштава за ревизију и самосталних ревизора, која има својство правног лица, са правима, обавезама и одговорностима утврђеним Законом о ревизији („Службени гласник РС”, број 62/13 – у даљем тексту: Закон), овим статутом и општим актима Коморе.
Члан 2.
Овим статутом уређују се: послови које Комора обавља у оквиру законских овлашћења, начин обављања послова Коморе, унутрашња организација и рад Коморе, састав, начин, поступак избора и надлежност органа Коморе, права и дужности друштава за ревизију, самосталних ревизора и лиценцираних овлашћених ревизора као чланова Коморе, као и друга питања од значаја за рад и организацију Коморе.
На Статут Коморе, у делу који се односи на обављање јавних овлашћења из члана 47. Закона, сагласност даје министарство надлежно за послове финансија (у даљем тексту: Министарство) по претходно прибављеном мишљењу Одбора за јавни надзор над обављањем ревизије (у даљем тексту: Одбор за јавни надзор).
Члан 3.
Чланство у Комори обавезно је за друштва за ревизију, самосталне ревизоре и лиценциране овлашћене ревизоре запослене у друштву за ревизију, односно код самосталног ревизора.
Друштво за ревизију и самостални ревизор стичу чланство у Комори даном уписа у Регистар друштава за ревизију и самосталних ревизора.
Лиценцирани овлашћени ревизор стиче чланство у Комори даном уписа у Регистар лиценцираних овлашћених ревизора.
Друштву за ревизију и самосталном ревизору престаје чланство у Комори даном подношења захтева за брисање из регистра чланова Коморе, као и у другим случајевима у складу са Законом и овим статутом.
Лиценцираном овлашћеном ревизору престаје чланство у Комори даном брисања из Регистра лиценцираних овлашћених ревизора.
Добровољни чланови Коморе, без права гласа у Скупштини Коморе су овлашћени ревизори и овлашћени интерни ревизори.
Неплаћањем чланарине, члановима Коморе престаје чланство у Комори.
Члан 4.
Пословно име Коморе је: „Комора овлашћених ревизора”.
Пословно име Коморе гласи на српском језику и написано је ћириличним писмом.
Превод пословног имена Коморе на енглеском језику гласи: „Chamber of authorized auditors”.
Члан 5.
Комора има својство правног лица.
Комора има рачун.
Седиште Коморе је у Београду.
Комора може да има огранке у складу са овим статутом.
Комора се Региструје у Агенцији за привредне регистре, у складу са законом.
Члан 6.
Комору представља и заступа генерални секретар Коморе
	
	у складу са Законом и овим статутом*.
 
*Службени гласник РС, број 28/2014
 
Члан 7.
За своје обавезе у правном промету, Комора одговара свим својим средствима.
Комора не одговара за обавезе чланова Коморе. 
Члан 8.
Комора има печат и штамбиљ, а може имати жиг и суви жиг.
Печат, жиг и суви жиг су округлог облика, пречника 30 mm, а штамбиљ Коморе је правоугаоног облика величине 60x30 mm и сви садрже назив и седиште Коморе исписан ћириличним писмом на српском језику.
Генерални секретар доноси Правилник о употреби, чувању и уништaвању печата, жига и штамбиља Коморе.
Члан 9.
Комора има графички амблем који утврђује Скупштина Коморе.
Комора у свом пословању користи меморандум (пословни папир) који садржи пословно име, графички амблем, адресу седишта, бројеве телефона и факса, као и e-mail.
У кореспонденцији са иностранством, Комора користи меморандум који садржи елементе из става 2. овог члана исписан на енглеском језику.
Члан 10.
Комора је дужна да обавештава јавност о свим питањима из надлежности Коморе.
Комора је дужна да обавештава Министарство и Одбор за јавни надзор о дисциплинским поступцима који се воде против чланова Коморе пред надлежним органима Коморе.
Ако се у дисциплинским поступцима установи да постоји сумња да је извршено кривично дело, Комора је дужна да обавести и надлежне правосудне органе.
Комора је дужна да на захтев органа из ст. 2. и 3. овог члана достави потребне податке о чињеницама о којима има сазнање.
Комора је дужна да обезбеди услове да се чланови Коморе и запослени у Комори редовно и потпуно обавештавају о раду Коморе и њених органа, као и о свим појединостима које су од значаја за остваривање права и обавеза чланова Коморе и делатности Коморе.
Комора има своју презентацију на интернету.
II. СРЕДСТВА ЗА РАД КОМОРЕ
Члан 11.
Комора стиче средства за рад од:
1) чланарине коју плаћају чланови Коморе;
2) надокнаде за одржавање, упис и давање података из регистара које води Коморе;
3) посебног доприноса за обављање контроле квалитета рада друштава за ревизију, самосталних ревизора и лиценцираних овлашћених ревизора;
4) надокнаде за спровођење консултација, обуке и испита за стицање професионалних звања; 
	
5) надокнаде за издавање сертификата;
6) надокнаде за разматрање захтева;
7) надокнаде за спровођење континуираног професионалног усавршавања;
8) донација, спонзорства, поклона;
9) претплате на часопис Коморе и
10) других извора, у складу са Законом и актима Коморе.
Средства за рад Комора користи за остваривање њених задатака који су утврђени Законом и овим статутом, у складу са годишњим Програмом рада и финансијским планом Коморе.
Средства Коморе воде се на рачуну Коморе.
Комора на посебном подрачуну води средства намењена за контролу квалитета рада друштава за ревизију, самосталних ревизора и лиценцираних овлашћених ревизора.
За располагање средствима Коморе одговоран је генерални секретар, а изузетно лице које он овласти.
Члан 12.
Комора, уз претходну сагласност Министарства, које пре давања сагласности прибавља мишљење Одбора за јавни надзор, својим општим актима утврђује висину чланарине за чланове Коморе, износ надокнаде за упис у регистре Коморе, надокнаде за испите које спроводи Комора, надокнаде за издавање извода из регистара, уверења и потврда о евиденцијама које Комора води, остале надокнаде Коморе, као и висину посебног доприноса за обављање контроле квалитета рада друштава за ревизију, самосталних ревизора и лиценцираних овлашћених ревизора.
III. ПОСЛОВИ КОЈЕ ОБАВЉА КОМОРА
Члан 13.
Комора обавља следеће послове као јавна овлашћења:
1) доноси и спроводи програм испита за стицање звања овлашћени ревизор, организује испите за стицање звања овлашћени ревизор и издаје сертификат за звање овлашћени ревизор;
2) уређује ближе услове и поступак за ослобађање полагања теоријског испита, односно дела испита предвиђених програмом Коморе за стицање звања овлашћени ревизор;
3) доноси програм континуираног професионалног усавршавања и организује стручно усавршавање лиценцираних овлашћених ревизора;
4) прописује минимум радне документације која чини садржај методологије;
5) води Регистар лиценцираних овлашћених ревизора;
6) води Регистар друштава за ревизију и самосталних ревизора;
7) води Регистар изречених мера;
8) води Регистар чланова Коморе;
9) утврђује висину чланарине за чланове Коморе;
10) утврђује износ надокнаде за упис у регистре Коморе, надокнаде за испите које спроводи Комора, надокнаде за издавање извода из регистара, уверења и потврда о евиденцијама које Комора води, као и осталих надокнада прописаних општим актима Коморе;
11) утврђује висину посебног доприноса за обављање контроле квалитета рада друштава за ревизију, самосталних ревизора и лиценцираних овлашћених ревизора;
12) доноси годишњи план провере квалитета рада друштава за ревизију, самосталних ревизора и лиценцираних овлашћених ревизора;
13) доноси методологију за проверу квалитета обављених ревизија, проверу квалитета рада друштава за ревизију, самосталних ревизора и лиценцираних овлашћених ревизора;
14) обавља контролу квалитета рада друштава за ревизију, самосталних ревизора и лиценцираних овлашћених ревизора.
Послове из става 1. овог члана Комора обавља као поверене послове.
Акт из става 1. тачка 1) овог члана доноси се уз претходну сагласност Одбора за јавни надзор и Министарства.
Акта из става 1. тач. 2)–4) и тач. 9)–13) овог члана доносе се уз претходну сагласност Министарства, које пре давања сагласности прибавља мишљење Одбора за јавни надзор.
Поред послова из става 1. овог члана, Комора обавља и следеће послове:
1) доноси Кодекс професионалне етике ревизора;
2) прати примену Међународних стандарда ревизије (МСР);
3) доноси и спроводи програм испита за стицање звања овлашћени интерни ревизор, организује испите за стицање звања овлашћени интерни ревизор и издаје сертификат за звање овлашћени интерни ревизор;
4) доноси програм континуираног професионалног усавршавања и организује стручно усавршавање овлашћених интерних ревизора;
5) доноси програм додатне обуке за запослене у Комори који обављају контролу квалитета рада друштава за ревизију, самосталних ревизора и лиценцираних овлашћених ревизора;
6) води Регистар овлашћених интерних ревизора;
7) стара се о угледу чланова Коморе, односно о обављању послова ревизије у складу са Кодексом професионалне етике ревизора;
8) пружа стручну помоћ члановима Коморе;
9) доноси финансијски план Коморе;
10) доставља Министарству и Одбору за јавни надзор годишњи финансијски извештаје са мишљењем ревизора и годишњи извештај о раду;
11) сарађује и пружа стручну помоћ Министарству и Одбору за јавни надзор у обављању послова у складу са Законом;
12) прати примену Међународних рачуноводствених стандарда, односно Међународних стандарда финансијског извештавања, Међународних стандарда контроле квалитета и Кодекса етике за професионалне рачуновође;
13) прати процес хармонизације рачуноводствене и ревизорске регулативе са међународном професионалном регулативом;
14) врши обуку кандидата за стицање звања овлашћени ревизор и овлашћени интерни ревизор;
15) утврђује критеријуме и врши нострификацију професионалних звања стечених у иностранству;
16) сарађује са међународним професионалним организацијама;
17) обавља послове за које је овлашћена од стране Међународне федерације рачуновођа и других међународних професионалних организација;
18) обезбеђује услове за обавештавање о питањима од значаја за остваривање функција у оквиру своје делатности;
19) обавља и друге послове утврђене Законом и овим статутом. 
На финансијски план Коморе сагласност даје Министарство по претходно прибављеном мишљењу Одбора за јавни надзор.
Акт из става 5. тачка 15) овог члана је коначан и против истог се може покренути управни спор.
IV. ОРГАНИ КОМОРЕ
Члан 14.
Органи Коморе су:
1) Скупштина;
2) Савет;
3) Надзорни одбор;
4) Генерални секретар;
5) Етички одбор;
6) Комисија за контролу квалитета;
7) други органи Коморе.
Мандат чланова органа Коморе из става 1. тач. 2)–6) овог члана траје четири године, са могућношћу поновног избора.
Надлежност и начин рада органа Коморе утврђују се Законом и овим статутом.
Генерални секретар, чланови Савета и Надзорног одбора не могу бити лица изабрана, постављена или именована на функцију у државном органу, органу територијалне аутономије или локалне самоуправе.
Скупштина
Члан 15.
Скупштина је највиши орган Коморе.
Скупштину чине лиценцирани овлашћени ревизори који су запослени у друштву за ревизију, односно код самосталног ревизора и уписани у Регистар лиценцираних овлашћених ревизора, друштва за ревизију уписана у Регистар друштава за ревизију и самосталних ревизора, самостални ревизори уписани у Регистар друштава за ревизију и самосталних ревизора.
Члан 16.
Скупштина има председника и потпредседника који се бирају из редова чланова Скупштине на период од четири године, а иста лица могу бити поново бирана највише још једанпут.
Председник Скупштине представља Скупштину, сазива седнице Скупштине и врши друге послове у складу са Законом и овим статутом.
Члан 17.
Надлежности Скупштине:
1) доноси статут и друге опште акте Коморе;
2) доноси Кодекс професионалне етике ревизора;
3) утврђује годишњи програм рада и финансијски план;
4) доноси пословник о свом раду и пословник о раду радних тела које образује;
5) бира и разрешава чланове органа и тела у саставу Коморе у складу са Законом и овим статутом, осим члана Савета кога именује министар надлежан за послове финансија;
6) утврђује висину чланарине за чланове Коморе;
7) утврђује износ надокнаде за упис у регистре Коморе, надокнаде за испите које спроводи Комора, надокнаде за издавање извода из регистара, уверења и потврда о евиденцијама које Комора води, као и осталих надокнада прописаних општим актима Коморе;
8) утврђује висину посебног доприноса за обављање контроле квалитета рада друштава за ревизију, самосталних ревизора и лиценцираних овлашћених ревизора;
9) разматра извештаје о раду органа Коморе;
10) усваја финансијске извештаје и годишњи извештај о раду, као и друге извештаје које доставља Савет и Надзорни одбор;
11) доноси стручна правила;
12) образује комисију за спровођење испита за стицање професионалног звања овлашћени ревизор и овлашћени интерни ревизор;
13) врши избор друштва за ревизију за вршење ревизије финансијских извештаја Коморе;
14) доноси програм континуираног професионалног усавршавања;
15) одлучује о надокнадама за учествовање у раду Савета;
16) одлучује о надокнадама за учествовање у раду комисија и других тела које бира Скупштина;
17) одлучује о додели признања Коморе;
18) обавља друге послове у складу са Законом и овим статутом. 
На избор, односно разрешење чланова органа и тела у саставу Коморе из става 1. тачка 5) овог члана, сагласност даје Министарство по претходно прибављеном мишљењу Одбора за јавни надзор. 
	
Члан 18.
Скупштина одлучује на редовним и ванредним седницама.
Редовна Скупштина одржава се једном годишње и сазива је председник Скупштине.
Ванредна седница Скупштине сазива се на захтев председника Скупштине, или најмање 10 процената чланова Скупштине. Чланови Скупштине који захтевају сазивање ванредне Скупштине дужни су да свој захтев образложе и да исти са предлогом дневног реда и пратећом документацијом доставе председнику Скупштине.
По захтеву чланова Скупштине из става 3. овог члана, председник Скупштине је дужан да одлучи у року од 15 дана од дана његовог достављања и да сазове ванредну Скупштину у року од месец дана од дана пријема захтева за сазивање.
Уколико председник Скупштине не поступи у складу са ставом 4. овог члана, чланови Скупштине који су поднели захтев овлашћени су да непосредно сазову Скупштину Коморе.
Члан 19.
Чланови Скупштине, при одлучивању у Скупштини имају по један глас.
Скупштина се може одржати и доносити одлуке ако у њеном раду учествује обична већина од укупног броја чланова Скупштине, или њихових представника (кворум за рад Скупштине).
Ако се заказана Скупштина није могла одржати због недостатка кворума, на истој седници заказује се нова седница са истим дневним редом у року од 30 дана од дана одлагања седнице. Кворум за поновљену седницу Скупштине чини 1/3 од укупног броја чланова Скупштине.
Скупштина доноси одлуке обичном већином гласова присутних чланова Скупштине.
Уколико су гласови чланова Скупштине код одлучивања једнако подељени, одлучујући је глас председника Скупштине.
Скупштина одлучује јавним и тајним гласањем.
У раду Скупштине учествују генерални секретар Коморе и друга позвана лица.
Члан 20.
Члан Скупштине може да гласа лично или преко овлашћеног лица – пуномоћника.
Члан Скупштине може да има само једног пуномоћника за гласање у Скупштини.
Пуномоћје одређеном лицу за гласање у Скупштини, члан Скупштине даје у писаној форми. Пуномоћје се даје за једну седницу Скупштине, а важи и за поновљену седницу Скупштине која је одложена.
Савет
Члан 21.
Савет је извршни орган Коморе.
Савет чине: председник, потпредседник и четири члана које бира Скупштина из реда лиценцираних овлашћених ревизора, као и један члан кога именује министар надлежан за послове финансија (у даљем тексту: чланови Савета).
Из истог друштва за ревизију може бити изабран само један члан Савета.
Члан 22.
Чланови Савета бирају се на период од четири године, са могућношћу поновног избора. 
	


	Изузетно од става 1. овог члана, председник и потпредседник Савета бирају се 
	на период од четири године, а иста лица могу бити бирана највише још 
	једанпут.*
 
*Службени гласник РС, број 28/2014
 
Члан 23.
Надлежности Савета:
1) спроводи одлуке Скупштине;
2) утврђује предлог статута и других општих аката Коморе;
3) утврђује предлог програма рада и развоја Коморе и прати њихово спровођење;
4) утврђује предлог финансијског плана Коморе и стара се о његовом извршењу;
5) утврђује минимални облик и садржај радне документације која је саставни део методологије за обављање ревизије у складу са МСР;
6) утврђује методологију обављања провере квалитета обављених ревизија, провере квалитета рада друштава за ревизију, самосталних ревизора и лиценцираних овлашћених ревизора;
7) даје претходно мишљење на општи акт друштва за ревизију којим се уређује методологија обављања ревизије;
8) обавештава Одбор за јавни надзор о наступању услова за одузимање лиценци и дозвола за обављање ревизије;
9) обавештава Одбор за јавни надзор о спроведеним поступцима контроле квалитета и предлаже мере у складу са Законом;
10) доноси акте у складу са овим статутом;
11) доноси Пословник о раду;
12) доноси програм полагања испита за стицање професионалног звања овлашћени ревизор и овлашћени интерни ревизор, у складу са међународним смерницама и захтевима за професионално оспособљавање, као и Законом;
13) уређује ближе услове и поступак за ослобађање полагања теоријског испита, односно дела испита предвиђених програмом Коморе за стицање звања овлашћени ревизор;
14) утврђује процедуре полагања испита за стицање професионалног звања овлашћени ревизор и овлашћени интерни ревизор;
15) прописује услове за издавање сертификата о стеченом професионалном звању овлашћени ревизор и овлашћени интерни ревизор;
16) прописује услове за нострификацију и врши нострификацију професионалних звања стечених у иностранству;
17) доноси Правилник о рачуноводству и рачуноводственим политикама Коморе;
18) доноси Правилник о вођењу регистара Коморе;
19) доноси програм додатне обуке за запослене у Комори који обављају контролу квалитета рада друштава за ревизију, самосталних ревизора и лиценцираних овлашћених ревизора;
20) предлаже чланове комисије за спровођење испита за стицање професионалног звања овлашћени ревизор и овлашћени интерни ревизор;
21) утврђује смернице за обављање интерне ревизије, у складу са међународним општеприхваћеним принципима за обављање интерне ревизије;
22) образује комисије и друга помоћна тела Коморе која нису у надлежности Скупштине, за извршавање послова у оквиру делатности Коморе;
23) ангажује експерте из области рачуноводства и ревизије, уколико је неопходно у извршавању послова које обавља Комора;
24) даје стручна мишљења у вези питања из области рачуноводства и ревизије;
25) сачињава и доставља Скупштини на усвајање извештај о свом раду;
26) усваја Извештај о попису имовине и обавеза и одобрава финансијске извештаје Коморе;
27) сачињава извештаје на захтев Скупштине, Министарства и Одбора за јавни надзор;
28) разматра и усваја извештаје о раду стручне службе Коморе;
29) разматра приговоре чланова Коморе у вези са њеним радом и одлучује о предузимању мера у вези са истим;
30) утврђује смернице за остваривање сарадње са домаћим и међународним професионалним институцијама и организацијама, као и односе са јавношћу;
31) одлучује о укључивању Коморе у домаће и међународне организације;
32) одлучује о превођењу, објављивању и усклађивању међународне професионалне регулативе, као и о другим пословима за које је Комора овлашћена од стране Међународне федерације рачуновођа и других међународних професионалних организација;
33) одлучује о издавању часописа Коморе;
34) стара се о извршавању годишњег програма рада Коморе;
35) одлучује о представљању Коморе на међународним скуповима;
36) доноси опште акте и обавља друге послове у оквиру делатности Коморе у складу са Законом и овим статутом, а који нису у надлежности Скупштине;
37) обавља и друге стручне послове у циљу развоја ревизорске професије.
За свој рад Савет је одговоран Скупштини.
Члан 24.
Савет одлучује на редовним и ванредним седницама.
Редовна седница Савета одржава се квартално једанпут и сазива је председник Савета.
Ванредна седница Савета одржава се према потребама у раду Коморе.
Ванредну седницу сазива председник Савета, или најмање 4 члана Савета на основу писано образложеног предлога који подносе председнику, у ком случају је председник дужан да сазове ванредну седницу Савета у року од 10 дана од дана пријема предлога.
Ванредна седница Савета сазива се и на захтев Скупштине и генералног секретара Коморе, у року од десет дана од дана пријема писаног захтева за сазивање.
На предлог председника Савета, а по претходно приспелој сагласности најмање 4 члана Савета, може се одржати и писана седница Савета.
У раду Савета учествује генерални секретар Коморе и друга позвана лица.
Члан 25.
Седница Савета се може одржати и Савет може доносити одлуке ако у његовом раду учествује обична већина чланова Савета (кворум за рад Савета).
Ако се заказана седница Савета није могла одржати због недостатка кворума, на истој седници заказује се нова седница Савета са истим дневним редом, која ће бити одржана у року од 15 дана од дана одлагања седнице.
Савет доноси одлуке обичном већином гласова присутних чланова Савета.
Уколико су гласови чланова Савета код одлучивања једнако подељени, одлучујући је глас председника Савета.
У поступку у коме Савет разматра поднете приговоре из члана 23. став 1. тачка 29) овог статута, код одлучивања и гласања не може учествовати члан Савета који је поднео приговор, или члан против кога је приговор поднет.
Код одлучивања и гласања по питањима из става 5. овог члана не може учествовати члан Савета који је са лицем које је поднело приговор из члана 23. став 1. тачка 29) овог статута, или против кога је приговор поднет: крвни сродник у правој линији, крвни сродник у побочној линији закључно са трећим степеном сродства, супружник, ванбрачни партнер или њихов крвни сродник закључно са првим степеном сродства, усвојилац или усвојеник или потомак усвојеника, или живи у заједничком домаћинству са лицем које је поднело приговор из члана 23. став 1. тачка 29) овог статута, или против кога је приговор поднет.
У поступку у коме Савет разматра поднете приговоре из члана 23. став 1. тачка 29) овог статута, а подносилац приговора је правно лице или је против истог приговор поднет, код одлучивања и гласања не може учествовати члан Савета који је: запослен у правном лицу које у правном лицу које је поднело приговор или против кога је приговор поднет поседује значајно учешће у капиталу, запослен у правном лицу које је у правном лицу које је поднело приговор или против кога је приговор поднет контролни члан друштва, запослен у правном лицу које је заједно са правним лицем које је поднело приговор или против кога је приговор поднет под контролом трећег лица.
Право гласа искључује се и члану Савета који је: лице које у правном лицу које је поднело приговор или против кога је приговор поднет поседује значајно учешће у капиталу, лице које је контролни члан правног лица које је поднело приговор или против кога је приговор поднет, или лице које је директор, односно члан органа управљања или надзора правног лица које је поднело приговор или против кога је приговор поднет.
Право гласа члана Савета искључује се и у случају постојања чињеница и околности које би могле утицати на објективност при одлучивању у поступку у коме Савет разматра поднете приговоре из члана 23. став 1. тачка 29) овог статута. 
	
Члан Савета чије је право гласа искључено у случајевима из ст. 5, 6, 7, 8. и 9. овог члана, не узима се у обзир приликом утврђивања кворума за одлучивање. 
	
Надзорни одбор
Члан 26.
Надзорни одбор обавља контролу пословања и унутрашњи надзор над радом Коморе.
Председника и чланове Надзорног одбора бира и разрешава Скупштина из реда својих чланова.
Надзорни одбор има пет чланова.
Надзорни одбор чине: председник, потпредседник и три члана (заједнички назив: чланови Надзорног одбора).
Чланови Надзорног одбора бирају се на период од четири године, са могућношћу поновног избора.
Члан 27.
Надлежности Надзорног одбора:
1) врши надзор над законитошћу рада Коморе;
2) разматра годишњи извештај о раду и финансијске извештаје, као и друге акте Коморе;
3) доноси пословник о свом раду;
4) обавља и друге послове у складу са Законом и овим статутом.
Члан 28.
Надзорни одбор одлучује на редовним и ванредним седницама.
Редовна седница Надзорног одбора одржава се једанпут годишње и сазива је председник Надзорног одбора, а ванредна према потребама у раду Коморе.
Ванредна седница Надзорног одбора сазива се на захтев било ког члана Надзорног одбора.
Члан 29.
Седница Надзорног одбора се може одржати и Надзорни одбор може доносити одлуке ако у његовом раду учествује обична већина чланова Надзорног одбора (кворум за рад Надзорног одбора).
Ако се заказана седница Надзорног одбора није могла одржати због недостатка кворума, на истој седници се заказује нова са истим дневним редом, која ће бити одржана у року од 15 дана од дана одлагања седнице.
Надзорни одбор доноси одлуке обичном већином гласова присутних чланова Надзорног одбора.
Уколико су гласови чланова Надзорног одбора код одлучивања једнако подељени, одлучујући је глас председника Надзорног одбора.
Генерални секретар
Члан 30.
Генерални секретар Коморе:
1) руководи Комором, представља и заступа Комору;
2) одговара за законитост рада и пословања Коморе;
3) припрема годишњи програм рада и финансијски план Коморе;
4) подноси Савету извештаје о извршењу годишњег програма рада и финансијског плана Коморе;
5) извршава одлуке органа Коморе;
6) одлучује о правима, обавезама и одговорностима запослених у стручној служби Коморе;
7) доноси Правилник о систематизацији радних места у Комори;
8) организује и руководи процесом рада и пословањем стручне службе Коморе;
9) надзире и одговоран је за рад стручне службе Коморе;
10) одлучује о коришћењу средстава Коморе у складу са финансијским планом и одговоран је за финансијско пословање Коморе;
11) одлучује о ангажовању лица за поједине стручне послове Коморе, уколико ангажовање ових лица није у надлежности других органа Коморе;
12) одлучује о службеним путовањима у земљи и иностранству запослених у стручној служби Коморе;
13) образује комисије које нису у надлежности других органа Коморе;
14) издаје сертификат о стеченом професионалном звању овлашћени ревизор, а на основу Записника о положеном испиту кандидата, или Одлуке Савета о нострификацији професионалног звања стеченог у иностранству;
15) издаје сертификат о стеченом професионалном звању овлашћени интерни ревизор, а на основу Записника о положеном испиту кандидата, или Одлуке Савета о нострификацији професионалног звања стеченог у иностранству;
16) доноси акта која нису у надлежности других органа Коморе;
17) одлучује о другим питањима која су му Законом, подзаконском и професионалном регулативом, овим статутом, општим и појединачним актима Коморе и другим прописима стављена у надлежност;
18) одлучује о другим питањима која нису у надлежности органа Коморе;
19) обавља друге послове одређене Законом и овим статутом.
За генералног секретара може бити изабрано лице које испуњава следеће услове:
1) да има стечено високо образовање на студијама другог степена у складу са законом којим се уређује високо образовање, односно на основним студијама у трајању од најмање четири године; 
	
2) да има најмање пет година радног искуства на руководећим пословима;
3) да је држављанин Републике Србије; 
4) да није осуђивано за кривична дела која га чине недостојним за обављање послова из става 1. овог члана, а у смислу члана 5. Закона.
Генералног секретара бира Скупштина на период од четири године, са могућношћу поновног избора. 
	
Члан 31.
Генерални секретар Коморе може обављање одређених послова из члана 30. овог статута пренети у надлежност запосленом у стручној служби Коморе или другом лицу, осим послова које су Закон и органи Коморе непосредно поверили генералном секретару.
Етички одбор
Члан 32.
Надлежности Етичког одбора:
1) даје мишљење о раду чланова Коморе у складу са Кодексом професионалне етике ревизора и извештава Савет Коморе, председника Скупштине и Одбор за јавни надзор о истом;
2) промовише принципе професионалне етике ради успостављања етичког понашања чланова Коморе у обављању ревизије;
3) доноси пословник о свом раду;
4) обавља друге послове у вези са применом и поштовањем Кодекса професионалне етике ревизора. 
	
Члан 33.
Етички одбор има пет чланова.
Чланови Етичког одбора су: председник, потпредседник и три члана.
Чланове Етичког одбора бира Скупштина из реда чланова Коморе.
Мандат чланова Етичког одбора траје четири године, са могућношћу поновног избора.
Члан 34.
Етички одбор одлучује на редовним и ванредним седницама.
Редовна седница Етичког одбора одржава се једанпут годишње и сазива је председник Етичког одбора, а ванредна према потребама у раду Коморе.
Ванредна седница Етичког одбора сазива се на захтев било ког члана Етичког одбора.
Члан 35.
Седница Етичког одбора се може одржати и Етички одбор може доносити одлуке ако у његовом раду учествује обична већина чланова Етичког одбора (кворум за рад Етичког одбора).
Ако се заказана седница Етичког одбора није могла одржати због недостатка кворума, на истој седници се заказује нова са истим дневним редом, која ће бити одржана у року од 15 дана од дана одлагања седнице.
Етички одбор доноси одлуке обичном већином гласова присутних чланова Етичког одбора.
Уколико су гласови чланова Етичког одбора код одлучивања једнако подељени, одлучујући је глас председника Етичког одбора.
Комисија за контролу квалитета
Члан 36.
Комисија за контролу квалитета утврђује годишњи план провере квалитета обављених ревизија и прати његову примену, разматра извештаје о обављеним контролама квалитета, предлаже мере за отклањање неправилности утврђене у поступку контроле квалитета и обавља друге послове у складу са Законом и овим статутом.
Члан 37.
Комисија за контролу квалитета има пет чланова.
Чланови Комисије за контролу квалитета су: председник, потпредседник и три члана.
Чланове Комисије за контролу квалитета бира Скупштина из реда чланова Коморе.
Мандат чланова Комисије за контролу квалитета траје четири године, са могућношћу поновног избора.
Члан 38.
Комисија за контролу квалитета одлучује на редовним и ванредним седницама.
Редовна седница Комисије за контролу квалитета одржава се
	
	најмање два пута годишње* и сазива је председник Комисије за контролу квалитета, а ванредна према потребама у раду.
 
*Службени гласник РС, број 28/2014
 
Члан 39.
Седница Комисије за контролу квалитета се може одржати и Комисија за контролу квалитета може доносити одлуке ако у њеном раду учествује обична већина чланова Комисије за контролу квалитета (кворум за рад Комисије за контролу квалитета).
Ако се заказана седница Комисије за контролу квалитета није могла одржати због недостатка кворума, на истој седници се заказује нова са истим дневним редом, која ће бити одржана у року од 15 дана од дана одлагања седнице.
Комисија за контролу квалитета доноси одлуке обичном већином гласова присутних чланова Комисије за контролу квалитета.
Уколико су гласови чланова Комисије за контролу квалитета код одлучивања једнако подељени, одлучујући је глас председника Комисије за контролу квалитета.
Код одлучивања и гласања не може учествовати члан Комисије за контролу квалитета који је са лицем које је предмет контроле: крвни сродник у правој линији, крвни сродник у побочној линији закључно са трећим степеном сродства, супружник, ванбрачни партнер или њихов крвни сродник закључно са првим степеном сродства, усвојилац или усвојеник или потомак усвојеника, или живи у заједничком домаћинству са лицем које је предмет контроле.
У поступку провере квалитета рада друштава за ревизију, код одлучивања и гласања не може учествовати члан Комисије за контролу квалитета који је: у претходних пет година био запослен у правном лицу које у правном лицу које је предмет контроле поседује значајно учешће у капиталу, у претходних пет година био запослен у правном лицу које је у правном лицу које је предмет контроле контролни члан друштва, у претходних пет година био запослен у правном лицу које је заједно са правним лицем које је предмет контроле под контролом трећег лица.
Право гласа искључује се и члану Комисије за контролу квалитета који је: лице које у правном лицу које је предмет контроле поседује значајно учешће у капиталу, лице које је контролни члан правног лица које је предмет контроле, или лице које је директор, односно члан органа управљања или надзора правног лица које је предмет контроле.
Право гласа члана Комисије за контролу квалитета искључује се и у случају постојања чињеница и околности које би могле утицати на објективност при одлучивању у поступку контроле квалитета рада друштава за ревизију, самосталних ревизора и лиценцираних овлашћених ревизора. 
	
Члан Комисије за контролу квалитета чије је право гласа искључено у случајевима из ст. 5, 6, 7. и 8. овог члана, не узима се у обзир приликом утврђивања кворума за одлучивање.
Предмет контроле
Члан 40.
Комора обавља контролу квалитета рада друштава за ревизију, самосталних ревизора и лиценцираних овлашћених ревизора ради провере да ли се при обављању ревизије поступа у складу са МСР и одредбама Закона.
Контрола квалитета рада обавља се на објективан начин и у поступку који искључује било какав сукоб интереса између лица која обављају проверу квалитета рада и друштава за ревизију, самосталних ревизора и лиценцираних овлашћених ревизора.
Контрола квалитета подлеже надзору који обавља Одбор за јавни надзор.
У поступку контроле квалитета рада примењују се одредбе закона којим се уређује општи управни поступак, ако Законом није другачије уређено.
За финансирање контроле квалитета рада користе се средства Коморе, посебно издвојена за ову намену, осим у случају из члана 72. ст. 6. и 7. Закона, када се контрола квалитета финансира из буџета Републике Србије.
Начин обављања контроле
Члан 41.
Контрола квалитета рада друштава за ревизију се обезбеђује:
1) праћењем, прикупљањем и провером извештаја и обавештења која Комори подносе друштва за ревизију, самостални ревизори и лиценцирани овлашћени ревизори, у складу са Законом;
2) обављањем прегледа пословања друштава за ревизију;
3) предлагањем мера у поступку контроле квалитета, у складу са Законом.
Обављање прегледа пословања друштава за ревизију и самосталних ревизора из става 1. тачка 2) овог члана обухвата:
1) преглед интерног система контроле квалитета;
2) проверу независности лиценцираног овлашћеног ревизора, самосталног ревизора и друштва за ревизију у односу на обвезника ревизије;
3) проверу усклађености поступака ревизије са МСР;
4) оцену квалитета у погледу ангажованих ресурса (састав ревизорског тима и радни сати);
5) преглед обрачунатих цена за услуге ревизије;
6) непосредну проверу квалитета рада лиценцираног овлашћеног ревизора.
Прегледом интерног система контроле квалитета из става 2. тачка 1) овог члана утврђује се да ли друштво за ревизију и самостални ревизор има успостављене одговарајуће смернице и поступке за:
1) преузимање одговорности повезане са квалитетом обављеног рада;
2) поштовање етичких захтева;
3) успостављање и одржавање односа са обвезницима ревизије финансијских извештаја, као и за друге услуге;
4) формирање ревизорских тимова;
5) обављање ревизије у складу са МСР;
6) обезбеђивање да смернице и поступци повезани са интерним процедурама за контролу квалитета функционишу успешно и да се поштују у пракси.
Непосредна провера квалитета рада лиценцираног овлашћеног ревизора из става 2. тачка 6) овог члана обавља се тако што се прегледа целокупна радна документација о обављеној ревизији код најмање једног обвезника ревизије.
Лица која обављају контролу квалитета рада дужна су да обезбеде потребан број одабраних ревизорских докумената, односно узорака за тестирање, како би предметна провера била квалитетна и свеобухватна, примењујући МСР и захтеве везане за независност њиховог рада.
Одбор за јавни надзор може предложити Министарству да изда налог лицима из става 5. овог члана да изврше ванредну контролу квалитета рада друштава за ревизију, самосталних ревизора и лиценцираних овлашћених ревизора.
Одбор за јавни надзор може да предложи ванредну контролу квалитета у смислу става 6. овог члана, по добијању обавештења од Народне банке Србије, односно Комисије за хартије од вредности да постоји основана сумња да друштво за ревизију не обавља ревизију у складу са Законом и МСР.
Учесталост контроле
Члан 42.
Комора обавља контролу квалитета рада код друштава за ревизију и самосталних ревизора најмање једном у шест година, односно најмање једном у три године код друштва за ревизију које обавља ревизију друштава од јавног интереса.
Контрола квалитета из става 1. овог члана, може се обављати и чешће, нарочито у односу на друштва за ревизију, односно самосталне ревизоре којима су изрицане мере у поступку контроле.
Комора је дужна да о контроли квалитета рада, писаним путем обавести друштво за ревизију најкасније 15 дана пре почетка контроле.
Лица која обављају контролу
Члан 43.
Контролу квалитета рада друштава за ревизију, самосталних ревизора и лиценцираних овлашћених ревизора обављају лица запослена у Комори на неодређено време са пуним радним временом, лиценцирани овлашћени ревизори са најмање пет година радног искуства на пословима ревизије.
Лица која обављају контролу квалитета рада из става 1. овог члана, дужна су да заврше додатну обуку према програму који утврди Комора.
Обавезе друштва за ревизију и самосталног ревизора у поступку контроле
Члан 44.
Друштво за ревизију, односно самостални ревизор, код којег се обавља контрола квалитета рада, дужно је да омогући овлашћеном лицу Коморе преглед ревизорских извештаја, радне документације, као и друге документације на основу које су ревизорски извештаји састављени.
Друштво за ревизију, односно самостални ревизор, код којег се обавља контрола квалитета рада, дужно је да, на захтев овлашћеног лица Коморе, омогући контролу квалитета рада у свом седишту.
Извештај о контроли
Члан 45.
О обављеној контроли квалитета рада саставља се извештај који садржи значајне налазе и закључке и доставља се Комисији за контролу квалитета Коморе и друштву за ревизију, односно самосталном ревизору код кога се врши контрола квалитета рада, осим у случају из члана 72. ст. 6. и 7. Закона, када се извештај доставља Министарству и Одбору за јавни надзор.
Једном годишње Комора, по претходно прибављеном мишљењу Одбора за јавни надзор, објављује укупне резултате провере квалитета рада друштава за ревизију и самосталних ревизора на својој интернет страници.
Ако Комора у поступку контроле квалитета рада утврди да друштво за ревизију, односно самостални ревизор не поступа у складу са одредбама Закона и другим правилима ревизорске струке, дужна је да Одбору за јавни надзор достави извештај о обављеној контроли са предлогом мера прописаних Законом.
Ако Комора у поступку контроле квалитета рада утврди да лиценцирани овлашћени ревизор не поступа у складу са одредбама Закона и другим правилима ревизије, дужна је да Одбору за јавни надзор достави извештај о обављеној контроли са предлогом мера прописаних Законом.
Стручна служба Коморе
Члан 46.
Обављање стручних, административних и других послова у оквиру надлежности Коморе врши стручна служба Коморе.
Генерални секретар Коморе, руководи и организује процес рада и пословања стручне службе Коморе.
Стручна служба Коморе може обављати своје послове целовито, или подељена на одговарајуће организационе делове.
Облици организовања стручне службе Коморе, опис послова, број извршиоца, као и услови за заснивање радног односа запослених у стручној служби Коморе, уређују се Правилником систематизацији радних места у Комори, тако да се обезбеди ефикасно извршавање надлежности Коморе.
Стручну службу Коморе чине стручна лица која су запослена у Комори.
У погледу права, обавеза и одговорности по основу рада запослених у стручној служби Коморе, примењују се закон о раду.
Стручна служба Коморе подноси Савету годишњи извештај о свом раду.
Члан 47.
Комора, односно стручна служба Коморе може имати организационе делове ван свог седишта са одређеним овлашћењима у правном промету, без својства правног лица.
Одлуку о формирању организационих делова ван седишта Коморе доноси Скупштина.
Комисија за спровођење испита, обуку и континуирано професионално усавршавање за овлашћене ревизоре
Члан 48.
Комисију за спровођење испита, обуку и континуирано професионално усавршавање за овлашћене ревизоре чине: председник и четири члана које бира Скупштина.
Председник и три члана Комисије за спровођење испита, обуку и континуирано професионално усавршавање за овлашћене ревизоре морају бити чланови Коморе, а један члан Комисије може бити универзитетски професор.
Чланови Комисије за спровођење испита, обуку и континуирано професионално усавршавање за овлашћене ревизоре бирају се на период од четири године, са могућношћу поновног избора.
Члан 49.
Комисија за спровођење испита, обуку и континуирано професионално усавршавање за овлашћене ревизоре је надлежна да: 
	
1) предлаже програм полагања испита за стицање професионалног звања овлашћени ревизор, у складу са међународним смерницама и захтевима за професионално оспособљавање, као и Законом; 
	
2) врши упоређивање програма за полагање испита међународних организација овлашћених за издавање потврда о стицању професионалних звања за обављање послова ревизије финансијских извештаја са програмом Коморе, а у циљу разматрања могућности за признавање испита; 
	
3) утврђује литературу за полагање испита за стицање професионалног звања овлашћени ревизор; 
	
4) организује обуку за полагање испита за стицање професионалног звања овлашћени ревизор; 
	
5) ангажује испитиваче за спровођење испитног рока и обуке за стицање професионалног звања овлашћени ревизор; 
	
6) образује тело за разматрање приговора кандидата у вези вредновања одговора на испиту за стицање професионалног звања овлашћени ревизор; 
	
7) учествује у организацији и спровођењу континуираног професионалног усавршавања лиценцираних овлашћених ревизора.
Члан 50.
Комисија за спровођење испита, обуку и континуирано професионално усавршавање за овлашћене ревизоре, одлучује на редовним и ванредним седницама.
Редовна седница Комисије за спровођење испита, обуку и континуирано професионално усавршавање за овлашћене ревизоре, одржава се једанпут годишње и сазива је председник Комисије, а ванредна према потребама у раду.
Ванредна седница Комисије за спровођење испита, обуку и континуирано професионално усавршавање за овлашћене ревизоре сазива се на захтев било ког члана Комисије, као и Скупштине и Савета Коморе.
Члан 51.
Седница Комисије за спровођење испита, обуку и континуирано професионално усавршавање за овлашћене ревизоре се може одржати и Комисија може доносити одлуке ако у њеном раду учествује обична већина чланова Комисије за спровођење испита, обуку и континуирано професионално усавршавање за овлашћене ревизоре (кворум за рад Комисије за спровођење испита, обуку и континуирано професионално усавршавање за овлашћене ревизоре).
Ако се заказана седница Комисије за спровођење испита, обуку и континуирано професионално усавршавање за овлашћене ревизоре није могла одржати због недостатка кворума, на истој седници се заказује нова са истим дневним редом, која ће бити одржана у року од 15 дана од дана одлагања седнице.
Комисија за спровођење испита, обуку и континуирано професионално усавршавање за овлашћене ревизоре доноси одлуке обичном већином гласова присутних чланова Комисије.
Уколико су гласови чланова Комисије за спровођење испита, обуку и континуирано професионално усавршавање за овлашћене ревизоре код одлучивања једнако подељени, одлучујући је глас председника Комисије.
Комисија за спровођење испита, обуку и континуирано професионално усавршавање за овлашћене интерне ревизоре
Члан 52.
Комисију за спровођење испита, обуку и континуирано професионално усавршавање за овлашћене интерне ревизоре чине: председник и четири члана које бира Скупштина.
Председник и три члана Комисије за спровођење испита, обуку и континуирано професионално усавршавање за овлашћене интерне ревизоре морају бити чланови Коморе, а један члан Комисије може бити универзитетски професор.
Чланови Комисије за спровођење испита, обуку и континуирано професионално усавршавање за овлашћене интерне ревизоре бирају се на период од четири године, са могућношћу поновног избора.
Члан 53.
Надлежности Комисије за спровођење испита, обуку и континуирано професионално усавршавање за овлашћене интерне ревизоре: 
	
1) предлаже програм полагања испита за стицање професионалног звања овлашћени интерни ревизор, у складу са међународним смерницама и захтевима за професионално оспособљавање, као и Законом;
2) врши упоређивање програма за полагање испита међународних организација овлашћених за издавање потврда о стицању професионалних звања овлашћени интерни ревизор са програмом Коморе, а у циљу разматрања могућности за признавање испита;
3) утврђује литературу за полагање испита за стицање професионалног звања овлашћени интерни ревизор; 
	
4) организује обуку за полагање испита за стицање професионалног звања овлашћени интерни ревизор; 
	
5) ангажује испитиваче за спровођење испитног рока и обуке за стицање професионалног звања овлашћени интерни ревизор; 
	
6) образује тело за разматрање приговора кандидата у вези вредновања одговора на испиту за стицање професионалног звања овлашћени интерни ревизор; 
	
7) учествује у организацији и спровођењу континуираног професионалног усавршавања овлашћених интерних ревизора.
Члан 54.
Комисија за спровођење испита, обуку и континуирано професионално усавршавање за овлашћене интерне ревизоре, одлучује на редовним и ванредним седницама.
Редовна седница Комисије за спровођење испита, обуку и континуирано професионално усавршавање за овлашћене интерне ревизоре, одржава се једанпут годишње и сазива је председник Комисије, а ванредна према потребама у раду.
Ванредна седница Комисије за спровођење испита, обуку и континуирано професионално усавршавање за овлашћене интерне ревизоре сазива се на захтев било ког члана Комисије, као и Скупштине и Савета Коморе.
Члан 55.
Седница Комисије за спровођење испита, обуку и континуирано професионално усавршавање за овлашћене интерне ревизоре се може одржати и Комисија може доносити одлуке ако у њеном раду учествује обична већина чланова Комисије за спровођење испита, обуку и континуирано професионално усавршавање за овлашћене интерне ревизоре (кворум за рад Комисије за спровођење испита, обуку и континуирано професионално усавршавање за овлашћене интерне ревизоре).
Ако се заказана седница Комисије за спровођење испита, обуку и континуирано професионално усавршавање за овлашћене интерне ревизоре није могла одржати због недостатка кворума, на истој седници се заказује нова са истим дневним редом, која ће бити одржана у року од 15 дана од дана одлагања седнице.
Комисија за спровођење испита, обуку и континуирано професионално усавршавање за овлашћене интерне ревизоре доноси одлуке обичном већином гласова присутних чланова Комисије.
Уколико су гласови чланова Комисије за спровођење испита, обуку и континуирано професионално усавршавање за овлашћене интерне ревизоре код одлучивања једнако подељени, одлучујући је глас председника Комисије.
Члан 56.
Савет, Надзорни одбор, генерални секретар Коморе, Етички одбор, Комисија за контролу квалитета, Комисија за спровођење испита, обуку и континуирано професионално усавршавање за овлашћене ревизоре и Комисија за спровођење испита, обуку и континуирано професионално усавршавање за овлашћене интерне ревизоре, у оквиру својих надлежности образују комисије за вршење одређених послова из оквира својих надлежности.
Професионални састав, број чланова, као и задатак комисије, утврђују се одлуком о образовању, а у складу са задатком и послом који је неопходно обавити.
Орган који је образовао комисију, може у току њеног рада, својом одлуком променити задатак и састав комисије.
Комисије се, у складу са задатком, могу образовати са ограниченим временом рада, или као комисије у сталном заседању, односно до доношења одлуке о престанку рада.
Комисије подносе извештај по завршетку рада органу који их је образовао.
Чланови комисије су дужни да савесно и професионално извршавају своје обавезе у оквиру задатка који им је поверен.
V. ОПШТИ И ДРУГИ АКТИ КОМОРЕ
Члан 57.
Комора има опште акте у складу са Законом, другим прописима, одредбама овог статута, као и у складу са одлукама органа Коморе.
Општи акти Коморе су овај статут, правилници, акти којима се регулишу општи услови пословања, одлуке, као и други акти којима се на општи начин уређују одређена питања из делатности Коморе.
Опште акте Коморе доносе органи Коморе у оквиру својих надлежности.
Аутентично тумачење општег акта даје орган који га је донео и утврђује његов пречишћен текст.
Измене и допуне општих аката, врше се у поступку који је одређен за њихово доношење.
Донете акте Коморе, потписује орган, односно председник органа који је акт донео, или лице које га замењује, као и друга овлашћена лица у складу са овим статутом.
Члан 58.
Статут је основни општи акт Коморе, а други општи акти Коморе морају бити у сагласности са Статутом.
Статут Коморе потписује председник Скупштине и на свакој страни Статута ставља свој скраћени потпис (параф).
Члан 59.
Одлуке и други акти Коморе који немају општи карактер у складу са чланом 57. став 2. овог статута, морају бити у складу са општим актима Коморе.
Ако је Законом прописано да се на акт Коморе даје сагласност у складу са Законом, исти се објављује и ступа на снагу по добијању сагласности.
Сагласност из става 2. овог члана, прилаже се уз одговарајући акт и чини његов саставни део. 
	
VI. ПОСЛОВНЕ КЊИГЕ, ФИНАНСИЈСКИ ИЗВЕШТАЈИ И РЕВИЗИЈА
Члан 60.
Комора води пословне књиге и саставља финансијске извештаје у складу са законом којим се уређује рачуноводство, као и Међународним стандардима финансијског извештавања и Међународним рачуноводственим стандардима. 
	
VII. РЕГИСТРИ КОМОРЕ
Члан 61.
Комора води: 
1) Регистар чланова Коморе; 
2) Регистар друштава за ревизију и самосталних ревизора; 
3) Регистар лиценцираних овлашћених ревизора; 
4) Регистар изречених мера; 
5) Регистар издатих сертификата за професионално звање овлашћени ревизор; 
	
6) Регистар издатих сертификата за професионално звање овлашћени интерни ревизор.
Комора је дужна да по пријему решења из члана 13. Закона, без одлагања упише друштво за ревизију, односно самосталног ревизора у регистар из става 1. тачка 2) овог члана.
Комора је дужна да по пријему решења из члана 7. Закона, без одлагања упише лиценцираног овлашћеног ревизора у регистар из става 1. тачка 3) овог члана.
Право да обављају ревизију, друштво за ревизију, односно самостални ревизор и лиценцирани овлашћени ревизор, стичу даном уписа у регистре из става 1. тач. 1)–3) овог члана.
Регистри из става 1. овог члана воде се на српском језику.
Регистри из става 1. овог члана се редовно ажурирају и објављују на интернет страници Коморе.
Регистри из става 1. овог члана су јавне књиге.
Начин вођења регистара, ближе ће се регулисати Правилником о вођењу регистара Коморе. 
	
Регистар друштава за ревизију и самосталних ревизора
Члан 62.
Регистар друштава за ревизију и самосталних ревизора садржи: 
1) пословно име, адресу, матични број, ПИБ и правну форму; 
2) контакт податке и интернет адресу; 
3) адресу сваке филијале и повезаног лица у земљи и у иностранству; 
4) име и презиме, као и регистарски број свих лиценцираних овлашћених ревизора који су запослени у друштву за ревизију, односно код самосталног ревизора;
5) податке о оснивачима, у складу са прописима о регистрацији привредних субјеката; 
	
6) податке о директору, односно о члановима органа управљања, у складу са прописима о регистрацији привредних субјеката; 
	
7) податке о чланству у мрежи; 
8) све остале регистрације друштва за ревизију, односно самосталног ревизора код надлежних органа држава чланица и надлежних органа трећих земаља, укључујући назив органа за регистрацију и регистарски број ако постоји.
Друштва за ревизију, односно самостални ревизори су дужни да обавештавају Комору о променама свих чињеница и околности на основу којих су уписани у регистар из става 1. овог члана, у року од осам дана од дана настанка промене.
Подаци који се достављају Комори, морају бити потписани од стране лица овлашћеног за заступање друштва за ревизију, односно од стране самосталног ревизора.
Подаци који се достављају Комори, а која достављају ревизорска друштва држава чланица и ревизорска друштва трећих земаља, морају бити преведени на српски језик од стране овлашћеног лица у складу са законом.
Садржина извештаја који се доставља Комори
Члан 63.
Друштва за ревизију, односно самостални ревизори, дужни су да Комори, најмање једном годишње до краја марта текуће године, доставе извештај са подацима о:
1) имаоцима акција и удела у друштву за ревизију, као и о стицању и промени власника акција, односно удела; 
	
2) улагањима на основу којих су друштва за ревизију, односно самостални ревизори, директно или индиректно стекли учешће у другом правном лицу; 
	
3) променама статута или оснивачког акта; 
4) начину израчунавања осигурања из члана 18. Закона и полиси осигурања; 
	
5) запосленима; 
6) списку свих уговора о ревизији финансијских извештаја, по врстама ревизије, које су друштва за ревизију, односно самостални ревизори закључили са обвезницима ревизије у извештајном периоду, као и списку свих уговора о ревизији финансијских извештаја који су раскинути уз одговарајуће образложење, независно од тога која је страна раскинула уговор; 
	
7) броју извештаја о ревизији које је потписао сваки лиценцирани овлашћени ревизор; 
	
8) другим информацијама које су потребне за планирање и спровођење контроле квалитета, као и других активности Коморе.
У годишњи извештај из става 1. овог члана, укључују се сви подаци у периоду од 1. јануара до 31. децембра претходне године.
Регистар лиценцираних овлашћених ревизора
Члан 64.
Регистар лиценцираних овлашћених ревизора садржи: 
1) име, презиме и регистарски број лиценце; 
2) назив, адресу, интернет адресу и регистарски број друштва за ревизију у коме је лиценцирани овлашћени ревизор запослен или са којим је повезан као партнер или на неки други начин; 
	
3) све остале регистрације лиценцираног овлашћеног ревизора код надлежних органа држава чланица и надлежних органа трећих земаља, укључујући назив органа за регистрацију и регистарски број ако постоји; 
	
4) датум издавања, односно продужења лиценце. 
Лиценцирани овлашћени ревизор, дужан је да обавештава Комору о променама свих чињеница и околности на основу којих је уписан у регистар из става 1. овог члана, у року од осам дана од дана настанка промене.
Подаци који се достављају Комори морају бити потписани од стране лиценцираних овлашћених ревизора.
Подаци који се достављају Комори, а које достављају ревизори држава чланица и ревизори трећих земаља морају бити преведени на српски језик од стране овлашћеног лица у складу са законом.
Брисање друштава за ревизију и самосталних ревизора из регистра
Члан 65.
Брисање друштава за ревизију и самосталних ревизора из регистра који се воде у складу са чланом 63. став 1. тачка 2) Закона, врши се на основу решења Министарства о одузимању дозволе за обављање ревизије, у складу са Законом.
Када решење из става 1. овог члана буде извршно, Министарство доставља примерак решења Комори и Агенцији за привредне регистре.
Брисање лиценцираних овлашћених ревизора из регистра
Члан 66.
Брисање лиценцираних овлашћених ревизора из регистра који се води у складу са чланом 63. став 1. тачка 3) Закона, врши се на основу решења Министарства о одузимању лиценце за обављање ревизије, као и у случају када се решење о издавању лиценце стави ван снаге, у складу са Законом.
Када решење из става 1. овог члана буде извршно, Министарство доставља примерак решења Комори.
VIII. ПРАВА И ДУЖНОСТИ ЧЛАНОВА КОМОРЕ
Члан 67.
Чланови Коморе имају следећа права и дужности: 
1) да учествују у раду Коморе и њених тела, да подносе предлоге, да бирају и буду бирани у органе и друга тела Коморе; 
	
2) да иницирају доношење одлука из надлежности Коморе, као и да предлажу мере и радње за унапређивање положаја и угледа ревизорске струке; 
	
3) да се у свом раду континуирано стручно усавршавају; 
4) да професионално и савесно извршавају одлуке Коморе; 
5) да у свом раду поступају у складу са Законом, законском и професионалном регулативом, Кодексом професионалне етике ревизора, овим статутом и другим општим и појединачним актима Коморе; 
	
6) да на захтев Коморе, благовремено достављају тачне и ажурне документе, информације и податке о свом статусу и раду; 
	
7) да чувају пословну тајну; 
8) да уредно извршавају новчане обавезе према Комори; 
9) да уредно поступају по препорукама органа Коморе; 
10) да чувају и унапређују углед Коморе.
Чланови Коморе имају и друга права и обавезе утврђене Законом, законским и подзаконским актима, овим статутом, као и другим општим и појединачним актима и одлукама Коморе.
IX. ЗАШТИТА ПОДАТАКА, ПОСЛОВНА ТАЈНА
Члан 68.
Комора је дужна да чува као поверљиве све податке, чињенице и околности које је прибавила у обављању послова у складу са одредбама Закона.
Одредба из става 1. овог члана, примењује се и на чланове органа Коморе, запослене и бивше запослене у Комори, односно на друга лица којима су приликом рада у Комори били доступни поверљиви подаци.
Пословном тајном у раду Коморе сматрају се исправе, подаци и информације о пословању Коморе и њених чланова, чије би давање и саопштавање штетило интересима и пословном угледу Коморе и њених чланова, односно подаци који имају или могу имати економску вредност зато што нису опште познати, нити лако доступни трећим лицима која би њиховим коришћењем или саопштавањем могла остварити економску корист.
Пословном тајном у раду Коморе сматрају се и исправе, подаци и информације који су као такви означени од стране државних и других органа и организација, или су од истих означени као „строго поверљиво”, „поверљиво”, или „интерно”.
Не сматра се повредом дужности чувања пословне тајне саопштавање података ако је исто: обавеза прописана законом, неопходно ради обављања послова или заштите интереса Коморе, или је учињено надлежним органима или јавности искључиво у циљу указивања на постојање дела кажњивог законом.
Пословне тајне се чувају у складу са Законом, осим ако посебним прописима није другачије уређено.
X. КОНТИНУИРАНО ПРОФЕСИОНАЛНО УСАВРШАВАЊЕ И ОБУКА
Члан 69.
Комора организује и спроводи стручно оспособљавање и обуку за полагање испита за стицање професионалног звања овлашћени ревизор и овлашћени интерни ревизор у складу са Законом, подзаконским прописима који се доносе за извршавање Закона, професионалном регулативом, као и програмом и условима које прописује Комора.
Комора врши континуирано професионално усавршавање кроз разне облике стручних-образовних активности Коморе, организовањем саветовања, семинара, трибина, округлих столова и сл., у складу са годишњим програмом рада Коморе.
XI. ПРИЗНАЊА
Члан 70.
У знак признања члановима Коморе, као и другим субјектима који учествују у раду Коморе за постигнуте резултате и допринос у остваривању надлежности Коморе и њен развој, додељује се „Плакета Коморе овлашћених ревизора”.
Услове за доделу признања из претходног става, као и одлуку о додељивању доноси Скупштина Коморе.
XII. ЧАСОПИС КОМОРЕ
Члан 71.
Комора може издавати свој стручни часопис на српском језику који се штампа ћириличним писмом. У часопису Комора објављује своје опште акте и одлуке, обавештења, стручна мишљења из области ревизије и рачуноводства по опредељењу Коморе, као и друге садржаје који по оцени Коморе могу позитивно утицати на спровођење Закона, Кодекса професионалне етике ревизора, међународних стандарда и делатности Коморе.
О називу часописа из става 1. овог члана, његовој цени, периодима излажења, начину финансирања часописа, престанку издавања, програмској оријентацији, начину достављања, као и о другим питањима од значаја за издавање часописа, одлучује Савет Коморе.
Члан 72.
Издавачки савет часописа Коморе чини: главни и одговорни уредник, који је по функцији генерални секретар Коморе, заменик главног и одговорног уредника и три члана.
Главни и одговорни уредник, заменик главног и одговорног уредника и чланови Издавачког савета, за свој рад су одговорни Савету Коморе.
XIII. ОБЈАВЉИВАЊЕ ДОКУМЕНАТА
Члан 73.
Комора је дужна да објави у „Службеном гласнику Републике Србије”: 
1) Статут; 
2) Програм испита за стицање звања овлашћени ревизор; 
3) Правилник о износу чланарине за чланове Коморе; 
4) Правилник о износу надокнаде за упис у регистре Коморе, надокнаде за испите које спроводи Коморе, надокнаде за издавање извода из регистара, уверења и потврда о евиденцијама које Комора води, као и за остале надокнаде прописане општим актима Коморе; 
	
5) Правилник о износу посебног доприноса за обављање контроле квалитета рада друштава за ревизију, самосталних ревизора и лиценцираних овлашћених ревизора.
Општи акти и други акти које Комора доноси у складу са Законом и овим статутом, објављују се на интернет страници Коморе.
XIV. НАДЗОР НАД РАДОМ КОМОРЕ
Члан 74.
Надзор над законитошћу рада и аката Коморе, обавља Министарство.
Надзор над обављањем послова из члана 47. став 1. Закона, у оквиру делокруга утврђеног Законом, обављају Министарство и Одбор за јавни надзор.
У обављању надзора из ст. 1. и 2. овог члана, Министарство и Одбор за јавни надзор могу да траже од Коморе одговарајуће извештаје и податке, односно могу да изврше непосредан увид у рад Коморе.
Комора је дужна да извештаје и податке из става 3. овог члана достави Министарству и Одбору за јавни надзор у року од 15 дана од дана када су подаци затражени.
У обављању надзора над јавним овлашћењима Коморе, примењују се одредбе закона којим се уређује државна управа.
XV. ЗАВРШНЕ ОДРЕДБЕ
Члан 75.
Овај статут ступа на снагу осмог дана од дана објављивања у „Службеном гласнику Републике Србије”.
Пре објављивања статута у смислу става 1. овог члана, Комора је дужна да прибави сагласност Министарства на део овог статута који се односи на обављање јавних овлашћења из члана 47. Закона.
Сагласност Министарства из става 2. овог члана прилаже се уз овај статут и чини његов саставни део.
Након објављивања овог статута у „Службеном гласнику Републике Србије”, исти се објављује и на интернет страници Коморе.
Члан 76.
Даном ступања на снагу овог статута, престаје да важи Статут Коморе овлашћених ревизора који је донет на Првој конститутивној седници Скупштине Коморе, одржаној 15. новембра 2006. године. 
	
 
У Београду, 20. новембра 2013. године
Скупштина Коморе овлашћених ревизора
Председник,
Петар Грубор, 
	с.р.