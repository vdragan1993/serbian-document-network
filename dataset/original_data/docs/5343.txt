На основу члана 133. став 4. Закона о заштити потрошача („Службени гласник РС”, брoj 62/14),
Министар трговине, туризма и телекомуникација доноси

				 
ПРАВИЛНИК
о садржини и начину вођења Евиденције удружења и савеза удружења за заштиту потрошача и условима за упис
"Службени 
				гласник РС", број 21 од 25. фебруара 2015.

				 
Предмет
Члан 1.
Овим правилником ближе се прописују услови за упис у Евиденцију удружења и савеза удружења за заштиту потрошача (у даљем тексту: Евиденција), садржина пријаве за упис, садржина и начин вођења Евиденције.
Услови за упис у Евиденцију
Члан 2.
Удружење за заштиту потрошача, односно савез удружења за заштиту потрошача (у даљем тексту: удружење или савез) које испуњава услове из чл. 130, 131, 134. и 136. Закона о заштити потрошача („Службени гласник РС”, брoj 62/14, у даљем тексту: Закон) може се уписати у Евиденцију ако:
1) има запослено најмање једног дипломираног правника и најмање једно лице са VII степеном стручне спреме;
2) удружење, савез или члан удружења има пословни простор који користи искључиво у сврху обављања делатности за које је регистровано;
3) је простор из тачке 2) овог става опремљен савременим средствима комуникације (фиксни, мобилни телефон и приступ интернету);
4) запослени и лица на руководећем положају у удружењу или савезу поседују одговарајуће дипломе, сертификате, потврде или документе о одговарајућој стручности, искуству, знању и вештинама за обављање делатности заштите потрошача.
Пријава за упис
Члан 3.
Удружење или савез подноси пријаву за упис у Евиденцију у складу са Законом и овим правилником.
Пријава удружења или савеза за упис у Евиденцију подноси се министарству надлежном за послове заштите потрошача (у даљем тексту: Министарство) у писаном облику и садржи:
1) назив и скраћени назив;
2) седиште и адресу;
3) област остваривања циљева;
4) матични број;
5) име и презиме заступника;
6) број и датум доношења решења о упису и промени података из Регистра удружења;
7) потпис заступника.
Уз пријаву се подносе докази о испуњености услова из члана 2. овог правилника и то:
1) списак чланова удружења или савеза, са личним, односно матичним бројем и потписима чланова, оверен од стране заступника удружења или савеза;
2) оснивачки акт и статут;
3) уговор о раду са запосленим из члана 2. став 1. тачка 1) овог правилника;
4) дипломе запослених из члана 2. став 1. тачка 1) овог правилника;
5) доказ о основу коришћења пословног простора из члана 2. став 1. тачка 2) овог правилника (уговор о закупу пословног простора, доказ о праву својине на непокретности или други доказ о основу коришћења пословног простора);
6) доказ о опремљености простора из члана 2. став 1. тачка 3) овог правилника (изјава заступника, уговор са оператором, рачун или други доказ);
7) дипломе, сертификати, потврде или документи запослених и лица на руководећем положају о одговарајућој стручности, искуству, знању и вештинама за обављање делатности заштите потрошача;
8) извештај о спроведеним активностима и постигнутим резултатима у области заштите потрошача и финансијски извештај (подаци о изворима финансирања, утрошеним средствима на годишњем нивоу, укључујући трошкове пословања) за три године које претходе години у којој се врши упис;
9) изјаве чланова органа управљања удружења или савеза да немају својство државног службеника, службеника у органима локалне самоуправе, да нису на руководећем или надзорном положају код трговца или у удружењу трговаца, односно на руководећем или надзорном положају у политичкој странци или синдикату.
Докази из става 3. овог члана достављају се у оригиналу или овереној фотокопији.
Садржај Евиденције
Члан 4.
Евиденција садржи следеће податке:
1) редни број уписа;
2) датум уписа;
3) правни положај евидентираног правног лица (удружења или савеза);
4) назив;
5) седиште (улица и број, поштански број и место);
6) матични број;
7) пореско-идентификациони број (ПИБ);
8) број телефона, адреса електронске поште и интернет странице правног лица;
9) име и презиме, матични број, број личне карте, адреса, телефон и електронска пошта заступника;
10) подаци о управљачкој структури удружења, односно савеза;
11) број чланова;
12) годишњи извештаји удружења или савеза о спроведеним активностима и постигнутим резултатима у области заштите потрошача;
13) годишњи финансијски извештаји удружења или савеза;
14) подаци о материјалним и техничким капацитетима (површина и структура пословног простора, број и врста канцеларијске опреме, број и врста комуникационих средстава);
15) подаци о средствима додељеним из буџета на републичком, покрајинском и локалном нивоу;
16) врста и датум промене података уписаних у Евиденцију;
17) датум брисања из Евиденције.
Начин вођења Евиденције
Члан 5.
Евиденција се води у писаном и електронском облику, на обрасцу који је одштампан уз овај правилник и чини његов саставни део (табела ЕВД).
Електронски облик Евиденције објављује се на званичној интернет страници Министарства.
Члан 6.
Даном ступања на снагу овог правилника престаје да важи Правилник о евиденцији удружења и савеза удружења за заштиту потрошача („Службени гласник РС”, број 32/11).
Члан 7.
Овај правилник ступа на снагу осмог дана од објављивања у „Службеном гласнику Републике Србије”.
 
Број 110-00-76/2014-11
У Београду, 18. фебруара 2015. године
Министар,
Расим Љајић, с. р.
 

				Прилози
 

Образац - 
				
				Евиденција удружења и савеза удружења за заштиту потрошача 
				(табела ЕВД)