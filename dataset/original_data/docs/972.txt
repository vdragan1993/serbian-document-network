На
основу члана 205. став 4. Закона о народној одбрани („Службени лист СФРЈ“, бр.
22/74), а у вези са чланом 5. Закона о организацији и делокругу савезних органа
управе и савезних организација („Службени лист СФРЈ“, бр. 32/71, 54/71, 67/72,
21/74, 24/76 и 48/76), савезни секретар за народну одбрану прописује
 
 
ПРАВИЛНИК



	о одређивању података основних геодетских радова и података основне државне 
	карте, који се могу давати на увид и о начину и поступку њиховог коришћења
„Службени
лист СФРЈ", број 3 од 14. јануара 1977. 
 
 
Члан
1. 
Овим правилником
одређују се подаци основних геодетских радова и подаци основне државне карте,
који се могу давати на увид, као и начин и поступак њиховог коришћења од стране
заинтересованих органа, организација удруженог рада и других организација и
грађана. 
 
Члан
2. 
Под подацима
основних геодетских радова, у смислу овог правилника, подразумевају се подаци
који се односе на постављање и одређивање астрономско-геодетске,
тригонометријске, нивелманске и гравиметријске мреже на територији Југославије
и на обрађивање резултата мерења извршених на тим мрежама. 
Под подацима основне
државне карте, у смислу овог правилника, подразумевају се подаци који се односе
на израду и репродукцију топографске карте територије Југославије у размери 1 :
5.000 или у размери 1 : 10.000. 
 
Члан
3. 
Подаци основних
геодетских радова и подаци основне државне карте могу се давати на увид и
коришћење само за интерне службене потребе и рад заинтересованих органа,
организација удруженог рада и других организација и за потребе грађана (у даљем
тексту: органи, организације и грађани). 
 
Члан
4. 
Органи, организације
и грађани који намеравају да изврше увид у податке основних геодетских радова,
односно у податке основне државне карте или желе да им се изда одговарајућа
исправа о тим подацима, подносе органу надлежном за геодетске послове захтев у
коме наводе које податке траже и у које сврхе. 
Члан
5. 
Органи, организације
и грађани могу да врше увид у податке основних геодетских радова и у податке
основне државне карте само у службеним просторијама органа надлежног за
геодетске послове код ког се ти подаци налазе на чувању и у присуству радника у
том органу. 
Приликом увида у
податке из става 1. овог члана, не могу се правити изводи, преписи и копије тих
података. 
 
Члан
6. 
Исправе које у
смислу члана 4. овог правилника издаје орган надлежан за геодетске послове,
садрже податке основних геодетских радова, односно копије листова основне
државне карте, у обиму који је неопходан за рад, односно за потребе
заинтересованог органа, организације и грађана. 
Орган надлежан за
геодетске послове сваки примерак издате исправе и копије листова основне
државне карте означава одговарајућом врстом и степеном тајности, у смислу
одредаба Уредбе о критеријумима за утврђивање података значајних за народну
одбрану и о мерама заштите таквих података („Службени лист СФРЈ", бр.
6/75). 
 
Члан
7. 
Исправе о подацима
основних геодетских радова и копије листова основне државне карте могу се
користити само за намене за које су издате. 
 
Члан
8. 
Орган надлежан за
геодетске послове води евиденцију о давању на увид и коришћење података
основних геодетских радова и података основне државне карте. 
Евиденција из става
1. овог члана садржи и податке о томе коме су, када и који подаци дати и за
које сврхе. 
 
Члан
9. 
Овај правилник ступа
на снагу осмог дана од дана објављивања у „Службеном листу СФРЈ".
 
Р. в. п. бр. 3
7. јануара 1977.
године
Београд

Савезни секретар за
народну одбрану
генерал армије,

Никола Љубичић, с.
р.