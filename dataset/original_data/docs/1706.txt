На основу члана 73. став 3. Царинског закона („Службени
гласник РС", број 73/03),
Министар финансија доноси
 
ПРАВИЛНИК
о периодичном декларисању
робе
“Службени гласник
РС”, број
111 од 12. октобра 2004.
 

 
Члан 1.
Овим правилником прописује се периодично декларисање робе.
 
Члан 2.
Царински орган, на захтев декларанта, за робу и превозна
средства која прелазе преко царинске линије у одређеном временском периоду, може
одобрити подношење једне декларације (у даљем тексту: периодична декларација), ако:
1) се роба истог лица превози истим правцем и истом врстом
превозног средства;
2) превозно средство прелази преко истог граничног прелаза;
3) декларант положи обезбеђење за наплату царинског дуга.
 
Члан 3.
Захтев из члана 2. овог правилника, поред података из тог
члана, мора да садржи и податке о учесталости превоза робе за коју се тражи периодично
декларисање, односно процену те учесталости, као и основне податке о врсти, количини
и вредности робе која се превози.
 
Члан 4.
Царински орган о поднетом захтеву доноси одобрење без одлагања.
Одобрење из става 1. овог члана мора да садржи рок важења,
који се може продужити на основу благовременог захтева декларанта.
Декларант је дужан да све промене у вези са начином превоза
робе, превозним средствима и робом које су настале након добијања одобрења пријави
надлежном царинском органу.
 
Члан 5.
Царински орган може да повуче издато одобрење и пре истека
рока његовог важења, ако се декларант не придржава услова из члана 73. Царинског
закона, ако декларант више не испуњава неки од услова прописаних овим правилником,
као и у случају смањене учесталости превоза, због које престаје оправданост периодичног
декларисања робе.
 
Члан 6.
Периодично декларисање се неће одобравати за акцизну робу.
 
Члан 7.
Периодичну декларацију попуњену на начин утврђен прописом
из члана 88. став 2. Царинског закона, у коју се уноси број одобрења из члана
4. овог правилника, декларант је дужан да поднесе до петог у месецу за робу допремљену
или отпремљену у претходном месецу.
Царински орган, на захтев декларанта, може одобрити да се
декларација поднесе и пре истека рока из става 1. овог члана.
Уз периодичну декларацију декларант прилаже фактуре или
отпремнице, по којима је роба допремљена или отпремљена са царинског подручја, оверене
печатом царинског органа, као и друге исправе потребне ради спровођења царинског
поступка (превозне исправе и др.), за који је одобрено периодично декларисање.
 
Члан 8.
Царински орган води евиденцију о издатим и повученим одобрењима.
Царински орган води евиденцију и за робу која се превози

у складу са чланом 1. овог правилника.
Евиденција из става 2. овог члана садржи:
1) назив и седиште лица коме је одобрено периодично декларисање;
2) редни број и датум фактуре, односно отпремнице;
3) врсту, количину и вредност робе.
 
Члан 9.
Након сравњења поднете документације и царинске евиденције,
царински орган прихвата периодичну декларацију.
 
Члан 10.
Овај
правилник ступа на снагу наредног дана од дана објављивања у „Службеном гласнику
Републике Србије".
  
Број 110-00-372/04-17
У Београду, 24. септембра
2004. године
Министар,

Млађан Динкић, с.р.