На основу члана 25. став 5. Закона о библиотечко-информационој делатности (,,Службени гласник РС”, број 52/11), члана 51. став 1. тачка 4) 
				
Статута Народне библиотеке Србије 0101 број 123/1 од 11. фебруара 2011. године и 
				
Одлуке о измени и допуни Статута Народне библиотеке Србије 0101 број 80/3 од 30. марта 2012. године, 
В.д. управник Народне библиотеке Србије доноси
 
УПУТСТВО
о начину вршења надзора над стручним радом у библиотекама

"Службени гласник РС", 
				број 7 од 23. јануара 2013.
 
 

НАПОМЕНА ИЗДАВАЧА: 
				Упутство о 
				начину вршења надзора над стручним радом у библиотекама је 
				донето на основу Закона о библиотечко-информационој делатности 
				("Службени гласник РС", број 52/11), и Статута Народне библиотеке 
				Србије 
и Одлуке о измени и допуни Статута Народне 
				библиотеке Србије, који нису објављени у Службеном гласнику 
				Републике Србије, па је текст Статута и Одлуке о измени и допуни 
				
Статута преузет са веб сајта Народне библиотеке Србије - 


www.nb.rs.
 
Предмет Упутства
Члан 1.
Овим упутством уређује се начин вршења надзора над стручним радом у јавним библиотекама и библиотекама организованим као организационе јединице других установа, организација, удружења и других правних лица (у даљем тексту: библиотека), библиотеке и лица овлашћена за вршење надзора, динамика вршења надзора, обавезе матичних библиотека и библиотека, садржај надзора, израда, садржај и достава записника, извори података, параметри за евалуацију рада библиотека и обавезе библиотека по записнику о стручном надзору. 
Библиотеке овлашћене за вршење надзора
Члан 2.
Надзор над стручним радом библиотеке (у даљем тексту: стручни надзор) врши у складу са законом библиотека којој је законом или подзаконским актом поверено обављање матичних функција (у даљем тексту: матична библиотека).
Лица овлашћена за вршење надзора
Члан 3.
Стручни надзор врше стручни радници матичне библиотеке као лица која за вршење стручног надзора у библиотеци овласти директор матичне библиотеке.
За вршење стручног надзора директор матичне библиотеке може овластити лице са стеченим високим образовањем на студијама првог и другог степена у трајању од најмање четири године и положеним стручним испитом. 
Лица овлашћена за стручни надзор, у оквиру овлашћења, самостална су у свом раду.
Динамика вршења надзора
Члан 4.
Стручни надзор се врши као редовни стручни надзор и као ванредни стручни надзор.
Редовни стручни надзор се у начелу врши једном у две године.
Ванредни стручни надзор се врши у случају ванредне потребе (пожар, поплава, земљотрес, пресељење) или на захтев републичких, односно покрајинских органа надлежних за културу, оснивача, јавне библиотеке или правног лица у чијем саставу библиотека ради.
Ванредни стручни надзор се врши и у случају индиција да је дошло до поремећаја у остваривању законом прописаних функција библиотеке.
Стручни надзор се може реализовати као потпуни стручни надзор и као парцијални стручни надзор. 
Обавезе матичне библиотеке
Члан 5.
Матична библиотека писменим путем обавештава библиотеку о стручном надзору.
Време стручног надзора матична библиотека утврђује у сарадњи са библиотеком у којој се врши стручни надзор.
Обавезе библиотеке
Члан 6.
Библиотека је дужна да лицу овлашћеном за стручни надзор омогући непосредан стручни надзор, стави на увид сву расположиву документацију и податке неопходне за вршење стручног надзора и обезбеди присуство стручних радника чији се рад надзире.
Садржај надзора
Члан 7.
Стручни надзор обухвата: услове за обављање делатности библиотеке (простор, библиотечка опрема, техничка опрема и телекомуникациона и рачунарска опрема), ресурсе за рад библиотеке (библиотечко-информациони стручњаци и колекције библиотечко-информационе грађе и извора), стручни рад на набавци, обради, смештају и заштити, коришћењу, евиденцији, ревизији и отпису библиотечко-информационе грађе и извора, вођењу статистике, популаризацији књиге и читања, издавању публикација, стручном усавршавању и континуираном образовању особља и обављању других стручних послова у библиотеци.
Стручни надзор у матичним библиотекама обухвата и стручни рад на остваривању матичних функција (учешће у свеукупном развоју библиотечко-информационе делатности у Републици и изградњи јединствене националне мреже библиотека, учешће у изградњи јединственог националног библиографско-информационог система, вођење регистра библиотека, пружање стручне помоћи и инструкторски рад са стручним радницима у библиотекама, надзор над стручним радом библиотека, праћење стања и проучавање потреба и услова рада у библиотекама и предлагање мера за унапређење рада и развој библиотека).
Записник о надзору над стручним радом
Члан 8.
О извршеном стручном надзору лица овлашћена за стручни надзор израђују записник о надзору над стручним радом.
Записник садржи следеће: позив на законске прописе на основу којих се врши стручни надзор, назив матичне библиотеке и имена лица овлашћених за стручни надзор, назив библиотеке у којој је извршен стручни надзор, име руководиоца библиотеке и имена лица која присуствују вршењу стручног надзора, односно име руководиоца правног лица у чијем саставу библиотека као организациона јединица остварује делатност и имена лица која присуствују вршењу стручног надзора, датум вршења стручног надзора, садржај стручног надзора, садржај усмено и писмено датих упутстава за отклањање недостатака и неправилности уочених у току вршења стручног надзора, предлог препорука и налога за примену мера за унапређење услова за рад, ресурса и стручног рада у библиотеци, рок за отклањање утврђених недостатака и неправилности и потписе лица која су обавила стручни надзор.
Извори података за Записник
Члан 9.
Извори података за записник су: извештаји о раду библиотеке, извештаји Републичког завода за статистику, база Мрежа библиотека Србије, записници из претходних стручних надзора и документа презентирана овлашћеним лицима на дан вршења стручног надзора.
Параметри за евалуацију рада библиотека
Члан 10.
Услови, ресурси и стручни рад библиотека упоређују се са параметрима међународних и националних стандарда, стањем у мрежи библиотека у Републици Србији и са стањем у самој библиотеци у протеклом периоду. 
Достава Записника
Члан 11.
Записник о стручном надзору доставља се јавној библиотеци и оснивачу јавне библиотеке, односно библиотеци која је организована као организациона јединица друге установе, организације, удружења и другог правног лица и руководиоцу правног лица у чијем саставу библиотека као организациона јединица остварује делатност.
У случају да је стручни надзор извршен као ванредни стручни надзор на захтев државног органа записник се доставља и том државном органу.
Обавезе библиотеке
Члан 12.
Библиотека је дужна да матичну библиотеку обавести о мерама које су предузете за отклањање утврђених недостатака и неправилности у стручном раду.
Уколико библиотека у року утврђеном у записнику на основу члана 8, став 2. овог упутства не предузме мере за отклањање утврђених недостатака и неправилности у стручном раду, матична библиотека о томе обавештава надлежно министарство, односно Покрајински секретаријат ради предузимања мера из њихове надлежности.
Прелазне одредбе
Члан 13.
Ово упутство ступа на снагу осмог дана од дана објављивања у „Службеном гласнику Републике Србије”. 
 
В. д. управник,
Дејан Ристић, с.р.