На основу члана 183. став 3. Закона о пловидби и лукама на унутрашњим водама („Службени гласник РС”, бр. 73/10 и 121/12) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси
 
УРЕДБУ
о врстама услуга речних информационих сервиса (RIS) и почетку њихове обавезне примене
"Службени 
	гласник РС", број 63 од 19. јула 2013.
 
Члан 1.
Овом уредбом прописују се врсте услуга Речних информационих сервиса (у даљем тексту: RIS) и рокови за почетак њихове обавезне примене.
Члан 2.
Врсте услуга које су сва пловила унутрашње пловидбе, осим чамаца, пловећих тела и плутајућих објеката, која плове на водним путевима најмање класе IV и већим, као и у лукама отвореним за међународни саобраћај (у даљем тексту: RIS подручје), дужна да користе у складу са законом су:
1) лоцирање и праћење бродова применом AIS система;
2) електронско извештавање са пловила (ERI); 
3) информације добијене путем електронских пловидбених карата (ENC);
4) електронска саопштења бродарству (NTS).
Сва пловила из става 1. овог члана, која плове у RIS подручју дужна су да користе опрему и уређаје за коришћење услуга RIS-a из става 1. тач. 1)–3) овог члана.
Члан 3.
Обавезна примена услуга RIS-а из члана 2. став 1. тач. 1) и 4) ове уредбе, почиње од 1. јануара 2014. године. 
	
Обавезна примена услуга RIS-а из члана 2. став 1. тач. 2) и 3) ове уредбе, почиње од 1. јануара 2015. године.
Члан 4.
Надзор над спровођењем ове уредбе врши министарство надлежно за послове саобраћаја.
Инспекцијски надзор над спровођењем ове уредбе врши министарство надлежно за послове саобраћаја преко инспектора безбедности пловидбе, који:
1) утврђује да ли је на броду правилно програмиран ATIS код, односно податак о пловилу на AIS (RIS) транспондеру;
2) проверава да ли се на броду користи опрема и уређаји потребни за коришћење услуга RIS-a из члана 2. став 2. ове уредбе;
3) забрањује пловидбу брода док се недостаци из става 2. тач. 1) и 2) овог члана не отклоне.
Члан 5.
Новчаном казном од 150.000,00 до 2.000.000,00 динара казниће се за прекршај привредно друштво или друго правно лице, ако не користи опрему и уређаје потребне за коришћење услуга RIS-а (члан 2. став 2).
За радње из става 1. овог члана казниће се за прекршај и одговорно лице у привредном друштву или другом правном лицу новчаном казном од 20.000,00 до 150.000,00 динара.
Члан 6.
Ова уредба ступа на снагу осмог дана од дана објављивања у „Службеном гласнику Републике Србије”. 
	
 
05 број 110-6096/2013
У Београду, 19. јула 2013. године
Влада
Председник
Ивица Дачић, 
	с.р.