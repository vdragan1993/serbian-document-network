На основу члана 134. став 5. Закона о пореском поступку
и пореској администрацији („Службени гласник РС”, бр. 80/2002, 84/2002, 23/2003
и 70/2003),
Министар финансија и економије доноси
 
 
ПРАВИЛНИК
о поступку са
покретним стварима одузетим у току пореске контроле
„Службени гласник
РС“, број 
123 од 
14. децембра 2003. 
 
 
Члан 1.
Овим правилником ближе се уређује поступак са покретним
стварима одузетим у току пореске контроле (у даљем тексту: одузете ствари), у складу
са чланом 134. Закона о пореском поступку и пореској администрацији („Службени гласник
РС”, бр. 80/2002, 84/2002, 23/2003 и 70/2003).
 
Члан 2.
Поступак са одузетим стварима, у смислу овог правилника,
обухвата начин њиховог превоза, складиштења, евидентирања и процене. 
 
Члан 3.
Пореска управа – Централа у Београду обезбеђује јединствено
поступање и евидентирање одузетих ствари на територији Републике Србије.
 
Члан 4.
За складиштење одузетих ствари одређују се Централна пореска
складишта (у даљем тексту: ЦПС) и помоћни магацини.
За подручје регионалних центара одређује се ЦПС у месту
у којем је седиште регионалног центра Пореске управе.
За подручје једне или више организационих јединица Пореске
управе одређују се помоћни магацини за привремено складиштење одузетих ствари, на
основу акта директора Пореске управе.
Одузете ствари, које су под посебним режимом складиштења,
складиште се у објектима предвиђеним за те намене, ако ЦПС и помоћни магацини немају
посебно опремљене делове складишта, односно магацина који одговарају тим наменама.
Уговор о закупу складишта, односно магацина за потребе ЦПС,
помоћних магацина и објеката за складиштење одузетих ствари које су под посебним
режимом складиштења, закључује директор Пореске управе или лице које он овласти.
О предаји одузетих ствари на складиштење сачињава се записник.
 
Члан 5.
Пријем, евидентирање и процену вредности одузетих ствари,
које се складиште у ЦПС или помоћним магацинима, врши овлашћени радник Пореске управе.
Процену одузетих ствари из става 1. овог члана врши овлашћени
радник Пореске управе одмах, а најкасније у року од три дана од дана њиховог пријема,
о чему обавештава пореског обвезника. 
Пријем и евидентирање одузетих ствари које су, у складу
са овим правилником, под посебним режимом складиштења, врши овлашћени радник тог
објекта, а процену вредности одузетих ствари врши овлашћени радник Пореске управе.
О процени одузетих ствари из става 3. овог члана, овлашћени
радник Пореске управе обавештава и овлашћеног радника закупљеног магацинског простора.

 
Члан 6.
Књиговодство о ускладиштеним одузетим стварима води се у
складу са законом којим се уређује рачуноводство.
 
Члан 7.
Ако су предмет одузимања ствари које се не могу превозити
моторним возилом којим располаже Пореска управа, порески инспектор ангажује овлашћеног
превозника који поседује одговарајуће превозно средство.
Овлашћени превозник из става 1. овог члана јесте лице са
којим је уговор о превозу одузетих ствари закључио директор Пореске управе или лице
које он овласти.
 
Члан 8.
Одузете ствари из члана 4. став 4. овог правилника складиште
се у:
1) сеф банке – злато, сребро и други племенити метали, природни
бисери и производи свих врста и облика израђени од племенитих метала, природног
драгог камења и бисера;
2) резервоаре предузећа овлашћеног за производњу, прераду
и продају нафте и нафтних деривата – нафта и деривати нафте; 
3) јавне просторе за паркирање – превозна или друга средства,
којима се роба транспортује, односно ставља у промет;
4) магацине предузећа регистрованог за промет лекова и помоћних
лековитих медицинских средстава на велико – лекови за употребу у медицини, стоматологији,
ветерини и помоћна лековита и медицинска средства; 
5) магацине предузећа регистрованог за производњу и промет
прехрамбених производа – прехрамбени производи и друге лако кварљиве ствари;
6) магацине предузећа које врши набавку, ускладиштење, односно
продају експлозивних материја – експлозивна, хемијска и друга опасна и лако запаљива
средства.
 
Члан 9.
Овај
правилник ступа на снагу наредног дана од дана објављивања у „Службеном гласнику
Републике Србије”.
  
Број 110-00-328/2003-01
У Београду, 11. децембра
2003. године
Министар,

Божидар Ђелић, с.р