На
основу члана 145. став 2. Закона о државним службеницима („Службени гласник Републике
Србије”, бр. 79/2005, 81/2005 и 83/2005), 
Жалбена
комисија Републичког одбора за решавање о сукобу интереса на седници одржаној
30. марта 2007. године, донела је
 
 
ПОСЛОВНИК
о раду Жалбене комисије
Републичког одбора за решавање о сукобу интереса
„Службени гласник
РС“, број 32 од 3. априла 2007.
 
 
Члан 1.
Овим
пословником се ближе уређује, у складу са Законом о државним службеницима (у даљем
тексту: Закон) организација и начин рада Жалбене комисије Републичког одбора за
решавање о сукоби интереса (у даљем тексту: Комисија).
 
Члан 2.
Седиште
Комисије је у просторијама Републичког одбора за решавање о сукобу интереса, у Београду,
Булевар Михајла Пупина бр. 2.
 
Члан 3.
Комисија
користи печат Републичког одбора за решавање о сукобу интереса.
 
Члан 4.
Комисија
има пет чланова и међу њима председника, именованих у складу са Законом.
 
Члан 5.
Председник
Комисије представља Комисију, руководи њеним радом, сазива седнице, предлаже дневни
ред седница и председава седницама које је сазвао, стара се о спровођењу овог пословника,
води евиденцију о ангажовању чланова Комисије, остварује неопходне видове сарадње
са другим органима и организацијама, одговара за законит и благовремен рад Комисије
и обавља друге послове који су му поверени Законом и овим пословником.
Председник
Комисије истовремено обавља функцију и председника Већа.
Председника,
у случају његове одсутности или спречености да врши дужност, замењује члан Комисије
којег одреди председник.
 
Члан 6.
Седницу
сачињавају председник и сви чланови Комисије.
Седница
Комисије се одржава по потреби.
За
пуноважно одлучивање на седници Комисије неопходно је присуство већине чланова,
укључујући и председника.
Комисија
на седници већином гласова укупног броја чланова, укључујући и председника, доноси
Пословник о свом раду, одлучује о захтеву за изузеће председника и чланова Комисије
и о другим питањима од значаја за рад Комисије.
 
Члан 7.
Комисија
одлучује о жалбама у већу које сачињавају сви чланови Комисије.
У
случају привремене спречености неког од чланова већа, Комисија одлучује у већу које
чине сви остали чланови Комисије.
Веће
одлучује већином гласова свих чланова Комисије, укључујући и председника Већа.
 
Члан 8.
Служба
Републичког одбора за решавање о сукобу интереса обавља стручно-техничке и административне
послове за Комисију.
 
Члан 9.
Жалбе
се заводе у уписник предмета Републичког одбора за решавање о сукобу интереса који
носи ознаку 119 хронолошким редом оног дана и под оним датумом када су примљене.
За
сваку примљену жалбу оснива се нов предмет чија ознака на омоту садржи ознаку уписника,
редни број предмета и последња два броја године када је примљена жалба.
Уколико
истовремено стигне више жалби, оне се заводе у уписник према азбучном реду презимена
њихових подносилаца.
Предмет
се распоређује известиоцу према редоследу који одреди председник Комисије.
Од
утврђеног редоследа се може одступити само због оптерећености или оправдане спречености
председника, односно члана Комисије, као и у другим оправданим случајевима које
процењује председник Комисије.
 
Члан 10.
Постојање
процесних услова за разматрање жалбе испитује известилац одмах након пријема предмета
у рад.
 
Члан 11.
О
спајању и раздвајању поступка Комисија одлучује у сваком конкретном случају.
 
Члан 12.
О
току седнице Комисије, седнице већа и усмене расправе, ако се на њој држи, воде
се записници. Уколико неко издвоји мишљење, оно се констатује у записнику.
 
Члан 13.
Председник
Комисије или известилац дају сагласност странци за разгледање, преписивање и фотокопирање
списа и дају странци и сваком трећем лицу које учини вероватним свој правни интерес
обавештења о току поступка.
Веће
доноси закључак којим се одбија захтев за разгледање, преписивање и фотокопирање
списа, или захтев за давање обавештења о току поступка.
 
Члан 14.
Веће
одлучује о жалби након расправљања и већања, а на основу усменог или писменог извештаја
известиоца.
Известилац
је дужан да у чињенично и правно сложеним предметима, најкасније три дана пре одржавања
седнице, достави свим члановима већа писмени извештај који нарочито садржи: чињенично
стање у предмету, спорна правна питања, досадашњу правну праксу Комисије, аргументована
могућа алтернативна решења и предлог одлуке.
Одлука
већа доноси се гласањем о предлогу известиоца.
Гласање
се врши јавно, дизањем руке „за” или „против” предлога.
Уколико
веће одлучи да гласање буде тајно, одлучиће и о начину гласања.
Ако
је дато више предлога за одлучивање, прво се гласа о предлогу известиоца, ако се
тај предлог не усвоји, гласа се о осталим предлозима по реду којим су поднесени.
После
завршеног гласања, председник Комисије утврђује резултат гласања и објављује да
ли је предлог о коме се гласало усвојен или није усвојен.
 
Члан 15.
Председник
Комисије или члан Комисије који га замењује потписују акте донете на седници Комисије.
Председник
већа потписује одлуке о жалби донете на седници већа.
Известилац
потписује закључке којима се одлучује о питањима која се, као споредна, појаве у
вези са спровођењем поступка, а о којима се не одлучује решењем, као и дописе и
друга писмена сачињена током поступка.
 
Члан 16.
Комисија
своје одлуке донете по жалби доставља првостепеном органу са списима предмета, који
их доставља странкама.
 
Члан 17.
Овај
пословник ступа на снагу наредног дана од дана објављивања у „Службеном гласнику
Републике Србије”.
  
Број 012-110-00-2/2007-07
У Београду, 30. марта 2007. године
Председник
Жалбене комисије Републичког одбора
за решавање о сукобу интереса,
проф. др Љубинко Раденковић, с.р.