Редакцијски пречишћен текст
 
 
На основу чл. 11. и 141. Закона о привредним друштвима („Службени гласник РС”, бр. 36/11, 99/11, 83/14 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
	
Влада доноси 
 
ОДЛУКУ
о изменaмa оснивачког акта Угоститељског предузећа „Врање” из Врања

	"Службени гласник РС", бр. 101 од 19. септембра 2014, 118 од 30. 
	октобра 2014.
 
I. ОСНОВНЕ ОДРЕДБЕ
Члан 1.
Угоститељско предузеће „Врање” из Врања, организује се као једночлано друштво с ограниченом одговорношћу (у даљем тексту: Друштво) и послује у складу са прописима којима се уређује правни положај привредних друштава.
Члан 2.
Угоститељско предузеће „Врање” из Врања је основано 19. јула 1948. године Одлуком о оснивању број 13914 од 19. јула 1948. године која је донета од стране Народног одбора општине Врање.
Друштвено предузеће уписано је у Регистар привредних субјеката, Београд, број БД 25516/2005 (раније регистарски број судског улошка 1-368-00 Привредни суд у Лесковцу).
Решењем Агенције за привредне регистре БД 25516 oд 3. августа 2005. године региструје се превођење друштва у Регистар привредних субјеката.
Закључком Владе 05 број 46-8627/2011 од 24. новембра 2011. године утврђено је да удео државне својине у средствима која користи Угоститељско предузеће „Врање” из Врања износи 100% односно да су средства која користи Угоститељско предузеће „Врање” из Врања у целини у државној својини.
Споразум о уделу државне својине у средствима која користи Угоститељско предузеће „Врање” из Врања, закључен је између Републике Србије – Владе (у даљем тексту: Оснивач друштва) и Угоститељског предузећа „Врање” из Врања, овереног пред Првим основним судом у Београду, под бројем ОВ И бр. 199472/2011, 15. децембра 2011. године, заведен под бр. 46-371/2010 од 15. децембра 2011. године у Републичкој дирекцији за имовину Републике Србије.
Члан 3.
Друштво је основано на неодређено време.
Друштво има својство правног лица.
Члан 4.
Друштво послује средствима у државној својини. 
II. ПОСЛОВНО ИМЕ И СЕДИШТЕ
Члан 5.
Друштво послује под следећим пословним именом: Привредно друштво за угоститељство, туризам и услуге „Врање” д.о.о. из Врања.
Скраћено пословно име Друштва је Врање д.о.о. из Врања.
Члан 6.
Седиште Друштва је у Врању, Трг Републике број 4.
Члан 7.
О промени пословног имена и седишта Друштва одлучује директор Друштва, уз сагласност Оснивача.
III. ПЕЧАТ И ШТАМБИЉ ДРУШТВА
Члан 8.
Друштво има свој печат и штамбиљ.
Печат Друштва је округлог облика, пречника димензије 30 mm, на коме је исписано пословно име и седиште Друштва на српском језику ћириличким писмом.
Излазни штамбиљ је правоугаоног облика, димензије 55x28 mm, на коме је исписано пословно име и седиште Друштва на српском језику, ћириличким писмом.
Улазни штамбиљ је правоугаоног облика, димензије 60x30 mm, на коме је исписано пословно име Друштва на српском језику, ћириличким писмом.
Директор Друштва утврђује број печата и штамбиља, начин коришћења и чувања печата и штамбиља Друштва.
IV. ПОДАЦИ О ОСНИВАЧУ
Члан 9.
Оснивач друштва је Република Србија за коју на основу законског овлашћења оснивачка права врши Влада, Београд, Немањина 11 (у даљем тексту: Оснивач).
V. ДЕЛАТНОСТ ДРУШТВА
Члан 10.*
Претежна делатност Друштва је:*
5510 – Хотели и сличан смештај*
Поред делатности из става 1. овог члана Друштво може обављати и друге 
	делатности укључујући и послове спољнотрговинског промета, уколико за то 
	испуњава услове прописане законом.*
 
*Службени гласник РС, број 118/2014
 
VI. ОСНОВНИ КАПИТАЛ
Члан 11.
Укупан уписани основни капитал Друштва према књиговодственој вредности на дан 31. децембра 2013. године износи 79.549.727 динара.
Неновчани улог је унет у Друштво и износи 79.549.727 динара.
Члан 12.
Оснивач има целокупни удео у Друштву, односно његов уписани и унети улог у Друштву износи 100% удела у укупном основном капиталу Друштва.
VII. ПРАВА И ОБАВЕЗЕ ОСНИВАЧА
Члан 13.
Основна права Оснивача по основу удела су да:
1) управља Друштвом;
2) одлучује о расподели добити;
3) учествује у расподели ликвидационе или стечајне масе, после престанка Друштва стечајем или ликвидацијом, а по подмирењу обавеза Друштва;
4) буде информисан.
Поред права из става 1. овог члана Оснивач има и друга права у складу са законом и овом одлуком.
VIII. РАСПОДЕЛА ДОБИТИ
Члан 14.
Добит Друштва, утврђена у складу са законом, може се расподелити за повећање основног капитала, резерве или за друге намене, у складу са законом и овом одлуком.
IX. ИСТУПАЊЕ У ПРАВНОМ ПРОМЕТУ И ОДГОВОРНОСТ ЗА ОБАВЕЗЕ
Члан 15.
Друштво у правном промету са трећим лицима има сва овлашћења и иступа у своје име и за свој рачун.
Друштво за своје обавезе одговара целокупном имовином, а Оснивач само у случајевима и на начин предвиђен законом.
X. ЗАСТУПАЊЕ ДРУШТВА
Члан 16.
Друштво у пословима унутрашњег и спољнотрговинског промета заступа директор Друштва, без ограничења.
Директор може, у оквиру својих овлашћења, дати другом лицу писано пуномоћје за заступање Друштва.
Члан 17.
Управљање Друштвом организовано је као једнодомно. 
Органи друштва су: Скупштина и Директор.
XI. СКУПШТИНА ДРУШТВА
Члан 18.
Овлашћења Скупштине Друштва врши оснивач, преко овлашћених представника.
Члан 19.
Скупштина Друштва одлучује о:
1) избору и разрешењу директора и утврђивању његове зараде;
2) одобравању финансијских извештаја;
3) времену и износу исплате добити члану Друштва;
4) именовању интерног ревизора или ревизора Друштва и потврђивању њихових налаза и мишљења, утврђивању накнаде или других услова њиховог уговора са Друштвом;
5) именовању ликвидационог управника и потврђивању ликвидационог биланса;
6) повећању и смањењу основног капитала Друштва и емисији хартија од вредности;
7) давању и опозивању прокуре и пословног пуномоћја за све огранке Друштва;
8) пријему новог члана и преносу удела на трећа лица;
9) статусним променама, промени правне форме и престанку Друштва;
10) давању одобрења на правне послове директора и других лица, у складу са чланом 35. Закона о привредним друштвима;
11) стицању, продаји, давању у закуп, залагању или другом располагању имовином велике вредности, у складу са законом којим се уређују привредна друштва;
12) измени оснивачког акта;
13) образовању огранка Друштва;
14) другим питањима, у складу са законом и овом одлуком.
Одлуке из тач. 3), 6), 8), 9), 11) и 12) овог члана, Скупштина Друштва доноси уз сагласност Оснивача.
XII. ДИРЕКТОР ДРУШТВА
Члан 20.
Директор Друштва:
1) заступа и води послове Друштва, у складу са законом и овом одлуком;
2) спроводи одлуке Скупштине Друштва;
3) обавештава Скупштину Друштва о пословању;
4) одлучује о правима, обавезама и одговорностима запослених у Друштву, у складу са законом којим се уређују радни односи;
5) доноси Правилник о организацији и систематизацији послова и друге опште акте Друштва;
6) стара се о законитости рада;
7) врши и друге послове, у складу са законом и овом одлуком.
Члан 21.
Директор Друштва заснива радни однос у Друштву на неодређено време.
XIII. ОПШТИ АКТИ ДРУШТВА
Члан 22.
Општи акти Друштва су правилник и одлуке којима се на општи начин уређују одређена питања.
Измене и допуне правилника и одлука врше се на начин и по поступку који су одређени за њихово доношење.
XIV. ЗАШТИТА ЖИВОТНЕ СРЕДИНЕ
Члан 23.
Друштво је, при обављању делатности, дужно да се стара о заштити животне средине, у складу са законом и другим прописима.
XV. ПРЕСТАНАК ДРУШТВА
Члан 24.
Друштво престаје да постоји брисањем из регистра привредних субјеката, по основу:
1) статусних промена које воде престанку Друштва;
2) спровођењем поступка ликвидације и принудне ликвидације у складу са овим законом, као и спровођењем поступка стечаја у складу са законом којим се уређује стечај;
3) ако се правоснажном одлуком утврди да је регистрација Друштва била ништава и одреди брисање Друштва;
4) у другим случајевима предвиђеним законом.
XVI. ПРЕЛАЗНЕ И ЗАВРШНЕ ОДРЕДБЕ
Члан 25.
Запослени у Друштву настављају са радом у Друштву, а своја права и обавезе остварују у складу са законом и општим актима Друштва.
Члан 26.
До избора директора Друштва, дужност директора обављаће у својству вршиоца дужности директора Друштва, Драган Поповић, ЈМБГ 0206961742029, који ће извршити 
	* оверу ове одлуке у складу са законом.
 
*Службени гласник РС, број 118/2014
 
Члан 27.
Друштво ће опште акте ускладити са овом одлуком у року од три месеца од дана регистрације промене оснивачког акта у Регистру привредних субјеката.
Члан 28.
Ову одлуку објавити у „Службеном гласнику Републике Србије”.
 
05 број 023-9465/2014-1
У Београду, 13. септембра 2014. године
Влада
Председник,
Александар Вучић, с.р.
 



	ОДРЕДБЕ КОЈЕ НИСУ УНЕТЕ У „ПРЕЧИШЋЕН ТЕКСТ“ 
ОДЛУКЕ

 

 

Одлука 
	о изменама оснивачког 
	акта Угоститељског предузећа „Врање” из Врања: 
	„Службени гласник РС“, број 
118/2014-4
 
Члан 3.
Оверу ове одлуке у складу са законом извршиће законски заступник 
	Друштва, Драган Поповић, ЈМБГ 0206961742029.
Члан 4.
Ову одлуку објавити у „Службеном гласнику Републике Србије”.