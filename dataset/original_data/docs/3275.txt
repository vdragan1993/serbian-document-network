На основу члана 123. тачка 3. Устава Републике Србије, а у вези са чл. 42, 43, 44, 45. и 47. Закона о приватизацији („Службени гласник РС”, бр. 83/14, 46/15, 112/15 и 20/16 – аутентично тумачење), 
Влада доноси 
   
УРЕДБУ
о поступању лица која обављају послове привременог заступника капитала у субјектима приватизације 
"Службени гласник РС", број 90 од 4. новембра 
				2016.
   
Члан 1.
Овом уредбом ближе се уређују мере које предузима и послови које обавља лице које је именовано за привременог заступника капитала (у даљем тексту: заступник капитала) у субјектима приватизације након раскида уговора о продаји капитала (у даљем тексту: уговор о продаји), у складу са законом којим се уређује приватизација. 
Члан 2. 
Заступник капитала сазива скупштину субјекта приватизације на начин и у роковима предвиђеним законом којим се уређује правни положај привредних друштава у случају да орган управљања субјекта приватизације након раскида уговора о продаји није поступио у складу са одредбама члана 47. став 1. Закона о приватизацији.
Члан 3.
У случају промене заступника капитала, новоименовани заступник капитала, након именовања, обавља следеће послове: 
1) врши примопредају са претходним заступником капитала, сачињава записник о примопредаји, издаје налог органима управљања субјекта приватизације да се изради ванредни попис и сачини извештај о пословању субјекта приватизације и о свему доставља доказ министарству надлежном за послове приватизације (у даљем тексту: Министарство); 
2) сачињава извештај о поступању претходног заступника капитала и органа управљања субјекта приватизације у коме се наводе мере и радње предвиђене овом уредбом, а које нису предузете од стране претходног заступника капитала;
3) по потреби, сазива скупштину субјекта приватизације ради разрешења постојећих и избора нових чланова органа управљања у складу са законом којим се уређује правни положај привредних друштава и оснивачким актом субјекта приватизације и другим актима субјекта приватизације;
4) предузима и друге мере у складу са законом којим се уређује приватизација и овом уредбом.
Члан 4. 
Заступник капитала, осим послова из чл. 2. и 3. ове уредбе, обавља и следеће послове:
1) управља субјектом приватизације сразмерно учешћу пренетог капитала у Регистар акција и удела пренетих после раскида уговора закљученог у поступку приватизације (у даљем тексту: Регистар), укључујући и остваривање права гласа у скупштини субјекта приватизације; 
2) предузима све фактичке и правне радње ради регистрације следећих података у Регистру привредних субјеката:
(1) забележбе одлуке о именовању заступника капитала;
(2) уписа и промене лица овлашћеног за заступање субјекта приватизације (ако се именује директор, односно директори);
(3) уписа и промене чланова органа управљања друштва; 
(4) промене у структури капитала субјекта приватизације;
(5) осталих битних података за пословање привредног друштва;
3) стара се о упису акција у Централни регистар, депо и клиринг хартија од вредности (у даљем тексту: ЦРХОВ), као и листирању на Београдској берзи, ради обезбеђења услова за трговање акцијама субјекта приватизације организованог као акционарско друштво на организованом тржишту хартија од вредности;
4) подноси пријаве надлежним органима и организацијама (тужилаштву, Министарству унутрашњих послова, Министарству финансија – Пореској управи, Управи за спречавање прања новца и др.) и тужбе надлежном суду ради заштите имовине и интереса субјекта приватизације; 
5) предузима неопходне мере за успешно окончање поступка приватизације;
6) на захтев Министарства доставља финансијске извештаје, план пословања за нарeдну годину, извештај о реализацији пословног плана за претходну годину и друге извештаје и податке у одређеним роковима;
7) по потреби, обавља и друге послове.
Члан 5. 
Заступник капитала сачињава и доставља Министарству:
1) извештај о стању у субјекту приватизације на дан именовања привременог заступника капитала, у року од 14 дана од дана именовања; 
2) извештај и податке о извршеном попису целокупне имовине субјекта приватизације у року од 45 дана од дана именовања; 
3) извештај о економско-финансијском стању субјекта приватизације у року од 45 дана од дана именовања;
4) предлог мера у вези са даљом приватизацијом субјекта приватизације у року од 45 дана од дана именовања;
5) месечни извештај о стању имовине и пословању субјекта приватизације, најкасније до двадесетог у месецу за претходни месец, и то попуњавањем у посебној интернет апликацији.
Члан 6.
Ради припреме и подношења извештаја Министарству о пословању и стању имовине субјекта приватизације, заступник капитала непосредно ангажује стручна лица која су запослена у субјекту приватизације.
Уколико заступник капитала не може ангажовати стручна лица на начин предвиђен ставом 1. овог члана, заступник капитала може ангажовати и лица изван субјекта приватизације која имају овлашћења и/или лиценце за обављање одговарајућих послова, на терет трошкова субјекта приватизације. 
Члан 7. 
Заступник капитала у субјекту приватизације, који није био у поступку реструктурирања, а у коме већински капитал чине акције и удели који су евидентирани у Регистру, подноси Министарству захтев за давање сагласности (у даљем тексту: захтев) на одлуке нових органа управљања субјекта приватизације, који су конституисани након раскида уговора о продаји капитала, а које се односе на: 
1) стицање, повећање или смањење учешћа у капиталу другог субјекта;
2) смањење, односно повећање основног капитала субјекта приватизације;
3) залагање ствари, успостављање хипотеке и на друге случајеве оптерећивања имовине;
4) давање или узимање имовине у закуп; 
5) поравнање са дужницима и повериоцима; 
6) стицање имовине велике вредности;
7) друге видове располагања имовином субјекта приватизације;
8) инвестиционо улагање у основна средства;
9) узимање кредита, односно узимање или давање зајма;
10) издавање гаранција или јемства;
11) преузимање обавеза другог правног или физичког лица;
12) статусне промене;
13) исплате дивиденде акционарима, односно добити члановима субјекта приватизације;
14) пријем запослених у радни однос.
О захтевима одлучује комисија за разматрање захтева заступника капитала (у даљем тексту: Комисија), коју образује министар надлежан за послове приватизације.
Комисија има пет чланова и чине је представници Министарства, а одлуке доноси већином гласова од укупног броја чланова.
Комисија доноси одлуке у форми решења или закључка, у складу са законом којим се уређује општи управни поступак.
Одлуке комисије из става 4. овог члана су коначне.
Одлуке органа управљања субјекта приватизације из става 1. овог члана, донете без сагласности Комисије ништаве су.
Трошкове поступка по захтеву сноси субјект приватизације у висини која је одређена посебним прописом. 
Члан 8.
Захтев са образложењем о економској оправданости правног посла, који је предмет захтева, заступник капитала подноси на меморандуму субјекта приватизације на којем се налази штамбиљ, који садржи број и датум под којим је захтев заведен код субјекта приватизације и који је оверен печатом, уз супотпис овлашћеног лица субјекта приватизације, са документацијом која се односи на правни посао који је предмет давања сагласности.
Уз сваки захтев, подносилац захтева подноси следећу документацију:
1) одлуку надлежног органа субјекта приватизације из члана 7. ове уредбе, о предмету захтева, која садржи одредбу о ступању на снагу даном добијања сагласности Комисије Министарства;
2) изјаву заступника капитала којом се потврђује:
(1) да су подаци наведени у захтеву тачни; 
(2) да правни посао који је предмет захтева, није започет пре подношења захтева за давање сагласности Комисије, односно да правни посао који је предмет захтева није извршен пре подношења захтева;
3) доказ о уплати трошкова за поступање по захтевима.
У зависности од врсте правног посла који је предмет захтева, уз захтев се, осим документације из става 2. овог члана, подноси и друга документација која се односи на сваки предметни правни посао, која је неопходна за реализацију тог правног посла, односно која је одређена посебним прописима за сваку врсту правног посла.
Изузетно, заступник капитала не подноси захтев, у следећим случајевима:
1) ако је Влада посебним актом, претходно, дала сагласност за предузимање правних послова из члана 7. став 1. ове уредбе;
2) ако је правни посао предвиђен уговором о стратешком партнерству;
3) ако је правни посао предвиђен као мера реализације правноснажно потврђеног унапред припремљеног плана реорганизације.
Члан 9.
 Захтев за пријем запослених у радни однос из члана 7. тачка 14) ове уредбе обавезно мора да садржи податке о броју лица са којима се заснива радни однос, опис и назив радног места на која се примају, као и да ли се та лица примају на упражњена радна места предвиђена важећим актом о систематизацији радних места у субјекту приватизације. 
 Заступник капитала је дужан да предузме све потребне мере на прибављању потребних сагласности и одобрења других надлежних органа у циљу законитог поступања субјекта приватизације приликом запошљавања у субјекту приватизације, као и да обезбеди да заснивање радног односа буде у складу са законом и другим прописима. 
Члан 10.
Контролу рада заступника капитала врши Министарство на сваких шест месеци почев од дана именовања заступника капитала. 
Контрола из ставa 1. овог члана врши се на основу документације коју заступник капитала доставља Министарству, и то за:
1) органе субјекта приватизације:
(1) преглед седница скупштине одржаних од дана именовања привременог заступника капитала до дана контроле са записницима и припадајућим одлукама;
(2) преглед одлука директора, извршног одбора и других лица овлашћених за заступање од дана именовања заступника капитала, односно од дана претходне контроле;
2) активности заступника капитала у вези са раскидом уговора о продаји:
(1) обавештења пословним банкама, Министарству финансија – Пореској управи и другим надлежним институцијама о раскиду уговора о продаји;
3) промену заступника капитала:
(1) извештај/записник о примопредаји новоименованог и претходног заступника капитала;
(2) извештај и изјава заступника капитала о поступању претходног заступника капитала и органа управљања субјекта приватизације;
4) Регистар:
(1) решења Агенције за привредне регистре о упису промена органа управљања (чланова надзорног одбора/одбора директора, законских заступника и лица овлашћених за заступање);
(2) извод из ЦРХОВ;
5) заштиту имовине субјекта приватизације:
(1) преглед пријава поднетих надлежним органима и институцијама (тужилаштву, Министарству унутрашњих послова, Министарству финансија – Пореској управи и Управи за спречавање прања новца), против бившег купца односно бивших органа управљања субјекта приватизације, уколико су такве пријаве подношене након раскида уговора о продаји уз достављање изјаве уколико такве пријаве нису подношене;
6) располагање имовином:
(1) спецификација са подацима о стању имовине на дан контроле, оверена и потписана од стране овлашћеног лица субјекта и привременог заступника капитала, у односу на предат извештај о економском финансијском стању субјекта приватизације;
(2) имовинскоправна документација за сву непокретну имовину, не старија од 15 дана, а коју субјект приватизације користи као ималац права својине, права коришћења или права државине, са прегледом евентуално евидентираних неизвршних исправа, односно дн. бројева и промена евидентираних у предметним јавним исправама, која садржи податке о евентуалним теретима или непостојању истих (преписе/изводе листова непокретности);
(3) уверење надлежног пореског органа о стању обавеза субјекта приватизације по основу јавних прихода и пореза и доприноса на зараде, не старије од 15 дана или последњи записник Министарства финансија – Пореске управе о стању пореског дуга;
(4) изјаву и основ о меницама издатим од именовања заступника капитала односно од претходне контроле;
(5) основни извештај кредитног бироа за субјект приватизације не старији од 15 дана;
(6) финансијске картице главне књиге – конта групе 57 и 67 за период од именовања заступника капитала односно од претходне контроле;
(7) закључни лист на дан контроле;
(8) табеларни преглед обавеза на дан контроле;
(9) одлуке органа управљања о усвајању извештаја о извршеном последњем попису, као и сам извештај пописне комисије.
7) запослене:
(1) изјава заступника капитала и директора о броју запослених (на одређено и неодређено време) на дан раскида уговора о продаји, повећању или смањењу броја запослених од именовања заступника капитала, односно од претходне контроле рада заступника капитала;
8) изјаву заступника капитала и директора субјекта приватизације да ли су након именовања заступника капитала спровођене следеће радње:
(1) смањење, односно повећање капитала субјекта приватизације;
(2) реорганизација субјекта приватизације;
(3) стицање имовине велике вредности;
(4) инвестиционa улагањa.
Члан 11.
Уколико је вршено располагање имовином субјекта приватизације од дана именовања привременог заступника капитала, односно у периоду од претходне контроле, потребно је да заступник капитала достави изјаву и спецификацију која треба да обухвати следеће:
1) преглед хипотека успостављених на имовини субјекта;
2) преглед ручних залога успостављених на имовини субјекта;
3) преглед активних уговора о закупу у којима је субјект закупац или закуподавац са прегледом пословних прихода/расхода остварених по том основу, са уговорима у прилогу;
4) преглед закључених судских и вансудских поравнања, са поравнањима у прилогу;
5) преглед продатих нематеријалних улагања, са уговорима у прилогу;
6) преглед продате непокретне и покретне имовине (основна средства) са Уговорима о продаји или другим основом преноса имовине са припадајућим одлукама;
7) преглед продатих финансијских пласмана (акције, удели и др.);
8) преглед активних кредита и зајмова са назначеним инструментима обезбеђења;
9) преглед датих гаранција и јемстава.
Члан 12.
За врсте располагања из члана 11. ове уредбе заступник капитала доставља Министарству:
1) књиговодствену вредност имовине (аналитичке картице);
2) основ располагања (уговори, фактуре и одлуке);
3) изводе са пословног рачуна о приливу и утрошку средстава остварених располагањем имовином субјекта.
Члан 13.
О контроли рада заступника капитала Министарство сачињава извештај у складу са Прилогом, који је одштампан уз ову уредбу и чини њен саставни део.
Члан 14.
Ова уредба ступа на снагу осмог дана од дана објављивања у „Службеном гласнику Републике Србије”. 
05 број 110-9051/2016-1
У Београду, 3. новембра 2016. године 
Влада
Председник,
Александар Вучић, с.р.
    
ПРИЛОЗИ

				Прилог - Извештај о извршеној контроли рада привременог 
				заступника капитала