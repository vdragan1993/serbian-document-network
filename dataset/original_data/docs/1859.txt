На основу члана 67. став 2. Закона о пореском поступку
и пореској администрацији („Службени гласник РС”, бр. 80/2002, 84/2002 и
23/2003),
Министар финансија и економије доноси
 
 
ПРАВИЛНИК
о плаћању појединих
пореза преко пореске благајне

„Службени гласник РС“,
број 61 од 
13. јуна 
2003.
 
 
Члан 1.
Овим правилником уређује се плаћање појединих врста
пореза, чији је обвезник – физичко лице, готовински (у новцу, чековима,
кредитном картицом и сл.) преко пореске благајне Управе за јавна плаћања (у
даљем тексту: Управа).
 
Члан 2.
На пореској благајни Управе, физичко лице може измирити
обавезе по основу:
1) пореза на имовину;
2) пореза на доходак грађана на приход од пољопривреде
и шумарства;
3) годишњег пореза на доходак грађана;
4) пореза на промет моторних возила;
5) доприноса за обавезно социјално осигурање
пољопривредника.
 
Члан 3.
Физичко лице може измирити обавезе из члана 2. овог
правилника преко пореске благајне у свим организационим јединицама Управе.
Пореска благајна у организационој јединици Управе
обавезна је да од физичког лица прими уплате по основу обавеза из члана 2. овог
правилника.
 
Члан 4.
Овај правилник ступа на снагу осмог дана од дана
објављивања у „Службеном гласнику Републике Србије”.
 
04 број 110-00-153/2003
У Београду, 10. јуна 2003.
године
Министар,

Божидар Ђелић, с.р.