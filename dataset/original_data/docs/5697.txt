На основу члана 140. став 4. Закона о ветеринарству („Службени гласник РС”, бр. 91/05, 30/10 и 93/12) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), 
	
Влада доноси
 
ОДЛУКУ
о висини накнаде за обележавање, регистрацију и праћење кретања животиња

	"Службени гласник РС", број 113 од 20. децембра 2013.
 
1. Овом одлуком утврђује се висина накнаде за обележавање, регистрацију и праћење кретања животиња, као и за обележавање и евиденцију паса, односно евиденцију мачака.
2. Висина накнаде за обележавање, регистрацију и праћење кретања животиња износи:
1) за говеда, по животињи – 300 динара;
2) за овце и козе, по животињи – 50 динара;
3) за свиње, по животињи – 50 динара;
4) за коње, по животињи – 400 динара;
5) за пчеле, по кошници – 30 динара.
3. Висина накнаде за обележавање и евиденцију паса, по животињи износи 200 динара, односно за евиденцију мачака износи 100 динара, по животињи.
4. Средства на име накнаде за обележавање и евиденцију животиња уплаћују се на посебан рачун буџета Републике Србије број 840-742225843-85.
5. Даном почетка примене ове одлуке престаје да важи Одлука о висини накнаде за обележавање и евиденцију животиња („Службени гласник РС”, број 47/09).
6. Ова одлука ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2014. године.
 
05 број 323-10884/2013 
У Београду, 18. децембра 2013. године
Влада
Председник,
Ивица Дачић, 
	с.р.