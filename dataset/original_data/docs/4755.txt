На основу члана 50. Закона о јавним скијалиштима („Службени гласник РС”, број 46/06), 


Mинистар економије и регионалног развоја и министар омладине и спорта споразумно доносе


  


ПРАВИЛНИК


о ближим условима у погледу простора, опреме и обележавања службе спасавања


„Службени гласник РС“, број 
53 од 29. јула 2010.


  


I. УВОДНА ОДРЕДБА


 


Члан 1.


Овим правилником прописују се ближи услови у погледу простора, опреме и обележавања службе спасавања.


 


II. ПРОСТОР ЗА РАД СЛУЖБЕ СПАСАВАЊА


 


Члан 2.


Под простором за рад службе спасавања, у смислу овог правилника, сматрају се: простор у коме је седиште службе спасавања; помоћне просторије за смештај опреме; простор за пружање прве помоћи (привремено до транспорта у одговарајућу здравствену установу) повређеном или нагло оболелом скијашу; осматрачнице за надзирање стања на ски-стази.


 


Члан 3.


Помоћне просторије за смештај опреме распоређују се на јавном скијалишту на начин којим се:


1) спасиоцима омогућава прихват повређених скијаша са ски-стаза у што краћем року;


2) омогућава транспорт повређеног скијаша за најмање 30 минута до седишта службе спашавања, хелиодрома или најближе амбуланте.


 


Члан 4.


Простор за пружање прве помоћи и привремено, до транспорта у одговарајућу здравствену установу, задржавање повређеног или нагло оболелог скијаша мора да:


1) је лако уочљив и означен;


2) је на приступачном месту;


3) је загрејан;


4) има топлу воду;


5) има санитарни чвор као саставни део простора или у непосредној близини тог простора;


6) има ормане за смештај опреме и средстава за пружање хитне медицинске помоћи;


7) има просторију за потребне медицинске интервенције;


8) има просторију са најмање два лежаја за привремени смештај повређених или изненада оболелих скијаша са орманом, столом и две столице;


9) има телефон са директном везом са управом јавног скијалишта и телефонским говорницама које су распоређене на јавном скијалишту;


10) има обезбеђена носила за повређене са два комплета топле одеће.


Предпростор и подови у просторијама морају бити пресвучени материјалима који се лако чисте.


 


Члан 5.


Осматрачнице за надзирање стања на ски-стази постављају се на местима са добрим прегледом ски-стазе и на посебно ризичним местима.


 


III. ОПРЕМА СЛУЖБЕ СПАСАВАЊА


 


Члан 6.


Опрема службе спасавања састоји се од:


1) комплета опреме и средстава за хитну медицинску помоћ;


2) комплета опреме за спасавање од снежних наноса; 


3) комплета опреме за спасавање скијаша са жичара;


4) преносних уређаја за везу (радио станице).


Опрема из става 1. овог овог члана обезбеђује се у прописаном обиму и исправном стању.


 


Члан 7.


Комплет опреме и средстава за хитну медицинску помоћ мора да садржи:


1) средства за имобилизацију (комплет шина и удлаге);


2) даске за пренос лица са повредом кичме;


3) хватаљке за крвне судове;


4) памучне и гумене повеске; 


5) компресивне и прве завоје, завоје разних величина;


6) троуглу мараму, медицинске фластере, вату, газу;


7) спасилачке саонице са двојном екстезивном упорницом, јастуком, спасилачком врећом или другим одговарајућим средствима за заштиту од хладноће;


8) приручну апотеку;


9) носила.


Приручна апотека из става 1. тачка 8) овог члана мора да садржи: 


1) анти-шок средства;


2) парентералне аналгетике;


3) конорарне вазодилаторе;


4) кардиотонике;


5) бронходилаторе;


6) седативе;


7) аналгетске спрејеве;


8) вату;


9) завоје;


10) медицински алкохол или друго дезинфекционо средство;


11) шприцеве и игле за једнократну употребу.


 


Члан 8.


Комплет опреме за спасавање од снежних наноса или лавина мора да садржи:


1) светиљке или друго средство за осветљавање;


2) гориво за паљење ватре за означавање смера ветра хеликоптеру;


3) конопац или најлон 40 m x 9 – 11 mm;


4) конопац 4,5 m x 7 mm;


5) лопате за снег;


6) електронске справе за тражење затрпаних у снегу;


8) секиру;


9) лавинске сонде;


10) термос боцу од једног литра;


11) кациге са светиљкама;


12) маркирне заставице за намет;


13) мегафон;


14) пиштаљке;


15) ракетне пиштоље са комплетом ракета, црвене, беле и зелене боје;


16) компас.


Количина опреме из става 1. овог правилника мора бити довољна за рад и функционисање јавног скијалишта.


 


Члан 9.


Комплет опреме за спасавање скијаша са жичара састоји се из: 


1) транспортног средства за сваку жичару; 


2) уређаја и средстава за којима се омогућава приступ покретним средствима превоза (кабине, седежнице) на жичари и извлачење корисника независно од временских услова.


Транспортно средство из става 1. тачка 1) овог члана мора бити опремљено прикладном, спасилачком врећом или са другим сличним помоћним средством за заштиту од хладноће.


Комплет опреме за спасавање скијаша са жичара, по једном комплету, одређује се у зависности од:


1) конфигурације терена на траси жичаре; 


2) висине транспортног ужета жичаре од терена трасе жичаре; 


3) дужине транспортне линије жичаре; 


4) броја линијских стубова на линији жичаре од полазне до излазне станице жичаре;


5) распона између два линијска стуба на линији жичаре; 


6) броја и врсте превозних средстава; 


7) могућности сарадње скијаша који се спасава.


 


Члан 10.


Преносним уређајима за везу (радио станице) мора бити омогућена комуникација спасилаца на подручју јавног скијалишта.


 


IV. ОБЕЛЕЖАВАЊE СЛУЖБЕ СПАСАВАЊА


 


Члан 11.


Простор за рад службе спасавања обележава се ознаком: ,,ОБАВЕШТАЈНА ТАЧКА”.


Ознака из става 1. овог члана је правоугаоног облика, у основи жуте боје, на коме је у угловима исписан текст: ,,УПОЗОРЕЊЕ” и текст који упућује на понашање у случају несреће, на српском и енглеском језику. У средини ознаке налази се круг плаве боје, на коме је белом бојом исписан текст: ,,СЛУЖБА СПАСАВАЊА” на српском и енглеском језику, а у кругу на пољу беле боје налази се крст црвене боје.


 


Члан 12.


За време обављања послова спашавања, спасиоци носе једнообразну одећу са уочљивим натписом: „СЛУЖБА СПАСАВАЊА”. 


Ако спасилачку службу на јавном скијалишту обављају чланови горске службе спасавања, та лица на рукаву носе ознаку горске службе спасавања, који је кружног облика, пречника 80 mm, са оквиром плаве боје, дебљине 15 mm у коме је белим словима, ћириличким писмом, исписано: „ГОРСКА СЛУЖБА СПАСАВАЊА СРБИЈЕ”. Унутрашњост ознаке је кружног облика, пречника 50 mm, беле боје, са црвеним крстом дебљине линија 15 mm и са илустрацијом рунолиста беле боје преко крста.


 


Члан 13.


Лица која су ангажована за пружање хитне медицинске помоћи на јавном скијалишту, за време дежурства на рукаву носе белу траку са црвеним крстом и морају имати комуникационе уређаје који омогућавају везу са целокупним скијашким објектом.


 


V. ЗАВРШНА ОДРЕДБА


 


Члан 14.


Овај правилник ступа на снагу осмог дана од дана објављивања у ,,Службеном гласнику Републике Србије”. 


 


Број 300-110-00-194/2009-16


У Београду, 16. јула 2010. године


Министар,


Млађан Динкић,с.р.


Министар,


Снежана Самарџић-Марковић,с.р.