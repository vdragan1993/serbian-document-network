Редакцијски пречишћен текст
На основу члана 56. став 6. Закона о ознакама географског порекла („Службени гласник РС”, број 18/10),
Министар пољопривреде, шумарства и водопривреде, доноси
 
ПРАВИЛНИК
о облику и садржини ознаке географског порекла, као и о начину контроле означавања пољопривредних и прехрамбених производа са ознакама географског порекла

"Службени гласник РС", бр. 92 од 26. 
	септембра 2012, 19 од 27. фебруара 2013.
 
1. Уводне одредбе
Предмет уређивања
Члан 1.
Овим правилником ближе се прописује облик и садржина ознаке географског порекла, као и начин контроле означавања пољопривредних и прехрамбених производа који носе неку од ознака географског порекла.
Појам ознаке географског порекла
Члан 2.
Ознака географског порекла, у смислу овог правилника, јесте ознака која се односи на регистровано име порекла, односно географску ознаку којом се обележава одређена врста пољопривредног или прехрамбеног производа (у даљем тексту: производ са географским пореклом), с тим да ознаку могу да користе само лица којима је признат статус овлашћених корисника тог имена порекла, односно географске ознаке, и која су уписана у одговарајући регистар у складу са законом којим се уређују ознаке географског порекла (у даљем тексту: контролна маркица).
Обележавање ознакама „контролисано име порекла” и „контролисана географска ознака”
Члан 3.
Овлашћени корисници имена порекла имају искључиво право да свој производ са географским пореклом обележавају ознаком: „контролисано име порекла”, која се налази на контролној маркици којом се обележава регистровано име порекла тог производа (у даљем тексту: контролна маркица за производе са контролисаним именом порекла). 
	
Овлашћени корисници географске ознаке имају искључиво право да свој производ са географским пореклом обележавају ознаком: „контролисана географска ознака”, која се налази на контролној маркици којом се обележава регистрована географска ознака (у даљем тексту: контролна маркица за производе са контролисаном географском ознаком). 
	
2. Облик и садржина контролне маркице
Облик контролне маркице
Члан 4.
Контролна маркица је правоугаоног облика, димензија 30 mm х 18 mm, са заобљеним ивицама.
Члан 5.
У зависности од врсте контролне маркице из члана 3. овог правилника на белој подлози контролне маркице доминира једна од следећих боја:
1) црвена – на контролној маркици за производе са контролисаним именом порекла;
2) плава – на контролној маркици за производе са контролисаном географском ознаком.
Садржина контролне маркице за производе са контролисаним именом порекла
Члан 6.
Контролна маркица за производе са контролисаним именом порекла садржи: 
	
1) са леве стране високосигурносни холограм са оригинацијом (дизајн холограма) МПШВ – Република Србија, димензија 6 mm x 18 mm;
2) у средишњем делу, на белој подлози – Мали грб Републике Србије са круном; 
	
3) у средишњем делу, између холограма из тачке 1) овог става и грба из тачке 2) овог става са леве стране – текст: „РС МПШВ” исписан вертикално, црвеном бојом, у смеру од доњег дела маркице ка горњем делу маркице;
4) са десне стране текст: „КОНТРОЛИСАНО ИМЕ ПОРЕКЛА”, исписан белим словима на црвеној подлози, вертикално у смеру од доњег ка горњем крају маркице;
5) у средишњем делу, са десне стране између грба из тачке 2) овог става и текста: „КОНТРОЛИСАНО ИМЕ ПОРЕКЛА” – осмоцифрену нумерацију у црној боји (серијски број).
Контролна маркица из става 1. овог члана израђује се на самолепљивом папиру са заштитним елементима одобреним од стране министарства надлежног за послове пољопривреде (у даљем тексту: Министарство). 
	
Контролна маркица за производе са контролисаним именом порекла дата је у Прилогу 1 – Контролна маркица за пољопривредне и прехрамбене производе са контролисаним именом порекла, који је одштампан уз овај правилник и чини његов саставни део.
Садржина контролне маркице за производе са контролисаном географском ознаком
Члан 7.
Контролна маркица за производе са контролисаном географском ознаком садржи:
1) са леве стране високосигурносни холограм са оригинацијом (дизајн холограма) МПШВ – Република Србија, димензија 6 mm x18 mm;
2) у средишњем делу, на белој подлози – Мали грб Републике Србије са круном; 
	
3) у средишњем делу, између холограма из тачке 1) овог става и грба из тачке 2) овог става са леве стране – текст: „РС МПШВ” исписан вертикално, плавом бојом, у смеру од доњег дела маркице ка горњем делу маркице;
4) са десне стране текст: „КОНТРОЛИСАНА ГЕОГРАФСКА ОЗНАКА”, исписан белим словима на плавој подлози, вертикално у смеру од доњег ка горњем крају маркице;
5) у средишњем делу, са десне стране, између грба из тачке 2) овог става и текста: „КОНТРОЛИСАНА ГЕОГРАФСКА ОЗНАКА” – осмоцифрену нумерацију у црној боји (серијски број).
Контролна маркица из става 1. овог члана израђује се на самолепљивом папиру са заштитним елементима одобреним од стране Министарства. 
	
Контролна маркица за производе са контролисаном географском ознаком дата је у Прилогу 2 – Контролна маркица за пољопривредне и прехрамбене производе са контролисаном географском ознаком, који је одштампан уз овај правилник и чини његов саставни део.
3. Начин контроле означавања производа са географским пореклом
Означавање производа са географским пореклом
Члан 8.
Производи са географским пореклом, и то свако појединачно оригинално паковање, означавају се контролном маркицом тако да је лако уочљива, а сви подаци на њој морају да буду видљиви. Контролна маркица не сме да прекрива друге обавезне податке који се налазе на декларацији.
Означавање производа са географским пореклом врши се лепљењем контролне маркице на сувој и чистој подлози, с тим да лепљење не сме да се врши директно на производ. 
	
Производи са географским пореклом означавају се, у складу са ст. 1. и 2. овог члана, контролном маркицом израђеном и издатом од стране организације која обезбеђује заокружен систем заштите, који се примењује у производњи осталих заштићених производа у складу са међународним стандардом о безбедности сигурносне штампе (CWA 14641), који обухвата највише мере безбедности и сигурности почев од набавке улазних материјала, њихове обраде у производом процесу, управљањем макулатуром (шкартом), па до испоруке готовог производа, а која се израђује на основу уговора закљученог са Министарством. 
	
Службена контрола производа са географским пореклом
Члан 9.
Производи са географским пореклом који се обележавају, односно означавају контролном маркицом подлежу службеној контроли која се врши у складу са законом којим се уређује безбедност хране и прописима донетим на основу њега.
Службеном контролом проверава се и да ли овлашћени корисник имена порекла, односно овлашћени корисник географске ознаке (у даљем тексту: овлашћени корисник) своје производе са географским пореклом означава:
1) на начин из члана 8. ст. 1. и 2. овог правилника; 
2) контролном маркицом преузетом и издатом од организације из члана 8. став 3. овог правилника, о чијем преузимању се води евиденција и доставља месечни извештај о издатим маркицама Министарству. 
	
Преузимање контролне маркице у складу са ставом 2. тачка 2) овог члана врши се од стране овлашћеног корисника, и то на основу захтева за издавање контролних маркица преузетог са сајта Министарства, овереног од стране Министарства и поднетог организацији из члана 8. став 3. овог правилника.
Контролне маркице које после преузимања буду оштећене, односно неискоришћене, залепљене на једном или више посебних табака папира са видљивим серијским бројем, враћају се Министарству квартално, у року од 15 дана по истеку квартала. Контролне маркице које су уништене, односно изгубљене пописују се по серијском броју и врсти маркице у форми записника, који се доставља Министарству. 
	
4. Завршна одредба
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 
	1. септембра 2013. године*.
*Службени гласник РС, број 
	19/2013
 
Број 110-00-00020/2012-09
У Београду, 17. септембра 2012. године
Министар,

Горан Кнежевић, с.р.
 
Прилог 1
Контролна маркица за пољопривредне и прехрамбене производе са контролисаним именом порекла


 
Прилог 2
Контролна маркица за пољопривредне и прехрамбене производе са контролисаном географском ознаком