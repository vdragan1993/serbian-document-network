На основу члана 91. став 3. Закона о ваздушном саобраћају („Службени гласник РС”, бр. 73/10, 57 /11, 93/12 и 45/15),
Директор Директората цивилног ваздухопловства Републике Србије доноси
 
ПРАВИЛНИК
о условима под којима се издаје одобрење страном авио-превозиоцу за обављање међународног јавног авио-превоза са Републиком Србијом
"Службени гласник РС", број 65 од 24. јула 
				2015.
 
I. УВОДНЕ ОДРЕДБЕ
Предмет Правилника
Члан 1.
Овим правилником се утврђују услови под којима се издаје одобрење страном авио-превозиоцу за обављање међународног јавног авио-превоза са Републиком Србијом. 
Услови за издавање одобрења односе сe на: начин подношења и садржај захтева за издавање одобрења за обављање међународног јавног авио-превоза са Републиком Србијом (у даљем тексту: захтев за издавање одобрења), рокове за подношење захтева за издавање одобрења, документацију коју је неопходно приложити уз захтев за издавање одобрења, проверу података из захтева за издавање одобрења, процену прихватљивости коришћења саобраћајних права која су предмет захтева за издавање одобрења, као и проверу усклађености стандарда ваздухопловне безбедности које примењују подносилац захтева, држава оператера или држава регистрације са стандардима и препорученом праксом Међународне организације цивилног ваздухопловства. 
Значење израза
Члан 2.
Поједини изрази који се користе у овом правилнику имају следеће значење:
(1) авио-такси је превоз путника, пртљага, поште и робе који се уобичајено обавља ваздухопловом мањег капацитета, као појединачни лет;
(2) ванредни авио-превоз је сваки јавни авио-превоз који није редовни авио превоз и нарочито обухвата чартер превоз, авио-такси и медицински превоз;
(3) држава оператера вазадухоплова је држава која је авио-превозиоцу издала сертификат ваздухопловног оператера (Air Operator Certificate, АОC); 
(4) држава регистрације је држава у чији је регистар ваздухоплов уписан;
(5) медицински превоз је превоз болесних и повређених лица и особа са инвалидитетом ваздухопловом који је опремљен неопходном опремом за медицински превоз;
(6) међународни јавни авио-превоз је јавни авио-превоз који се обавља изнад територије две или више држава, а међународни јавни авио-превоз са Републиком Србијом обухвата полетање или слетање на аеродром у Републици Србији у циљу искрцавања/укрцавања путника или утовара/истовара робе;
(7) пета ваздухопловна слобода је право или овлашћење којим једна држава дозвољава слетање на своју територију и полетање са своје територије ваздухоплову који користи оператер друге државе, за обављање јавног авио-превоза ка трећој држави или из треће државе; 
(8) редовни авио-превоз је серија летова са следећим карактеристикама:
1) на сваком лету, седишта или капацитети за превоз робе и/или поште доступни су јавности за појединачну куповину, непосредно од авио-превозиоца или од његових овлашћених заступника;
2) превоз се обавља између два иста или више истих аеродрома:
(1) према објављеном реду летења или
(2) летовима који су толико редовни или учестали, да су препознатљиви као систематична серија летова.
(9) саобраћајно право је право приступа тржишту, изражено кроз договорене физичке или географске спецификације или њихову комбинацију, којим се одређује ко или шта може да се превози ваздухопловом дуж одобрене руте или њеног дела. Физичка спецификација саобраћајног права обухвата право превоза путника, робе и поште, одвојено или у комбинацији, а географска спецификација саобраћајног права се изражава као једна од ваздухопловних слобода које се односе на право обављања саобраћаја које једна држава на својој територији даје страном оператеру; 
(10) седма ваздухопловна слобода је право или овлашћење којим једна држава дозвољава слетање на своју територију и полетање са своје територије ваздухоплову који користи оператер друге државе, за обављање јавног авио-превоза ка трећој држави или из треће државе, при чему тај превоз не обухвата полетање са територије или слетање на територију државе оператера;
(11) серија летова означава два или више летова који су уговорени истим уговором о превозу; 
(12) страни авио-превозилац је авио-превозилац којем је страна држава издала сертификат ваздухопловног оператера;
(13) чартер превоз је превоз путника, пртљага, поште и робе који се обавља под посебно договореним условима, као појединачни лет или као серија летова;
(14) четврта ваздухопловна слобода је право или овлашћење којим једна држава дозвољава да оператер друге државе превози путнике, робу или пошту са њене територије на територију државе оператера.
Одобрење страном авио-превозиоцу за обављање јавног авио-превоза
Члан 3.
За обављање међународног јавног авио-превоза са Републиком Србијом страни авио-превозилац мора да има одговарајуће одобрење које издаје Директорат цивилног ваздухопловства Републике Србије (у даљем тексту: Директорат). 
Изузетно од става 1. овог члана, одобрење за обављање међународног јавног авио-превоза не захтева се у случајевима када је потврђеним међународним уговором предвиђено да одобрење није потребно. 
Авио-превозилац је дужан да прибави одобрење Директората и за сваку планирану измену у обављању јавног авио-превоза са Републиком Србијом. 
Одобрење из става 1. овог члана није потребно за прелет територије Републике Србије и за слетање у некомерцијалне сврхе на територију Републике Србије, под условом да је ваздухоплов регистрован у држави чланици Међународне организације цивилног ваздухопловства и да авио-превозилац поседује сертификат ваздухопловног оператера, а који је издала држава чланица Међународне организације цивилног ваздухопловства.
Захтев за транспорт опасног терета ваздушним путем
Члан 4.
На транспорт опасног терета ваздушним путем примењују се одредбе посебних прописа којима се уређује транспорт опасног терета.
У захтеву за издавање одобрења за транспорт опасног терета, подносилац захтева мора јасно да назначи да се ваздухопловом превози опасни терет.
II. УСЛОВИ ПОД КОЈИМА СЕ ИЗДАЈЕ ОДОБРЕЊЕ
1. Захтев за издавање одобрења. Документација
Начин подношења захтева за издавање одобрења
Члан 5.
Захтев за издавање одобрењa подноси се писаним путем, на следећи начин:
(1) захтев за издавање одобрења за обављање редовног јавног авио-превоза и захтев за издавање одобрења за обављање серије чартер летова, коју чини више од четири лета, достављају се на обрасцу који је дат у Прилогу 1. који је одштампан уз овај правилник и чини његов саставни део. Образац захтева се може доставити и путем факса или електронском поштом; 
(2) захтев за издавање одобрења за обављање појединачних чартер летова и серије чартер летова, коју чине до четири лета, као и авио-такси превоза, хитних медицинских летова и измене и допуне захтева за одобрење свих врста јавног авио-превоза могу да се доставе у форми дописа поштом, факсом, електронском поштом, као и ваздухопловним системима комуникације (SITA/АFTN). 
Захтев за издавање одобрења из става 1. овог члана подноси се на адресе Директората објављене у Зборнику ваздухопловних информација.
Основна документација која се подноси уз захтев за издавање одобрења
Члан 6.
Уз захтев за издавање одобрења за обављање јавног авио-превоза подносилац захтева за издавање одобрења за обављање јавног авио-превоза (у даљем тексту: подносилац захтева) је дужан да приложи копије следећих докумената:
– сертификата ваздухопловног оператера; 
– оперативне спецификације уз сертификат ваздухопловног оператера;
– оперативну дозволу, ако је то примењиво; и
– уверења о осигурању о одговорности за штету причињену путницима.
Уз захтев за издавање одобрења за обављање појединачних чартер летова и серије чартер летова, коју чине до четири лета, као и авио-такси превоза и хитних медицинских летова, поред докумената из става 1. овог члана, подносилац захтева је дужан да приложи и копију потврде о пловидбености ваздухоплова и, ако је то примењиво, потврду о провери пловидбености, за сваки ваздухоплов који је наведен у захтеву.
Рокови за подношење захтева за издавање одобрења за обављање редовног јавног авио-превоза
Члан 7.
Страни авио-превозилац подноси захтев за издавање одобрења за обављање редовног јавног авио-превоза са Републиком Србијом посебно за летњи, а посебно за зимски саобраћајни период, најкасније 30 дана пре дана када се планира обављање првог лета.
Измене и допуне захтева за издавање одобрења из става 1. овог члана подносе се најкасније 10 дана пре дана када се планира обављање првог лета по измењеном и допуњеном распореду. 
Страни авио-превозилац из државе са којом је Република Србија закључила билатерални уговор о ваздушном саобраћају може да поднесе захтев за издавање одобрења за обављање редовног јавног авио-превоза ако га је, у складу са одредбама тог уговора, држава оператера одредила за обављање захтеваног авио-превоза.
Захтев за издавање одобрења за обављање чартер превоза
Члан 8.
Страни авио-превозилац подноси захтев за издавање одобрења за обављање чартер превоза са Републиком Србијом у следећим роковима:
(1) за појединачне летове, најкасније три дана пре дана када се планира обављање лета; 
(2) за серије до четири лета, најкасније седам дана пре дана када се планира обављање првог лета; 
(3) за серије преко четири лета, најкасније 15 дана пре дана када се планира обављање првог лета. 
Захтев за издавање одобрења за обављање јавног авио-превоза из става 1. овог члана мора, поред основне докумeнтације из члана 6. овог правилника, да садржи и следеће податке: 
(1) назив и адресу авио-превозиоца; 
(2) сврху лета/летова; 
(3) датум обављања саобраћаја; 
(4) број лета; 
(5) тип и регистарске ознаке ваздухоплова; 
(6) податке о аеродрому полетања и слетања, као и временима полетања и слетања;
(7) назив и адресу наручиоца превоза. 
Захтев за обављање серије од преко четири лета која има сезонски карактер или карактер редовности, подноси се посебно за сваки саобраћајни период и то најраније почетком саобраћајног периода који претходи саобраћајном периоду на који се захтев односи. 
Ако није друкчије предвиђено потврђеним међународним уговором, захтев за обављање чартер превоза уз коришћење искључиво четврте ваздухопловне слободе се одобрава ако постоји реципроцитет у складу са одредбама члана 16. став 2. овог правилника и ако авио-превозиоци Републике Србије (у даљем тексту: домаћи авио-превозиоци) не могу да обаве захтевани авио-превоз.
Додатна документација која се подноси уз захтев за издавање одобрења
Члан 9.
Ако у захтеву за издавање одобрења подносилац захтева наведе ваздухоплове које користи на основу уговора о закупу ваздухоплова који нису наведени у сертификату ваздухопловног оператера, поред документације прописане овим правилником, подноси се и примерак уговора о закупу. 
Ако коришћење закупљеног ваздухоплова, у складу са ставом 1. овог члана укључује и преношење надзорних права и обавеза у складу с Конвенцијом о међународном цивилном ваздухопловству, Чикаго 1944, подносилац захтева доставља и примерак уговора о преносу надзорних права и обавеза између државе регистра и државе оператера. 
Подносилац захтева из члана 5. став 1. тачка (1) овог правилника, пре отпочињања саобраћаја, доставља сопствени програм за обезбеђивање у ваздухопловству, у циљу провере усклађености са одредбама Националног програма за обезбеђивање у ваздухопловству и другим прописима Републике Србије у области обезбеђивања у ваздухопловству. 
Подносилац захтева мора да достави и све измене и допуне програма за обезбеђивање у ваздухопловству. 
Подносилац захтева за издавање одобрења за обављање чартер превоза подноси и копију уговора о превозу између авио-превозиоца и наручиоца превоза, ради потврде података из захтева. 
Ако се захтев за издавање одобрења за обављање чартер превоза подноси ради депортације држављања Републике Србије, уместо уговора о превозу, подносилац захтева доставља листу лица која се депортују. 
Подносилац захтева може да, поред аеродрома који се користе за међународни ваздушни саобраћај, за полетање и слетање користи и друге аеродроме, под условом да, уз захтев за издавање одобрења, достави и потврду оператера аеродрома да је обезбедио услове за прелазак државне границе.
Подносилац захтева подноси и другу документацију коју Директорат може да захтева као резултат примене реципрочних мера из члана 16. овог правилника. 
Посебни услови за издавање одобрења за обављање чартер превоза уз коришћење пете и седме ваздухопловне слободе
Члан 10.
Ако није друкчије предвиђено потврђеним међународним уговором, захтев за издавање одобрења за обављање чартер превоза уз коришћење пете и седме ваздухопловне слободе ваздухопловом који има више од 20 путничких седишта или чија је максимална сертификована маса на полетању већа од 10 тона, одобрава се ако су, поред општих услова из овог правилника, испуњени и следећи посебни услови: 
(1) ако постоји реципроцитет у складу са одредбама члана 16. став 2. овог правилника; 
(2) ако подносилац уз захтев приложи писану сагласност свих домаћих авио-превозилаца који су сертификатом вазадухопловног оператера овлашћени за обављање тог превоза и у њему имају уписан ваздухоплов одговарајућег капацитета. 
Ако домаћи авио-превозилац не одговори на захтев за давање писане сагласности у року од два дана од пријема таквог захтева, сматра се да је дао сагласност. 
Захтев из става 1. овог члана се одбија ако домаћи авио-превозилац није сагласан са обављањем траженог превоза и ако он може да обави превоз под следећим условима: 
(1) да распоред обављања превоза који предложи не одступа више од два сата од распореда наведеног у захтеву; и 
(2) да превоз може да обави ваздухопловом који се по капацитету не разликује за више од 20 путничких седишта или 10 тона максималне сертификоване масе на полетању од капацитета ваздухоплова наведеног у захтеву.
Захтев за издавање одобрења за обављање авио-такси превоза
Члан 11.
Страни авио-превозилац подноси захтев за издавање одобрења за обављање авио-такси превоза са Републиком Србијом најкасније 24 часа пре планираног обављања лета. 
Уз захтев за издавање одобрења за обављање авио-такси превоза са Републиком Србијом, поред докумeнтације из члана 6. овог правилника, подносилац захтева доставља и следеће податке: 
(1) назив и адресу авио-превозиоца; 
(2) сврху лета;
(3) датум обављања лета; 
(4) број лета;
(5) тип и ознаке регистрације ваздухоплова; и 
(6) податке о аеродрому полетања и слетања, као и временима полетања и слетања. 
Захтев за издавање одобрења за обављање хитних медицинских летова
Члан 12.
Страни авио-превозилац подноси захтев за издавање одобрења за обављање хитних медицинских летова са Републиком Србијом најкасније шест часова пре планираног обављања лета. 
Уз захтев за издавање одобрења за обављање хитних медицинских летова, поред докумeнтације из члана 6. овог правилника, подносилац захтева доставља и следеће податке: 
(1) назив и адресу авио-превозиоца; 
(2) сврху лета; 
(3) датум обављања лета; 
(4) број лета; 
(5) тип и ознаке регистрације ваздухоплова; 
(6) податке о аеродрому полетања и слетања, као и временима полетања и слетања.
2. Провера испуњености услова за издавање одобрења
Поступак провере испуњености услова за издавање одобрења
Члан 13.
Директорат, по пријему захтева за издавање одобрења, проверава да ли су испуњени следећи услови: 
(1) да ли је захтев потпун, јасан и благовремен; 
(2) да ли је приложена потпуна и исправна документација; 
(3) да ли је подносилац захтева оспособљен и овлашћен за обављање захтеване врсте јавног авио-превоза; 
(4) да ли је коришћење саобраћајних права која су предмет захтева, уређено потврђеним међународним уговорима или је прихватљиво у складу са одредбама члана 16. овог правилника.
Додатне провере
Члан 14.
Додатне провере у циљу утврђивања усаглашености стандарда ваздухопловне безбедности које примењују авио-превозилац, држава оператера и држава регистрације ваздухоплова са примењивим стандардима и препорученом праксом Међународне организације цивилног ваздухопловства, Директорат врши: 
(1) ако је поднет захтев за издавање одобрења из члана 5. став 1. тачка (1) овог правилника; 
(2) у другим случајевима када се провером података из захтева и приложене документације утврди потреба за додатним проверама. 
Провере из става 1. овог члана се врше: 
(1) коришћењем података о проверама подносиоца захтева или државе издаваоца сертификата ваздухопловног оператера садржаних у базама података међународних ваздухопловних организација којима овлашћени представници Директората имају приступ; 
(2) коришћењем података о подносиоцу захтева добијених спровођењем провера које врше независне организације за проверу у ваздухопловству или провера које врше други авио-превозиоци. 
Подаци добијени из извора наведених у ставу 2. тачка (2) овог члана не могу да се користе самостално, већ само у комбинацији са подацима добијеним из извора наведених у тачки (1) тог става. 
Ако се вршењем додатних провера из овог члана утврди да постоје значајне примедбе у погледу оперативних поступака и праксе подносиоца захтева или у погледу стандарда ваздухопловне безбедности које примењује држава издаваоца сертификата ваздухопловног оператера, Директорат, пре упућивања одговора подносиоцу захтева, може да: 
(1) захтева од подносиоца захтева да достави додатне доказе да ће захтевани превоз обављати у складу са стандардима ваздухопловне безбедности који се примењују у Републици Србији. Директорат може да захтева од подносиоца захтева да изради план корективних мера, са планом примене, у циљу отклањања узрока који су довели до утврђених недостатака, како би се избегло да се недостаци понове;
(2) да обави консултације са надлежним органима државе издаваоца сертификата ваздухопловног оператера у циљу отклањања утврђених недостатака; 
(3) да изврши одит (проверу) подносиоца захтева ако: 
– се подносилац захтева сагласи, и ако
– претходне провере подносиоца захтева и државе издаваоца сертификата ваздухопловног оператера указују да постоји могућност да одит доведе до позитивног резултата; и
– одит може да се спроведе у објектима подносиоца захтева без опасности по безбедност представника Директората. 
Потврда пријема лица која се депортују
Члан 15.
Захтев за издавање одобрења за обављање чартер превоза у циљу депортације држављана Републике Србије Директорат доставља министарству надлежном за унутрашње послове, ради потврде пријема лица која се депортују. 
Реципроцитет
Члан 16.
Ако држава оператера, у поступку разматрања захтева за издавање одобрења за обављање јавног авио-превоза авио-превозиоцима регистрованим у Републици Србији, поставља услове или ограничења који су строжи од услова предвиђених овим правилником, Директорат може да примени реципрочне мере у поступку разматрања захтева за издавање одобрења авио-превозиоцима регистрованим у тој држави оператера. 
Изузетно, саобраћајна права чије коришћење није уређено потврђеним међународним уговором могу се одобрити под условом реципроцитета, ако држава оператера одобрава коришћење истих саобраћајних права на својој територији авио-превозиоцима регистрованим у Републици Србији, односно ако постоје једнаке могућности за авио-превозиоце обе стране у обављању исте врсте авио-превоза. 
III. ОДЛУЧИВАЊЕ О ЗАХТЕВУ ЗА ИЗДАВАЊЕ ОДОБРЕЊА
Издавање одобрења
Члан 17.
Директорат одобрава страном авио-превозиоцу обављање међународног јавног авио-превоза са Републиком Србијом ако су испуњени следећи услови: 
(1) да је подносилац поднео потпун, благовремен и јасан захтев и приложио важећу документацију којом је потврђено да је овлашћен и оспособљен да обавља јавни авио-превоз за који је тражио одобрење; 
(2) да је испуњен посебан услов за издавање одобрења из члана 10. став 1. тачкa (2), када се он захтева;
(3) да je Директорат, спровођењем додатне провере из члана 14. овог правилника, ако се она захтева, утврдио да подносилац захтева, држава оператера и држава регистрације ваздухоплова примењују стандарде ваздухопловне безбедности који су у складу са стандардима и препорученом праксом Међународне организације цивилног ваздухопловста; 
(4) да су саобраћајна права, која су предмет захтева за издавање одобрења, у складу са потврђеним међународним уговором или да је, у складу са чланом 16. став 2. овог правилника, утврђено да држава оператера одобрава коришћење истих саобраћајних права на својој територији авио-превозиоцима регистрованим у Републици Србији; 
(5) да је, у случају подношења захтева за издавање одобрења за обављање чартер превоза у циљу депортације држављана Републике Србије, министарство надлежно за унутрашње послове потврдило пријем лица која се депортују.
Ако се на основу провера из чл. 13. и 14. овог правилника утврди да је неопходно да се обављање јавног авио-превоза ограничи или услови, таква ограничења и услови се изричито наводе у одобрењу. 
Разлози за одбијање захтева за издавање одобрења
Члан 18.
Директорат одбија захтев страног авио-превозиоца за издавање одобрења за обављање међународног јавног авио-превоза са Републиком Србијом у следећим случајевима: 
(1) ако се из захтева и приложене документације утврди да подносилац захтева није овлашћен или оспособљен да обавља јавни авио-превоз за који је тражио одобрење; 
(2) ако се авио-превозилац или ваздухоплов налази на Листи авио-превозилаца којима је забрањено летење у Европској унији;
(3) ако није испуњен посебан услов за издавање одобрења из члана 10. став 1. тачкa (2) овог правилника, када се он захтева;
(4) ако се спровођењем додатне провере из члана 14. овог правилника, утврди да подносилац захтева, држава оператера или држава регистрације ваздухоплова не примењују стандарде ваздухопловне безбедности које је утврдила Међународна организација цивилног ваздухопловства;
(5) ако се утврди да коришћење саобраћајних права која се траже није уређено потврђеним међународним уговорима, а држава оператера не одобрава одговарајуће захтеве за издавање одобрења авио-превозиоцима регистрованим у Републици Србији;
(6) ако, у случају подношења захтева за издавање одобрења за обављање чартер превоза у циљу депортације држављана Републике Србије, министарство надлежно за унутрашње послове не потврди пријем лица која се депортују. 
Престанак важења других прописа
Члан 19.
Ступањем на снагу овог правилника престаје да важи Правилник о условима под којима се издаје одобрење страном авио-превозиоцу за обављање међународног јавног авио-превоза са Републиком Србијом („Службени гласник РС”, бр. 71/13 и 10/14).
Ступање на снагу
Члан 20.
Овај правилник ступа на снагу осмог дана од дана објављивања у „Службеном гласнику Републике Србије”. 
 
Број 6/2-01-0012/2015-0006
У Београду, 9. јула 2015. године
Директор,
Мирјана Чизмаров, с.р.