На основу члана 26. став 2. Закона о Влади Републике Србије
(„Службени гласник РС”, бр. 5/91 и 45/93),
Влада Републике Србије доноси
 
 
ОДЛУКУ


о образовању Радне групе за обнову и заштиту 
српске културне баштине на Косову и Метохији
„Службени гласник РС“, број
116 од 22. октобра 2004.
 
 
1.
Образује се Радна група за обнову и заштиту српске културне баштине на Косову и
Метохији (у даљем тексту: Радна група).
 
2.
Задатак Радне групе је да предлаже сарадњу са представницима Савета Европе, Европске
комисије и других међународних организација, које покрећу иницијативе и утврђују
програме у циљу обнове и заштите културне баштине на Косову и Метохији.
 
3.
Председника, заменика председника и чланове Радне групе именује Влада, посебним
решењем.
 
4.
Ради обављања задатака из тачке 2. ове одлуке, Радна група може образовати стручне
тимове и ангажовати стручне институције и истакнуте стручњаке.
 
5.
Стручне и административно-техничке послове за потребе Радне групе обавља Министарство
културе.
 
6.
Ова одлука ступа на снагу осмог дана од дана објављивања у „Службеном гласнику Републике
Србије”.
 
05 број 119-7008/2004
У Београду, 22. октобра
2004. године

Влада Републике Србије  
Председник,

Војислав Коштуница, с.р.