На
основу члана 7. став 3. Закона о здравственој заштити („Службени гласник РС“,
бр. 17/92 и 50/),
Влада
Републике Србије донела је,
 
 
УРЕДБУ

о 
обиму и садржају здравствене заштите становништва
„Службени гласник
РС", број 43 од 15. јуна 1993. 
 
 
I. ОСНОВНА ОДРЕДБА 
Члан 1.
Овом
уредбом утврђују се обим, садржај и начин спровођења здравствене заштите
групација становништва изложених повећаном ризику оболевања и здравствене
заштите у вези са спречавањем, сузбијањем, раним откривањем и лечењем најчешћих
болести од већег социјално-медицинског значаја којом су, у складу са чланом 7.
Закона о здравственој заштити, обухваћени: 
1)
деца до навршених 15 година живота; школска деца и студенти до краја прописаног
редовног школовања, а најкасније до 26. године живота; 
2)
жене у вези са трудноћом, порођајем и материнством; 
3)
лица старија од 65 година живота; 
4)
хендикепирана и инвалидна лица, незапослена лица пријављена организацији за
запошљавање која не остварују новчану накнаду по прописима о правима
незапослених лица, материјално необезбеђена лица која примају материјално
обезбеђење по прописима о социјалној заштити и заштити бораца, војних и
цивилних инвалида рата као и чланови њихових породица, а која нису здравствено
осигурана, корисници сталних новчаних помоћи и помоћи за смештај у установе
социјалне заштите или друге породице и корисници помоћи члановима породице чији
је хранилац на одслужењу војног рока; 
5)
лица у вези са заштитом односно лечењем од заразних болести, малигних обољења,
шећерне болести, хемофилије, душевних болести и поремећаја, прогресивних
нервно-мишићних обољења, церебралне парализе, мултипле склерозе, реуматске
грознице, хипертензије, коронарних и церебро-васкуларних болести, системске
аутоимуне болести, хроничне бубрежне инсуфицијенције и цистичне фиброзе; 
6)
и друга лица у вези са пружањем хитне односно ургентне здравствене заштите за
случај болести односно повреде. 
 
II. ОБИМ И САДРЖАЈ
ЗДРАВСТВЕНЕ ЗАШТИТЕ 
Члан 2. 
Лицима
из члана 1. ове уредбе обезбеђује се здравствена заштита, односно здравствена
заштита за случај болести, повреде или другог поремећаја здравља која обухвата:

1.
здравствено васпитање у вези са заштитом, очувањем и унапређењем здравља,
откривањем и сузбијањем ризичних фактора и стицањем знања и навика о здравом
начину живота; 
2.
вакцинације према програму обавезних имунизација становништва против одређених
заразних болести и друге законом предвиђене хигијенско-епидемиолошке мере и
поступке у вези са спречавањем, раним откривањем и сузбијањем заразних болести;

3.
указивање хитне, односно ургентне медицинске помоћи у здравственој установи, у
стану и на другом месту, укључујући и превоз санитетским колима према
медицинским индикацијама; 
4.
преглед и лечење у дому здравља и одговарајућим другим здравственим установама
које обављају делатност дома здравља; 
5.
преглед и лечење у општој болници, односно другој здравственој установи, на
основу мишљења конзилијума лекара специјалиста опште болнице; 
6.
преглед и лечење у заводима, клиникама, институтима, клиничко-болничким и клиничким
центрима на подручју где нема опште болнице; 
7.
лечење болести уста и зуба у дому здравља, а по упуту стоматолога и у
одговарајућој другој здравственој установи; 
8.
добијање лекова према листи лекова и медицинским индикацијама; 
9.
добијање ортопедских помагала према утврђеном инвалидитету и медицинским
индикацијама; 
10.
путне трошкове у вези са коришћењем здравствене заштите. 
Лекове,
ортопедска помагала и путне трошкове лица из става 1. овог члана остварују у
обиму и под условима одређеним за осигурана лица по прописима о здравственом
осигурању. 
Члан 3. 
Одређеним
лицима из члана 1. ове уредбе обезбеђује се здравствена заштита која обухвата: 
 
1. Здравствена
заштита деце до навршене 15-те године живота и школске деце 
1.1.
Одојчад: откривање болести и систематско праћење психофизичког развоја и
здравственог стања; преглед и лечење у свим здравственим установама и стану
болесника; смештај и исхрана мајке дојиље за време болничког лечења оболелог
одојчета; добијање лекова и ортопедских справа и помагала, према медицинским
индикацијама. 
1.2.
Предшколска деца: откривање болести и систематско праћење психофизичког развоја
и здравственог стања; преглед и лечење у свим здравственим установама и стану
болесника; превенција, откривање болести и лечење болести уста и зуба са
протетиком, добијање лекова и ортопедских справа и помагала, према медицинским
индикацијама. 
1.3.
Школска деца: откривање болести и периодични систематски прегледи; преглед и
лечење у свим здравственим установама; превенција, откривање болести и лечење
болести уста и зуба са протетиком; добијање лекова и ортопедских справа и
помагала, према медицинским индикацијама. 
1.4.
Лекарска контрола хигијенско-епидемиолошких услова и општег здравственог стања
деце у установама за колективни боравак и исхрану предшколске и школске деце,
најмање једном седмично. 
 
2. Здравствена
заштита студената до краја прописаног редовног школовања, а најкасније до 26-те
године живота 
Откривање
болести, прегледи и лечење у здравственим установама у месту пребивалишта,
односно у месту школовања; превенција, откривање болести и лечење болести уста
и зуба са протетиком; добијање лекова и ортопедских справа и помагала према
медицинским индикацијама. 
 
3. Здравствена
заштита жена у вези са трудноћом, порођајем и материнством 
3.1.
Систематско праћење здравственог стања труднице и развоја плода, преглед и
лечење у свим здравственим установама и у стану, превенција, откривање болести
и лечење болести уста и зуба са протетиком; добијање лекова према медицинским
индикацијама. 
3.2.
Смештај и порођај у здравственој установи односно стручна помоћ у стану. 
3.3.
Систематско праћење здравственог стања годину дана после порођаја односно у
току неге одојчета, преглед и лечење у здравственој установи и у стану. 
 
4. Здравствена
заштита од заразних болести 
4.1.
Вакцинације, ревакцинације, серопрофилакса и хемиопрофилакса према програму и
медицинским индикацијама. 
4.2.
Откривање оболелих од заразних болести и клицоноша, лечење у одговарајућим
здравственим установама, добијање лекова. 
4.3.
Дезинфекција, дезинсекција и дератизација, хемиопрофилакса према програму и
медицинским индикацијама. 
 
5. Здравствена
заштита од малигних болести 
5.1.
Откривање и сузбијање ризичних фактора који утичу на учесталост малигних обољења.

5.2.
Рано откривање путем систематских прегледа и посета здравственим установама. 
5.3.
Преглед, испитивање и лечење у здравственим установама, добијање лекова и
ортопедских справа и помагала према медицинским индикацијама. 
 
6. Здравствена
заштита од болести из члана 1. тачка 5. ове уредбе (осим заразних и малигних
болести) 
Откривање
болести, преглед и лечење у одговарајућој здравственој установи и у стану према
медицинским индикацијама, добијање лекова и ортопедских справа и помагала према
медицинским индикацијама и утврђеном инвалидитету. 
Члан 4. 
Деци
до навршених 15 година живота, школској деци, борцима и војним, односно
цивилним инвалидима рата обезбеђује се општа и специјализована рехабилитација
према медицинским индикацијама. 
Осталим
лицима из члана 1. ове уредбе обезбеђује се општа рехабилитација у дому
здравља, односно у општој или специјалној болници. 
 
III. НАЧИН
ОСТВАРИВАЊА ПРАВА И СПРОВОЂЕЊЕ ЗДРАВСТВЕНЕ ЗАШТИТЕ 
Члан 5. 
У
остваривању права односно спровођењу здравствене заштите, приоритетно се
обезбеђује: 
1.
спровођење вакцинација према програму обавезних имунизација становништва против
одређених заразних болести, као и предузимање хигијенско-епидемиолошких мера за
случај избијања, односно за време трајања епидемије заразних болести; 
2.
здравствено васпитање и други облици обављања превентивне здравствене заштите; 
3.
указивање хитне медицинске помоћи и превоз санитетским колима до најближе
одговарајуће здравствене установе, као и пријем и лечење хитних и ургентних
обољења, стања и повреда у болничким условима; 
4.
потпуна здравствена заштита и лечење деце, трудница и породиља; 
5.
неопходна здравствена заштита и лечење оболелих од: 
1)
инсулин зависне шећерне болести, 
2)
малигних болести, 
3)
душевних болести које могу да угрозе оболелог, и околину, 
4)
бубрежних болести на дијализи, 
5)
акутних болести, 
6)
професионалних болести и повреда на раду. 
У
оквиру здравствене заштите из става 1. овог члана обезбеђује се: 
1)
узимање, обрада, прерада и давање крви и продуката од крви, 
2)
снабдевање најважнијим лековима и санитетским материјалом. 
Члан 6. 
Право
на здравствену заштиту утврђено законом и овом уредбом грађани остварују у
Републичком заводу за здравствено осигурање. 
Лица
из члана 1. тач. 1. до 4. ове уредбе која нису обавезно здравствено осигурана
(у даљем тексту: здравствено неосигурана лица) остварују право на здравствену
заштиту на основу здравствене књижице, а лица из члана 1. тач. 5. и 6. ове
уредбе на основу исправе којом се доказује постојање болести. 
Здравствену
књижицу односно другу исправу здравствено неосигураном лицу издаје филијала
Републичког завода за здравствено осигурање на чијем подручју лице има
пребивалиште. 
Члан 7. 
Здравствена
књижица односно друга исправа, здравствено неосигураном лицу издаје се, и то: 
1)
за лице из члана 1. тач. 1. до 3. ове уредбе, на основу пријаве о пребивалишту;

2)
за хендикепирано и инвалидно лице из члана 1. тачке 4. ове уредбе, на основу
пријаве о пребивалишту и доказа о утврђеној хендикепираности односно
инвалидности; 
3)
за незапослена лица из члана 1. тачка 4. ове уредбе, на основу пријаве Завода
за тржиште рада; 
4)
за материјално необезбеђена лица по прописима о социјалној заштити корисника
новчаних помоћи и помоћи за смештај у установе социјалне заштите или друге
породице из члана 1. тачка 4. ове уредбе, на основу пријаве центра за социјални
рад; 
5)
за материјално необезбеђена лица по прописима о заштити бораца, војних и
цивилних инвалида рата, као и за кориснике помоћи члановима породице чији је
хранилац на одслужењу војног рока из члана 1. тачка 4. ове уредбе, на основу
пријаве надлежног органа општине; 
6)
за лица из члана 1. тачке 5. и 6. ове уредбе, на основу пријаве о пребивалишту
и потврде здравствене установе о постојању болести. 
Члан 8. 
Оверу
здравствене књижице, односно друге исправе на рок од три месеца врши филијала
Републичког завода за здравствено осигурање за лица из члана 7. тач. 1, 2. и 6.
ове уредбе а за лица из члана 7. тач. 4. и 5. ове уредбе надлежни орган који
подноси пријаву. 
Оверу
здравствене књижице односно друге исправе за лица из члана 7. тачка 3. ове
уредбе врши Завод за тржиште рада на рок пријављивања том Заводу. 
Члан 9. 
Права
на здравствену заштиту здравствено неосигурана лица остварују у складу са
актима Републичког завода за здравствено осигурање којима су за осигуранике
ближе уређени: 
1.
услови и начин коришћења здравствене заштите; 
2.
прописивање и издавање лекова; 
3.
индикације за протезе, ортопедска и друга помагала и стоматопротетичку помоћ; 
4.
индикације за остваривање права на специјализовану рехабилитацију; 
5.
евиденције и обрасци у вези са остваривањем права. 
 
IV. ПРЕЛАЗНА И
ЗАВРШНА ОДРЕДБА 
Члан 10. 
Даном
ступања на снагу ове уредбе престаје да важи Уредба о обиму и садржају
здравствене заштите („Службени гласник Републике Србије", број 7/93). 
Члан 11. 
Ова
уредба ступа на снагу осмог дана од дана објављивања у „Службеном гласнику
Републике Србије". 
 
05
број 06-2152
У
Београду, 9. јуна 1993. године

Влада
Републике Србије
Потпредседник,
др
Данило Ж. Марковић, с. р.