На основу члана 54. став 1, чл. 239. и 265. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон),
Директор Директората цивилног ваздухопловства Републике Србије доноси
 
ПРАВИЛНИК
о утврђивању захтева који се односе на идентификацију ваздухоплова у оквиру надзора за Јединствено европско небо
"Службени гласник РС", број 108 од 24. 
				децембра 2015.
 
Члан 1.
Овим правилником се утврђују услови који се односе на карактеристике, начин коришћења и одржавања надзорних система који служе идентификацији ваздухоплова у оквиру надзора за Јединствено европско небо. 
Члан 2. 
Овим правилником се у домаће законодавство преузима Уредба Комисије (ЕУ) бр. 1206/2011 од 22. новембра 2011. године о утврђивању захтева који се односе на идентификацију ваздухоплова у оквиру надзора за Јединствено европско небо.
Уредба Комисије (ЕУ) бр. 1206/2011 дата је у Прилогу 1, који је одштампан уз овај правилник и чини његов саставни део.
Члан 3.
Поједини изрази који се користе у овом правилнику имају следеће значење:
1) Менаџер мреже (Network Manager) је тело успостављено чланом 6. Уредбе (ЕЗ) бр. 551/2004 са задатком да кроз додељене функције унапређује перформансе Европске мреже за управљање ваздушним саобраћајем. Одлуком Европске комисије за Менаџера мреже до 31. децембра 2019. године је номинован Евроконтрол;
2) национално надзорно тело је Директорат цивилног ваздухопловства Републике Србије, у складу са законом којим се уређује ваздушни саобраћај;
3) Уредба (ЕЗ) бр. 549/2004 је Уредба Европског парламента и Савета (ЕЗ) бр. 549/2004 од 10. марта 2004. године којом се предвиђа оквир за формирање Јединственог европског неба (оквирна Уредба), која је преузета у законодавство Републике Србије Правилником о условима и начину издавања и важења сертификата за пружање услуга у ваздушној пловидби („Службени гласник РС”, бр. 32/11, 54/12 и 24/13);
4) Уредба (ЕЗ) бр. 551/2004 је Уредба Европског парламента и Савета (ЕЗ) бр. 551/2004 од 10. марта 2004. године o организацији и коришћењу ваздушног простора у Јединственом европском небу (Уредба о ваздушном простору), која је преузета у законодавство Републике Србије Правилником о преузимању прописа Европске уније о управљању ваздушним простором и флексибилном коришћењу ваздушног простора („Службени гласник РС”, број 69/11);
5) Уредба (ЕЗ) бр. 552/2004 је Уредба Европског парламента и Савета (ЕЗ) бр. 552/2004 од 10. марта 2004. године о интероперабилности Европске мреже управљања ваздушним саобраћајем (Уредба о интероперабилности), која је преузета у законодавство Републике Србије Правилником о преузимању прописа Европске уније о интероперабилности Европске мреже управљања ваздушним саобраћајем („Службени гласник РС”, број 69/11);
6) Уредба (ЕЗ) бр. 216/2008 је Уредба Европског парламента и Савета (ЕЗ) бр. 216/2008 од 20. фебруара 2008. године о основним правилима у области цивилнoг ваздухопловства и оснивању Европске агенције за безбедност ваздушног саобраћаја, којом се укидају Упутство Савета 91/670/EEЗ, Уредба (ЕЗ) бр. 1592/2002 и Упутство 2004/36/ЕЗ, која је преузета у законодавство Републике Србије Правилником о основним правилима у области цивилног ваздухопловства и надлежностима Европске агенције за безбедност ваздушног саобраћаја („Службени гласник РС”, број 23/12);
7) Уредба Комисије (ЕУ) бр. 1033/2006 је Уредба Комисије (ЕЗ) бр. 1033/2006 од 6. јула 2006. године која предвиђа захтеве у погледу процедура за планове лета у предполетној фази у оквиру Јединственог европског неба, која је преузета у законодавство Републике Србије Правилником о захтевима за процедуре које се односе на планове лета у предполетној фази („Службени гласник РС”, број 23/12);
8) Downlink је пренос података ка станици или пријемнику на земљи;
9) EATMN је Европска мрежа за управљање ваздушним саобраћајем;
10) HMI (Human Machine Interface) је хардверско-програмска компонента чији је задатак да обезбеди ефикасну и разумљиву интеракцију између човека - корисника и самог система.
Изрази „држава чланица” и „Заједница” који се користе у Прилогу овог правилника, тумаче се сагласно тач. 2. и 3. Анекса II Мултилатералног споразума између Европске заједнице и њених држава чланица, Републике Албаније, Босне и Херцеговине, Републике Бугарске, Републике Хрватске, Бивше Југословенске Републике Македоније, Републике Исланд, Републике Црне Горе, Краљевине Норвешке, Румуније, Републике Србије и Мисије привремене управе Уједињених нација на Косову (у складу са Резолуцијом Савета безбедности УН 1244 од 10. јуна 1999. године) о успостављању Заједничког европског ваздухопловног подручја, као и у складу са одговарајућим одредбама Лисабонског уговора којим се мењају и допуњују Уговор о Европској унији и Уговор о оснивању Европске заједнице.
Остали изрази који се користе у овом правилнику имају значење које је наведено у члану 3. Уредбе Комисије (ЕУ) бр. 1206/2011.
Члан 4.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 6/2-01-0031/2015-0001
У Београду, 10. децембра 2015. године
Директор, 
Мирјана Чизмаров, с.р. 
 
Прилози
Прилог 1.
Уредба Комисије (EУ) бр. 1206/2011од 22. новембра 2011. годинео утврђивању захтева који се односе на идентификацију ваздухоплова у оквиру надзора за Јединствено европско небо
Предмет
Члан 1.
Овом уредбом се утврђују захтеви који се односе на системе који учествују у обезбеђивању надзорних података, њихове саставне делове и повезане поступке како би се обезбедила недвосмислена и стална појединачна идентификација ваздухоплова у оквиру EATMN.
Подручје примене
Члан 2.
1. Ова уредба се примењује на надзорни ланац који се састоји од:
а) саставних елемената надзорних система у ваздухоплову и с њима повезаних поступака;
б) надзорних система на земљи, њихових саставних елемената и повезаних поступака;
ц) система и поступака за услуге у ваздушном саобраћају, а нарочито система за обраду података о лету, система за обраду надзорних података и HMI (Human Machine Interface);
д) комуникационих система земља-земља и ваздух-земља, њихових саставних елемената и повезаних поступака који се користе за дистрибуцију надзорних података.
2. Ова уредба се примењује на све летове у општем ваздушном саобраћају који се обављају у складу с правилима инструменталног летења унутар ваздушног простора утврђеног у члану 1. став 3) Уредбе Европског парламента и Савета (ЕЗ) бр. 551/2004.
Дефиниције
Члан 3.
За потребе ове уредбе примењују се дефиниције из члана 2. Уредбе (ЕЗ) бр. 549/2004.
Примењују се, такође, и следеће дефиниције:
1) „идентификација ваздухоплова” је скуп слова, бројева или њихова комбинација, који је идентичан позивном знаку ваздухоплова или је његов кодирани еквивалент који се употребљава у комуникацијама ваздух-земља, а користи се за идентификацију ваздухоплова у земља-земља комуникацијама служби ваздушног саобраћаја;
2) „SSR код” је један од 4.096 идентификационих кодова секундарног надзорног радара који се могу преносити помоћу саставних елемената надзорних система у ваздухоплову;
3) „дискретни SSR код” је четвороцифрени идентификациони код секундарног надзорног радара, чије последње две цифре нису „00”;
4) „идентификација ваздухоплова путем downlink-a” је идентификација ваздухоплова која се преноси помоћу саставних елемената надзорних система у ваздухоплову путем надзорног система ваздух-земља;
5) „код посебне намене” је појединачни SSR код који је одређен за посебне намене;
6) „прелет” је лет који улази у дефинисани ваздушни простор из суседног сектора, потом пролази кроз дефинисани ваздушни простор и излази из дефинисаног ваздушног простора у суседни сектор;
7) „долазни лет” је лет који улази у дефинисани ваздушни простор из суседног сектора, потом пролази кроз дефинисани ваздушни простор и слеће на одредиште унутар дефинисаног ваздушног простора;
8) „одлазни лет” је лет који полази са аеродрома унутар дефинисаног ваздушног простора, пролази кроз дефинисани ваздушни простор, а потом слеће на аеродром унутар дефинисаног ваздушног простора или излази из дефинисаног ваздушног простора у суседни сектор;
9) „оператер” је лице, организација или предузеће које обавља или нуди обављање лета ваздухопловом;
10) „листа доделе кодова” је документ у коме је наведена целокупна расподела SSR кодова државама чланицама и јединицама које пружају услуге у ваздушном саобраћају (ATS), о коме су се државе чланице договориле и који је објављен у плану ваздушне пловидбе за европски ICAO регион;
11) „кооперативни надзорни ланац” је надзорни ланац коме су за утврђивање надзорних података неопходни саставни елементи на земљи и у ваздухоплову;
12) „интегрисани систем за почетну обраду плана лета” је систем унутар Европске мреже управљања ваздушним саобраћајем путем кога се, унутар ваздушног простора на који се односи ова уредба, осигурава централизована служба за обраду и дистрибуцију планова лета, која се бави примањем, валидацијом и дистрибуцијом планова лета.
Захтеви који се односе на перформансе
Члан 4.
1. Државе чланице које су одговорне за пружање услуга у ваздушном саобраћају унутар ваздушног простора дефинисаног у Анексу I ове уредбе обезбеђују примену могућности да се појединачна идентификација ваздухоплова може успоставити употребом идентификације ваздухоплова путем downlink-a за:
а) најмање 50% свих прелета дефинисаног ваздушног простора поједине државе чланице; и
б) најмање 50% од укупног броја свих долазних и одлазних летова унутар дефинисаног ваздушног простора поједине државе чланице.
2. Пружаоци услуга у ваздушној пловидби обезбеђују да најкасније до 2. јануара 2020. године кооперативни надзорни ланац има неопходне могућности за успостављање појединачне идентификације ваздухоплова употребом функције за идентификацију ваздухоплова путем downlink-a.
3. Пружаоци услуга у ваздушној пловидби који успостављају појединачну идентификацију ваздухоплова употребом идентификације ваздухоплова путем downlink-a обезбеђују усаглашеност са захтевима који су утврђени у Анексу II ове уредбе.
4. Пружаоци услуга у ваздушној пловидби који успостављају појединачну идентификацију ваздухоплова употребом дискретних SSR кодова изван ваздушног простора утврђеног у Анексу I ове уредбе, обезбеђују усаглашеност са захтевима утврђеним у Анексу III ове уредбе.
5. Пружаоци услуга у ваздушној пловидби обезбеђују да се:
а) системи из члана 2. став 1. тач. б), ц) и д) ове уредбе уведу, према потреби, као подршка захтевима утврђеним у ст. 3. и 4. овог члана;
б) системи или поступци из члана 2. став 1. тач. б), ц) и д) ове уредбе уведу, према потреби, за обавештавање контролора летења о ненамерном дуплирању доделе SSR кода.
6. Државе чланице обезбеђују:
а) да су делови ваздушног простора пријављени централизованој служби за обраду и дистрибуцију планова лета из тачке 1. Анекса II ове уредбе, као подршка захтевима из ст. 1. и 2. овог члана и тачке б) овог става;
б) да интегрисани систем за почетну обраду плана лета обавештава све пружаоце услуга у ваздушној пловидби којих се то тиче, о оним летовима који су погодни за употребу кода посебне намене из тачке ц) овог става;
ц) да се о јединственом коду посебне намене договоре све државе чланице и да се он усклади са европским трећим земљама за доделу само ваздухопловима код којих је успостављена појединачна идентификација ваздухоплова коришћењем идентификације ваздухоплова путем downlink-a.
Безбедносни захтеви
Члан 5.
1. Државе чланице обезбеђују да пре сваке промене у постојећим системима из члана 2. став 1. тач. б), ц) и д) ове уредбе или пре увођења нових система, заинтересоване стране изврше безбедносну процену, укључујући утврђивање опасности, процену ризика и поступке ублажавања.
2. При процени из става 1. овог члана узимају се у обзир, као минимум, захтеви наведени у Анексу IV ове уредбе.
Усаглашеност или погодност за употребу саставних елемената
Члан 6.
Пре издавања EЗ декларације о усаглашености или погодности за употребу из члана 5. Уредбе (ЕЗ) бр. 552/2004, произвођачи саставних елемената система из члана 2. став 1. ове уредбе или њихови овлашћени заступници са седиштем у Унији процењују усаглашеност или погодност за употребу тих саставних елемената у складу са захтевима који су утврђени у Анексу V ове уредбе.
Међутим, поступци сертификације који су у складу с Уредбом Европског парламента и Савета (ЕЗ) бр. 216/2008 се сматрају прихватљивим поступцима за процену усаглашености саставних елемената ако обухватају доказ о усаглашености с примењивим захтевима ове уредбе који се односе на перформансе и безбедност.
Верификација система
Члан 7.
1. Пружаоци услуга у ваздушној пловидби који могу да докажу или су доказали да испуњавају услове утврђене у Анексу VI ове уредбе врше верификацију система из члана 2. став 1. тач. б), ц) и д) ове уредбе у складу са захтевима који су утврђени у Делу А Анекса VII ове уредбе.
2. Пружаоци услуга у ваздушној пловидби који не могу да докажу да испуњавају услове утврђене у Анексу VI ове уредбе ангажују именовано тело за верификацију система из члана 2. став 1. тач. б), ц) и д) ове уредбе. Ова верификација се врши у складу са захтевима који су утврђени у Делу Б Анекса VII ове уредбе.
3. Поступци сертификације који су у складу са Уредбом (ЕЗ) бр. 216/2008 сматрају се прихватљивим поступцима за верификацију система ако обухватају доказ о усаглашености с примењивим захтевима ове уредбе који се односе на перформансе и безбедност.
Додатни захтеви за пружаоце услуга у ваздушној пловидби
Члан 8.
1. Пружаоци услуга у ваздушној пловидби обезбеђују да је особље на које се односе захтеви утврђени у овој уредби добро упознато са тим захтевима и да је одговарајуће обучено за своје радне функције.
2. Пружаоци услуга у ваздушној пловидби:
а) израђују и одржавају оперативне приручнике који садрже потребна упутства и информације које одговарајућем особљу омогућавају примену ове уредбе;
б) обезбеђују да су приручници из тачке а) овог става доступни и ажурни, као и да њихово ажурирање и дистрибуција подлежу одговарајућем управљању квалитетом и документима;
ц) обезбеђују да су методе рада и оперативне процедуре у складу са овом уредбом.
Додатни захтеви за оператере
Члан 9.
1. Оператери предузимају потребне мере како би обезбедили да је особље које употребљава и одржава опрему за надзор упознато с релевантним одредбама ове уредбе, да је одговарајуће обучено за своје радне функције, као и да су упутства о начину употребе те опреме доступна у пилотској кабини.
2. Оператери предузимају потребне мере како би обезбедили да је у ваздухоплову обезбеђена функција идентификације ваздухоплова путем downlink-a, када се то оперативно захтева, како је наведено у члану 4. ст. 1. и 2. ове уредбе.
3. Оператери обезбеђују да је подешавање идентификације ваздухоплова путем downlink-a из става 4. овог члана у складу с тачком 7. „идентификација ваздухоплова” плана лета из тачке 2. Анекса Уредбе Комисије (ЕЗ) бр. 1033/2006.
4. Оператери оних ваздухоплова који имају могућност промене функције идентификације ваздухоплова путем downlink-a из става 2. овог члана док су у ваздуху, обезбеђују да се функција идентификације ваздухоплова путем downlink-a не мења током лета, осим ако то захтева пружалац услуга у ваздушној пловидби.
Додатни захтеви за државе чланице
Члан 10.
Државе чланице обезбеђују усаглашеност с овом уредбом, укључујући објављивање релевантних информација у националном Зборнику ваздухопловних информација.
Изузеци
Члан 11.
1. У посебном случају, у прилазним зонама у којима услуге у ваздушном саобраћају пружају војне јединице или се оне пружају под војним надзором и када ограничења у вези с набавком онемогућавају усаглашеност с чланом 4. став 2. ове уредбе, државе чланице морају да најкасније до 31. децембра 2017. године обавесте Комисију о датуму усаглашавања са идентификацијом ваздухоплова путем downlink-a , који не сме бити каснији од 2. јануара 2025. године.
2. Након саветовања с Network Manager-ом, а најкасније до 31. децембра 2018. године, Комисија може да поново размотри изузетке о којима је обавештена на основу става 1. овог члана, а који би могли да имају значајан утицај на EATMN.
Ступање на снагу и примена
Члан 12.
Ова уредба ступа на снагу двадесетог дана од дана њеног објављивања у Службеном листу Европске уније.
Примењује се од 9. фебруара 2012. године.
Ова уредба је у целости обавезујућа и директно се примењује у свим државама чланицама.
АНЕКС I
Ваздушни простор из члана 4. ст. 1. и 4. ове уредбе
Ваздушни простор из члана 4. ст. 1. и 4. ове уредбе обухвата следеће области информисања у лету (FIR) и горње области информисања у лету (UIR):
1. FIR Беч;
2. FIR Праг;
3. FIR/UIR Брисел;
4. FIR Бордо, FIR Брест, FIR Марсеј, FIR Париз, FIR Ремс и UIR Француска;
5. FIR Бремен, FIR Ланген, FIR Минхен, UIR Хановер и UIR Рајна;
6. FIR Атина и UIR Грчка;
7. FIR Будимпешта;
8. FIR/UIR Бриндизи, FIR/UIR Милано и FIR/UIR Рим;
9. FIR Амстердам;
10. FIR Букурешт.
АНЕКС II
Захтеви који се односе на перформансе из члана 4. став 3. ове уредбе
1. Делови ваздушног простора, у којима је успостављена појединачна идентификација ваздухоплова употребом идентификације ваздухоплова путем downlink-a, пријављују се централизованој служби за обраду и дистрибуцију планова лета, ради уноса у интегрисани систем за почетну обраду плана лета.
2. Осим у случају када jе испуњен један од услова из тачке 3. овог анекса, код посебне намене, који је успостављен у складу с чланом 4. став 6. тачка ц) ове уредбе, додељује се ваздухоплову у полетању или ваздухоплову за који је, у складу с тачком 6. овог анекса, потребна промена кода, када су испуњени следећи услови:
а) идентификација ваздухоплова путем downlink-a поклапа се са одговарајућим унетим податком у план лета за тај ваздухоплов;
б) интегрисани систем за почетну обраду плана лета потврдио је да се ваздухоплову може доделити код посебне намене.
3. Код посебне намене се не додељује ваздухопловима из тачке 2. овог анекса ако је испуњен било који од следећих услова:
а) пружалац услуга у ваздушној пловидби код којег је дошло до непланираних прекида рада надзорних сензора на земљи, успоставио је мере у случају непредвиђених околности које захтевају да се ваздухопловима доделе дискретни SSR кодови;
б) ванредне војне мере у случају непредвиђених околности, од пружаоца услуга у ваздушној пловидби захтевају да се ваздухопловима доделе дискретни SSR кодови;
ц) ваздухоплов који је прихватљив за доделу кода посебне намене у складу с чланом 4. став 6. тачка ц) ове уредбе напушта или се на други начин преусмерава ван дела ваздушног простора из тачке 1. овог анекса.
4. Ваздухопловима којима није додељен код посебне намене успостављен у складу с чланом 4. став 6. тачка ц) ове уредбе, додељује се SSR код који је у складу с листом доделе кодова договореној од стране држава чланица и усклађеној са европским трећим земљама.
5. Када је ваздухоплову додељен SSR код, првом приликом се обавља провера како би се потврдило да је SSR код, који је подесио пилот, једнак оном који је био додељен лету.
6. SSR кодови додељени ваздухопловима које предају пружаоци услуга у ваздушној пловидби из суседних држава, аутоматски се проверавају како би се утврдило да ли се доделе могу задржати у складу с листом доделе кодова која је договорена од стране држава чланица и усклађена са европским трећим земљама.
7. Са суседним пружаоцима услуга у ваздушној пловидби, који утврђују појединачну идентификацију ваздухоплова употребом дискретних SSR кодова, склапају се формални споразуми који садрже, као минимум, следеће:
а) обавезу суседних пружаоца услуга у ваздушној пловидби да предају ваздухоплове с провереним дискретним SSR кодовима који су додељени у складу са листом доделе кодова договореној од стране држава чланица и усклађеној са европским трећим земљама;
б) обавезу обавештавања јединица које прихватају ваздухоплов о свакој запаженој неправилности у раду саставних елемената надзорних система који се налазе у ваздухоплову.
АНЕКС III
Захтеви који се односе на перформансе из члана 4. став 4. ове уредбе
Појединачни системи који се употребљавају за доделу SSR кодова морају да имају следеће функционалне могућности:
а) SSR кодови се ваздухопловима додељују аутоматски, у складу с листом доделе кодова која је договорена од стране држава чланица и усклађена са европским трећим земљама;
б) SSR кодови додељени ваздухопловима које предају пружаоци услуга у ваздушној пловидби из суседних држава, проверавају се како би се утврдило да ли се доделе могу задржати у складу с листом доделе кодова која је договорена од стране држава чланица и усклађена са европским трећим земљама;
ц) SSR кодови разврставају се у различите категорије како би се омогућила различита додела кодова;
д) SSR кодови из различитих категорија, које су наведене у тачки ц) овог анекса, додељују се у складу са смеровима летова;
е) вишеструка истовремена додела истог SSR кода даје се летовима који се изводе у смеровима у којима нема конфликта.
АНЕКС IV
Захтеви из члана 5. ове уредбе
1. Захтеви који се односе на перформансе наведени у члану 4. ст. 3, 4. и 5. тачка б) и ставу 6. ове уредбе.
2. Додатни захтеви наведени у члану 9. ст. 1, 2, 3 и 4. ове уредбе.
АНЕКС V
Захтеви за процену усаглашености или погодности за употребу саставних елемената из члана 6. ове уредбе
1. Поступцима верификације усаглашености доказује се усаглашеност или погодност за употребу саставних елемената у односу на примењиве захтеве ове уредбе, при употреби тих саставних елемената у условима тестирања.
2. Произвођач управља поступцима процене усаглашености и посебно:
а) одређује одговарајуће услове тестирања;
б) верификује да су у плану тестирања описани саставни елементи у условима тестирања;
ц) верификује да су планом тестирања у потпуности обухваћени примењиви захтеви;
д) обезбеђује доследност и квалитет техничке документације и плана тестирања;
е) планира организацију тестирања, особље, уградњу и конфигурацију платформе за тестирање;
ф) обавља испитивања и тестове у складу с планом тестирања;
г) пише извештај у коме су приказани резултати испитивања и тестирања.
3. Произвођач обезбеђује да саставни елементи из члана 6. ове уредбе, који су интегрисани у услове тестирања, испуњавају примењиве захтеве ове уредбе.
4. Након успешно обављене верификације усаглашености или погодности за употребу, произвођач, на властиту одговорност, саставља EЗ декларацију о усаглашености или погодности за употребу, наводећи посебно примењиве захтеве ове уредбе које саставни елементи испуњавају и одговарајуће услове употребе у складу с тачком 3. Анекса III Уредбе (ЕЗ) бр. 552/2004.
АНЕКС VI
Услови из члана 7. ст. 1. и 2. ове уредбе
1. Пружалац услуга у ваздушној пловидби успоставља методе извештавања унутар организације, којима се обезбеђује и доказује непристрасност и независност процене у односу на поступке верификације.
2. Пружалац услуга у ваздушној пловидби обезбеђује да особље које учествује у процесима верификације обавља провере с највећим могућим професионалним интегритетом и највећом могућом техничком стручношћу, као и да је ослобођено од било каквих притисака и подстицаја, посебно финансијске природе, који би могли да утичу на његову процену или на резултате његових провера, посебно од стране лица или групе лица на које утичу резултати тих провера.
3. Пружалац услуга у ваздушној пловидби обезбеђује да особље које учествује у процесима верификације има приступ опреми која му омогућава да исправно обави потребне провере.
4. Пружалац услуга у ваздушној пловидби обезбеђује да је особље које учествује у процесима верификације добро технички и професионално оспособљено, као и да има задовољавајуће знање о захтевима верификације коју мора да спроведе, одговарајуће искуство на таквим пословима, као и потребну способност за израду декларација, записника и извештаја којима се доказује да је верификација обављена.
5. Пружалац услуга у ваздушној пловидби обезбеђује да је особље које учествује у процесима верификације способно за непристрасно обављање провера. Новчана накнада коју добија не сме да зависи од броја изведених провера нити од резултата тих провера.
АНЕКС VII
ДЕО А
Захтеви за верификацију система из члана 7. став 1. ове уредбе
1. Верификацијом система из члана 2. став 1. тач. б), ц) и д) ове уредбе доказује се усаглашеност тих система са захтевима ове уредбе који се односе на перформансе и безбедност, у окружењу за процену које одражава оперативни контекст тих система.
2. Верификација система из члана 2. став 1. тач. б), ц) и д) ове уредбе спроводи се у складу с одговарајућим и признатим поступцима тестирања.
3. Алати за тестирање који се користе за верификацију система из члана 2. став 1. тач. б), ц) и д) ове уредбе морају да имају одговарајуће функционалности.
4. Верификацијом система из члана 2. став 1. тач. б), ц) и д) ове уредбе добијају се елементи техничког досијеа који се захтева тачком 3. Анекса IV Уредбе (ЕЗ) бр. 552/2004, укључујући следеће елементе:
а) опис имплементације;
б) извештај о испитивањима и тестовима спроведеним пре пуштања система у рад.
5. Пружалац услуга у ваздушној пловидби управља активностима верификације, а посебно:
а) одређује одговарајуће оперативно и техничко окружење за процену, које одражава оперативно окружење;
б) верификује да план тестирања описује интеграцију система из члана 2. став 1. тач. б), ц) и д) ове уредбе у оперативно и техничко окружење за процену;
ц) верификује да план тестирања у потпуности обухвата примењиве захтеве ове уредбе који се односе на перформансе и безбедност;
д) осигурава доследност и квалитет техничке документације и плана тестирања;
е) планира организацију тестирања, особље, уградњу и конфигурацију платформе за тестирање;
ф) обавља испитивања и тестове на начин који је наведен у плану тестирања;
г) саставља извештај у коме су приказани резултати испитивања и тестирања.
6. Пружалац услуга у ваздушној пловидби обезбеђује да системи из члана 2. став 1. тач. б), ц) и д) ове уредбе, употребљени у оперативном окружењу за процену, испуњавају захтеве ове уредбе који се односе на перформансе и безбедност.
7. После успешне верификације усаглашености, пружаоци услуга у ваздушној пловидби састављају ЕЗ декларацију о верификацији система и достављају је националном надзорном телу заједно са техничким досијеом, како се захтева чланом 6. Уредбе (ЕЗ) бр. 552/2004.
ДЕО Б
Захтеви за верификацију система из члана 7. став 2. ове уредбе
1. Верификацијом система из члана 2. став 1. тач. б), ц) и д) ове уредбе доказује се усаглашеност тих система са захтевима ове уредбе који се односе на перформансе и безбедност, у окружењу за процену које одражава оперативни контекст ових система.
2. Верификација система из члана 2. став 1. тач. б), ц) и д) ове уредбе се спроводи у складу с одговарајућим и признатим поступцима тестирања.
3. Алати за тестирање који се користе за верификацију система из члана 2. став 1. тач. б), ц) и д) ове уредбе морају да имају одговарајуће функционалности.
4. Верификацијом система из члана 2. став 1. тач. б), ц) и д) ове уредбе, добијају се елементи техничког досијеа који се захтева тачком 3. Анекса IV Уредбе (ЕЗ) бр. 552/2004, укључујући следеће елементе:
а) опис имплементације;
б) извештај о испитивањима и тестовима који су спроведени пре пуштања система у рад.
5. Пружалац услуга у ваздушној пловидби одређује одговарајуће оперативно и техничко окружење за процену које одражава оперативно окружење, а активности верификације обавља именовано тело.
6. Именовано тело управља активностима верификације и посебно:
а) верификује да план тестирања описује интеграцију система из члана 2. став 1. тач. б), ц) и д) ове уредбе у оперативно и техничко окружење за процену;
б) верификује да план тестирања у потпуности обухвата примењиве захтеве ове уредбе који се односе на перформансе и безбедност;
ц) осигурава доследност и квалитет техничке документације и плана тестирања;
д) планира организацију тестирања, особље, уградњу и конфигурацију платформе за тестирање;
е) обавља испитивања и тестове на начин који је наведен у плану тестирања;
ф) саставља извештај у коме су приказани резултати испитивања и тестова.
7. Именовано тело обезбеђује да системи из члана 2. став 1. тач. б), ц) и д) ове уредбе, употребљени у оперативном окружењу за процену, испуњавају захтеве ове уредбе који се односе на перформансе и безбедност.
8. После успешно обављених послова верификације, именовано тело саставља сертификат о усаглашености у односу на послове које је обавило.
9. Пружалац услуга у ваздушној пловидби саставља затим EЗ декларацију о верификацији система и доставља је националном надзорном телу заједно с техничким досијеом, у складу са чланом 6. Уредбе (ЕЗ) бр. 552/2004.