На основу члана 43. став 2. Закона о заштити животне средине
(„Службени гласник РС”, бр. 66/91, 83/92, 53/93 – др. закон, 67/93 – др. закон,
48/94 – др. закон, 53/95 и 135/04 – др. закон) и члана 42. став 1. Закона о Влади
(„Службени гласник РС”, бр. 55/05 и 71/05 – исправка),
Влада доноси

 

 
УРЕДБУ
о заштити Општег резервата
природе „Буково”
„Службени гласник
РС“, број 104 од
9. новембра 2007.
 
 
Члан 1.
Део подручја букових шума у месту Буково код Неготина ставља
се под заштиту као Општи резерват природе „Буково” и сврстава у ИИ категорију заштите
као природно добро од великог значаја (у даљем тексту: Резерват природе „Буково”).
 
Члан 2.
Резерват природе „Буково” ставља се под заштиту ради очувања
полидоминантне мешовите брдске шумске заједнице реликтног карактера, са доминацијом
букве и ораха (Фагетум субмонтанум силицицолум миџтум југландетосум) и ради очувања
станишта мезијске букве на надморској висини од 70 м, што је најнижа висинска граница
распрострањења у Републици Србији, да би се у интересу науке, образовања и културе
очувала рефугијалност станишта са специфичном микроклимом, разноврсност дрвенастих
врста, биљног и животињског света, а посебно терцијарне реликтне врсте ораха (Југланс
региа) и клокочике (Стапхилеа пината) и њихово станиште.
 
Члан 3.
Резерват природе „Буково” налази се на подручју општине
Неготин, катастарска општина Неготин и обухвата површину од 10 ха и 42 а, на катастарским
парцелама бр. 6017/2 – део, 6017/7 – део, 6034/3, 6038 – део и 6040 – део које су
у државној својини.
Опис границе и графички приказ Резервата природе „Буково”
одштампани су уз ову уредбу и чине њен саставни део.
 
Члан 4.
У Резервату природе „Буково” утврђује се режим заштите 
I
степена којим се спроводе мере утврђене законом којим се уређује заштита животне
средине и обезбеђује остваривање активности и задатака научноистраживачког, едукативног
и културног карактера, спровођење контроле и праћење стања шумске заједнице мезијске
букве и ораха и стања популација свих биљних и животињских врста и њихових станишта,
прикупљање и анализа података о дендрометријским карактеристикама стабала, предузимање
мера заштите ради очувања њиховог здравственог стања и виталности и ограничено приказивање
природних вредности.
 
Члан 5.
Заштита и развој Резервата природе „Буково” спроводи се
према програму управљања (у даљем тексту: Програм) који се доноси као средњорочни
документ за период од пет година.
Програм нарочито садржи:
1) циљеве заштите и развоја, услове, мере, погодности и
ограничења за њихово остваривање;
2) приказ основних природних вредности заштићеног природног
добра и њихових корисника;
3) приоритетне задатке на чувању и одржавању заштићеног
природног добра, праћењу стања природних вредности, посебно шумских дрвенастих врста,
биљака и животиња и њиховој биолошкој и техничкој заштити, као и на очувању квалитета
вода, ваздуха и других чинилаца животне средине; 
4) задатке и мере на заштити вода и земљишта, управљању
отпадом, опасним материјама и санацији;
5) приоритетне научноистраживачке, образовне и културне
задатке;
6) приоритетне задатке на приказивању вредности заштићеног
природног добра; 
7) врсту и садржај документације за спровођење циљева и
задатака на праћењу, очувању и унапређењу стања природних вредности, посебно рефугијалног
станишта, дрвенастих врста, популација биљних и животињских врста и њиховог коришћења
у научне, образовне и културне сврхе;
8) преглед потребне планске, урбанистичке и друге документације
за спровођење просторног уређивања и развојних циљева и задатака, динамику и субјекте
за њихову реализацију;
9) задатке на успостављању партнерских односа са месним
становништвом, предузећима за управљање природним ресурсима и корисницима; 
10) динамику и субјекте реализације програмских задатака;
11) средства потребна за реализацију Програма и начин њиховог
обезбеђења.
На Програм, на који су претходно прибављена мишљења министарстава
надлежних за послове културе, науке, пољопривреде, шумарства и водопривреде, просвете,
просторног планирања и финансија, сагласност даје министарство надлежно за послове
заштите животне средине (у даљем тексту: Министарство).
Програм се остварује годишњим програмом управљања којим
се утврђују активности и задаци који се реализују у текућој години, динамика, субјекти
реализације и висина потребних средстава.
 
Члан 6.
О Резервату природе „Буково” стара се Јавно предузеће за
газдовање шумама „Србијашуме”, Београд (у даљем тексту: старалац).
 
Члан 7.
Старалац у обављању активности и задатака заштите и развоја
Резервата природе „Буково” обезбеђује спровођење прописаног режима заштите и мера
очувања заштићеног природног добра, научноистраживачких, васпитнообразовних, културних
и других активности, доноси Програм и годишњи програм управљања. 
Старалац подноси извештај о остваривању програма из члана
5. став 3. ове уредбе Министарству, најкасније до 15. децембра текуће године.
 
Члан 8.
Старалац у обављању активности и задатака заштите и развоја
Резервата природе „Буково” обезбеђује обележавање овог резервата, доноси акт о унутрашњем
реду и организује чуварску службу, уз сагласност Министарства.
Актом из става 1. овог члана утврђују се правила за спровођење
режима заштите и развоја, а нарочито: мере заштите приликом извођења научних истраживања,
истражних радова, образовних и културних активности; услови, начин кретања и боравак
ограниченог броја посетилаца и корисника; биљне и животињске врсте које је забрањено
уништавати, оштећивати и узнемиравати; место и услови за одлагање отпада; начин
одржавања уредности и чистоће заштићеног природног добра, опрема и средства неопходна
за чување и одржавање заштићеног природног добра; постављање информативних и других
ознака.
Акт из става 1. овог члана, као и друге неопходне информације
за спровођење режима заштите, старалац је дужан да на погодан начин јавно огласи,
тако да буду доступни корисницима и посетиоцима.

 

Члан 9.
Средства за заштиту и развој Резервата природе „Буково”
обезбеђују се из: прихода остварених обављањем делатности стараоца; буџета Републике
Србије; накнаде за коришћење заштићеног природног добра; других извора у складу
са законом.

 

Члан 10.
Старалац ће донети Програм и годишњи програм управљања Резерватом
природе „Буково” у року од шест месеци од дана ступања на снагу ове уредбе.
До доношења докумената из става 1. овог члана старалац ће
активности и задатке заштите и развоја обављати према привременом програму управљања,
који ће донети у року од 30 дана од дана ступања на снагу ове уредбе, уз сагласност
Министарства.
Старалац ће у року од десет месеци од дана ступања на снагу
ове уредбе извршити идентификацију границе заштићеног природног добра и њено обележавање
на прописани начин.

 

Члан 11.
Планови уређења простора, шумске, ловне, водопривредне,
пољопривредне и друге основе и програми који обухватају заштићено природно добро
усагласиће се са Програмом и режимом заштите утврђеним овом уредбом.

 

Члан 12.
Ова уредба ступа на снагу осмог дана од дана објављивања
у „Службеном гласнику Републике Србије”.
 
05 број
110-7394/2007
У Београду, 8. новембра
2007. године

Влада
Председник,

Војислав Коштуница, с.р.
 

	 
ОПИС ГРАНИЦЕ 

ОПШТЕГ РЕЗЕРВАТА ПРИРОДЕ
„БУКОВО”
 
Граница
Општег резервата природе „Буково” почиње у месту Буково, општина Неготин, катастарска
општина Неготин, 220 метара северозападно од манастира Буково, на тромеђи катастарских
парцела број (у даљем тексту: к.п. бр.) 6034/2, 6034/3 и 9448 (јавни пут), иде према
северозападу спољном међом к.п. бр. 6034/2, затим скреће према североистоку спољном
међом исте катастарске парцеле, затим скреће према југоистоку и сече на дужини од
300 метара к.п. бр. 6017/7, савија према југозападу спољном међом те катастарске
парцеле, затим савија према југоистоку и истоку и иде спољном међом у дужини од
490 метара к.п. бр. 6017/2, затим наставља у правцу истока у дужини од 100 метара
преко к.п. бр. 6017/2, долази до јавног пута, савија према југоистоку и иде дуж
спољних међа к.п. бр. 6017/2, 6038 и 6040, односно југозападном ивицом наведеног
јавног пута у дужини од 140 метара, затим савија према југозападу и сече на дужини
од 45 метара к.п. бр. 6040, иде генералним правцем према западу дуж спољне међе
те катастарске парцеле, а затим савија према северу спољном међом исте катастарске
парцеле и сече на дужини од 10 метара к.п. бр. 6038, затим савија према западу спољном
међом к.п. бр. 6017/2 и 6017/7, онда савија према југозападу и иде спољном међом
к.п. бр. 6034/3 и долази до почетне тачке.