На основу члана 14. тачка 1, а у вези с чланом 35.
Закона о Народној банци Србије („Службени гласник РС”, бр. 72/2003 и 55/2004), 

Монетарни одбор Народне банке Србије доноси

 
 

ОДЛУКУ 

о условима и начину
издавања штедних записа Народне банке Србије

“Службени гласник
РС”, број 
113 
од 20. децембра 2005.

 
 

1.
Овом одлуком утврђују се услови под којима Народна банка Србије издаје
краткорочне хартије од вредности – штедне записе (у даљем тексту: штедни
записи), као и начин продаје и исплате штедних записа.

Штедни
записи су дисконтне хартије од вредности и гласе на име.

Штедни
записи гласе на динаре.

 

2.
Народна банка Србије издаје штедне записе у складу са утврђеним циљевима
монетарне политике, а на основу анализе пројектованих и остварених монетарних
кретања. 

 

3.
Штедни записи издају се ради прикупљања слободних динарских средстава грађана и
подстицања њихових улагања на финансијском тржишту.

 

4.
Појединачне одлуке о издавању штедних записа доноси гувернер Народне банке
Србије или лице које он овласти.

Одлуком
из става 1. ове тачке утврђују се ознака емисије штедних записа, обим емисије
(укупна номинална вредност), номинална вредност појединачног штедног записа,
датум издавања и рокови доспећа штедних записа, каматна стопа по којој се врши
дисконтовање штедних записа, односно начин утврђивања дисконтоване цене, као и
други ближи услови и начин издавања, продаје и исплате штедних записа.

 

5.
Штедни записи издају се, преносе и евидентирају у облику електронског записа
(нематеријализоване хартије од вредности) у информационом систему Централног
регистра, депоа и клиринга хартија од вредности а.д., Београд (у даљем тексту:
Централни регистар).

Права
из штедних записа стичу се и преносе уписом на рачуне хартија од вредности
законитих ималаца ових записа који се воде у Централном регистру. 

 

6.
Народна банка Србије продаје штедне записе преко банке – члана Централног
регистра, која те послове обавља у име и за рачун Народне банке Србије, у
складу са овом одлуком. 

Народна
банка Србије и банка из става 1. ове тачке ће међусобне односе у вези с
пословима из ове одлуке регулисати уговором.

 

7.
Купци штедних записа могу бити само домаћа физичка лица. 

 

8.
Народна банка Србије објавиће јавни позив за куповину штедних записа – у
најмање два дневна листа која се продају на целој територији Републике Србије и
на свом сајту. 

 

9.
Штедни записи могу се поднети на наплату и пре рока њиховог доспећа, у складу
са одлуком из тачке 4. ове одлуке. 

Народна
банка Србије ће номиналну вредност штедних записа њиховим законитим имаоцима
(власницима) исплатити на дан доспећа тих записа. 

Исплату
штедних записа у смислу ове тачке, Народна банка Србије обављаће преко банке из
тачке 6. ове одлуке, односно преко банке – члана Централног регистра код које
се води рачун хартија од вредности власника штедних записа. 

 

10.
За спровођење ове одлуке Народна банка Србије доноси упутство.

 

11.
Ова одлука ступа на снагу наредног дана од дана објављивања у „Службеном
гласнику РС”.

 

МО НБС број 32

У Београду, 14. децембра
2005. године

Председавајући седницом

Монетарног одбора Народне
банке Србије

гувернер

Народне банке Србије,


Радован Јелашић, с.р.