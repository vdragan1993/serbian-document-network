Редакцијски пречишћен текст 
 
  
На основу члана 43. став 1. Закона о Влади („Службени гласник РС”, бр. 55/05 и 71/05 – исправка), а у вези са чланом 44. став 1. Закона о буџетском систему („Службени гласник РС”, бр. 9/02, 87/02, 61/05 – др. закон, 66/05 и 101/05 – др. закон),

Влада доноси


 


ОДЛУКУ


о образовању Фонда за подстицање развоја пољопривредне производње у Републици


"Службени гласник РС", бр. 115 од 27. децембра 2005, 98 од 24. децембра 2010, 33 од 17. маја 2011.


 


 


1. Образује се Фонд за подстицање развоја пољопривредне производње у Републици (у даљем тексту: Фонд), као евиденциони конто у оквиру главне књиге трезора Републике, и то као глава у оквиру раздела 
	 
Министарства пољопривреде, трговине, шумарства и водопривреде*.


 
*Службени гласник РС, број 33/2011
 

2. Фонд се образује ради подстицања развоја пољопривредне производње субвенционисањем пољопривредне производње, као и давањем кредита регистрованим пољопривредним газдинствима, која су уписана у Регистар пољопривредних газдинстава који води Министарство финансија – Управа за трезор, у складу са посебним прописом којим се уређује Регистар пољопривредних газдинстава, и то:*


– краткорочним кредитирањем пољопривредних газдинстава – физичких лица, преко пословних банака,*


– дугорочним кредитирањем пољопривредних газдинстава – правних и физичких лица, преко пословних банака.*


Влада ће посебним актом утврдити услове и начин субвенционисања пољопривредне производње, као и доделе кредита регистрованим пољопривредним газдинствима.*


 


*Службени гласник РС, број 98/2010


 


3. Извори финансирања Фонда су:


– средства обезбеђена у буџету Републике Србије за текућу годину;


– средства прикупљена од отплата кредита одобрених регистрованим пољопривредним газдинствима;


– друга средства остварена у складу са законом.


 


4. Фонд се образује на неодређено време.


 


5. Неутрошена средства са посебног наменског подрачуна у оквиру консолидованог рачуна трезора Републике која се налазе на том подрачуну на дан доношења ове одлуке, пренеће се на подрачун за извршење буџета Републике и евидентираће се као сопствени приход у оквиру евиденционог конта Фонда.


 


6. Фондом управља Министарство пољопривреде, трговине, шумарства и водопривреде.*
Стручне и административно-техничке послове за Фонд обављаће Министарство пољопривреде, трговине, шумарства и водопривреде – Управа за аграрна плаћања.*
Министарство пољопривреде, трговине, шумарства и водопривреде полугодишње подноси извештај Влади о коришћењу средстава Фонда.*
По укидању Фонда, права и обавезе Фонда преузима Министарство пољопривреде, трговине, шумарства и водопривреде.*
 
*Службени гласник РС, број 33/2011
 
7. Плаћања на терет Фонда врше се до нивоа средстава расположивих у оквиру апропријације Фонда, а обавезе се преузимају у оквиру реално планираних примања Фонда.

На крају текуће године, неискоришћена средства Фонда прикупљена од отплата кредита одобрених регистрованим пољопривредним газдинствима и друга средства остварена у складу са законом, преносе се у наредну годину. 
	 


 


8. Ова одлука ступа на снагу осмог дана од дана објављивања у „Службеном гласнику Републике Србије”.


 


05 број 02-8182/2005


У Београду, 22. децембра 2005. године


Влада


Потпредседник,


Мирољуб Лабус, с.р.