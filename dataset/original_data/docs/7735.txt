Редакцијски пречишћен текст
 
 
На основу члана 164. став 1. Закона о спорту („Службени гласник РС”, број 24/11) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11), 
	
Влада доноси
 
 
ОДЛУКУ
о образовању Националног савета за борбу против насиља и недоличног понашања гледалаца на спортским приредбама

"Службени гласник РС", бр. 65 
	од 2. септембра 2011, 100 oд 19. октобра 2012.
 
 
1. Образује се Национални савет за борбу против насиља и недоличног понашања гледалаца на спортским приредбама (у даљем тексту: Савет).
 
2. Задатак Савета је да усклађује активности на спречавању насиља и недоличног понашања гледалаца на спортским приредбама и испуњавање међународних обавеза у овој области.
Савет, у извршавању задатака, из става 1. ове тачке, иницира или предлаже предузимање мера и активности органа државне управе и националних спортских савеза на спречавању насиља и недоличног понашања у спорту и на испуњавању међународних обавеза које произлазе из Европске конвенције о насиљу и недоличном понашању гледалаца на спортским приредбама, посебно на фудбалским утакмицама („Службени лист СФРЈ – Међународни уговори”, број 9/90) и других међународних уговора.
 
3. Савет чине:*
1) председник:*
– председник Владе и министар унутрашњих послова;*
2) заменик:*
– први потпредседник Владе задужен за одбрану, безбедност и борбу 
	против корупције и криминала и министар одбране;*
3) потпредседници:*
– министар правде и државне управе,*
– министар омладине и спорта;*
4) чланови:*
– Републички јавни тужилац,*
– председник Фудбалског савеза Србије,*
– председник Кошаркашког савеза Србије,*
– председник Рукометног савеза Србије,*
– председник Одбојкашког савеза Србије,*
– председник Ватерполо савеза Србије,*
– председник Удружења спортских новинара Србије,*
– председник Олимпијског комитета Србије,*
– председник Спортског савеза Србије.*
 
*Службени гласник РС, број 100/2012
 
4. Савет у свом раду може користити стручну помоћ у виду међународних пројеката.
 
5. Савет може, ради ефикаснијег обављања својих послова, образовати стручне тимове и радне групе и ангажовати експерте.
 
6. Савет може тражити податке, анализе, обавештења и извештаје од органа државне управе, као и организација у области спорта у вези са питањима због којих је образован.
Седници Савета могу да присуствују представници органа државне управе, представници других организација и удружења, као и стручњаци из различитих области, ради давања стручних мишљења у вези са појединим питањима која Савет разматра.
 
7. Савет о свом раду извештава Владу најмање једном годишње.
 
8. Стручну и административно-техничку потпору Савету пружа Министарство омладине и спорта.
 
9. Савет се састаје по потреби, а најмање три пута годишње.
 
10. Савет усваја пословник о раду.
 
11. Даном ступања на снагу ове одлуке престаје да важи Одлука о образовању Савета за спречавање насиља и недоличног понашања у спорту („Службени гласник РС”, број 40/09).
 
12. Ова одлука ступа на снагу наредног дана од дана објављивања у „Службеном гласнику Републике Србије”.
 
 
05 број 02-6650/2011
У Београду, 1. септембра 2011. године

Влада
Први потпредседник Владе –
заменик председника Владе,

Ивица Дачић, с.р.