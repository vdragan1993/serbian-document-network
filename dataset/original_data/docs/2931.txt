На основу члана 18. став 1. тачка 3, а у вези с чланом 55. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12 и 106/12), 
	
Гувернер Народне банке Србије доноси
 
ОДЛУКУ
о издавању и основним обележјима новчанице од 10 динара

"Службени гласник РС", број 44 од 21. маја 
	2013.
 
1. Народна банка Србије издаће новчаницу од 10 динара.
2. Новчаница од 10 динара штампаће се на тонираној заштићеној хартији с мултитонским воденим знаком у виду портрета Вука Стефановића Караџића и са уграђеном испрекиданом заштитном нити сребрне боје, која садржи микротекст у негативу „ДИНАР DINAR”, са знаком „~”. Микротекст се континуирано понавља и чита и с лица и с наличја новчанице (заштитна нит и микротекст су с лица јасно видљиви, а с наличја под светлошћу која новчаницу чини транспарентном). У папир су уграђена и видљива заштитна влаканца у жутој, плавој и црвеној боји, од којих жута и црвена под светлошћу лампе са ултраљубичастим зрацима флуоресцирају жуто и црвено. 
	
Новчаница од 10 динара штампаће се у техници вишебојне линијске офсет штампе, а нумерација на наличју новчанице – техником високе штампе. 
	
Нумерација садржи две словне ознаке и седам нумеричких и штампана је два пута на наличју новчанице – једном у црној, а једном у црвеној боји. Нумерација штампана у црној боји смештена је у горњем делу између Великог грба Републике Србије и ознаке вредности апоена „10” дате у позитиву, и под ултраљубичастим зрацима флуоресцира жутозелено. Нумерација штампана у црвеној боји смештена је уз десну ивицу пуног штампаног дела, изнад прозирног регистра, и под ултраљубичастим зрацима флуоресцира наранџастоцрвено.
3. Новчаница од 10 динара имаће димензије 62 х 131 mm.
Лице новчанице
4. Диспозиција је хоризонтална.
На левој страни је портрет Вука Стефановића Караџића. У доњем левом углу, у позитиву, ћирилицом и латиницом исписане су речи „Вук Стефановић Караџић”, а испод њих године његовог рођења и смрти „1787–1864”.
На пуном штампаном делу горе десно од портрета приказана је отворена књига с Вуковим прибором за писање и наочарима (иначе експонати сталне поставке Музеја Вука и Доситеја у Београду). Доле десно од портрета апликована су три слова модерне српске азбуке (почетно слово азбуке и два слова која је Вук увео у азбуку), а у позадини композиције дискретно је дат лик слепог гуслара Филипа Вишњића.
Ознака вредности апоена „10” дата у негативу смештена је у горњем десном углу пуног штампаног дела, а она дата у позитиву – у доњем десном делу беле површине.
Текст „Народна банка Србије”, исписан латиницом у два реда, смештен је на белој површини у десном делу, а исти текст исписан ћирилицом у два реда смештен је у близини леве маргине новчанице – и то речи „Народна банка” у позитиву, а реч „Србије” у негативу.
Изнад речи „Србије” исписане ћирилицом у негативу изведен је прозирни регистар, који представља половину укупне слике чија се целина може сагледати на пропуштеној светлости тек заједно са одговарајућим делом слике на наличју новчанице (укупну слику чине два концентрична шестоугаоника). Лево од те речи ћирилицом и латиницом изведен је микротекст „НБС”, у шест редова. На десној страни пуног штампаног дела исписан је, у два реда, текст „десет динара”, и то у горњем у негативу ћирилицом, а у доњем у позитиву латиницом.
Уз десну ивицу новчанице, на жутој подлози, ћирилицом и латиницом исписан је текст „фалсификовање се кажњава по закону”, док је у наставку дискретно назначена вредност апоена „10”.
У горњем делу беле површине новчанице изведен је елемент елипсоидног облика, који приказује знак Народне банке Србије. Уз горњу и доњу ивицу тог елемента налази се микротекст „НБС” који се понавља – горе дат у ћирилици, а доле у латиници.
У доњем десном делу беле површине новчанице, изнад ознаке вредности апоена „10”, изведен је још један елемент правоугаоног облика, који садржи ћирилицом исписан текст „НБС”, а изнад и испод њега је микротекст „НБС” који се понавља – горе дат у ћирилици, а доле у латиници.
Наличје новчанице
5. Диспозиција је вертикална.
На десној страни пуног штампаног дела доминира фигура Вука Стефановића Караџића (с фотографије која се налази у Музеју Вука и Доситеја у Београду). Лево од фигуре је детаљ са оригиналне фотографије на којој су учесници Првог свесловенског сабора, одржаног у Прагу 1848. године. У средишту ове композиције препознаје се лик Вука Стефановића Караџића. Испод композиције приказана су слова (у виду фриза) која је Вук увео у модерно ћириличко писмо, а укупну композицију употпуњују следећи мотиви: почетно слово азбуке у горњем левом углу пуног штампаног дела и фриз од слова у доњем делу пуног штампаног дела – дати по узору на тип писма са старих рукописних споменика.
Ознака вредности апоена „10” дата у негативу смештена је у доњем левом углу пуног штампаног дела, а она дата у позитиву – у горњем десном делу новчанице, на жутој подлози уз чију је леву ивицу минијатурни бар-код.
У горњем десном углу пуног штампаног дела исписан је текст „десет динара”, и то у позитиву ћирилицом, а испод тога у негативу латиницом. У доњем десном делу беле површине, ћирилицом и латиницом исписане су у три реда, одозго надоле, речи „Београд”, „година” и „гувернер”, са ознаком године „2013” у негативу. Испод њих је факсимил потписа гувернера Јоргованке Табаковић. Уз горњу и доњу ивицу пуног штампаног дела исписан је текст „Народна банка Србије – Завод за израду новчаница и кованог новца – Топчидер”(у горњем делу ћирилицом, а у доњем латиницом). У доњем десном углу пуног штампаног дела исписан је у позитиву, наизменично ћирилицом и латиницом, у осам редова, микротекст „10 динара”.
У горњем левом углу новчанице, на окер подлози, налази се Велики грб Републике Србије. Ту подлогу испод грба чини мултипликована цифра „10” – и то у негативу са сенком, а у доњем делу у микротексту.
У доњем десном углу пуног штампаног дела новчанице налази се други део прозирног регистра из тачке 4. став 6. ове одлуке.
6. На лицу и наличју новчанице преовлађују тонови окержуте боје, уз дискретне браон и зелене нијансе. Зелени тонови на лицу и наличју новчанице под светлошћу лампе са ултраљубичастим зрацима јасно су видљиви као жутозелена боја.
7. Ова одлука ступа на снагу наредног дана од дана објављивања у „Службеном гласнику Републике Србије”.
 
О. број 5
У Београду, 20. маја 2013. године
Гувернер
Народне банке Србије,
др 
	Јоргованка Табаковић, с.р.