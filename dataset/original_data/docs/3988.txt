На основу члана 33. алинеја 5. Уставне повеље државне заједнице Србија и Црна Гора, а ради извршавања члана 7. став 4. и члана 10. став 2. Закона о техничким захтевима за производе и оцењивању усаглашености производа с прописаним захтевима („Службени лист СЦГ”, бр. 44/2005), Савет министара доноси
УРЕДБУ
О НАЧИНУ ИЗРАДЕ И ДОНОШЕЊУ ТЕХНИЧКИХ ПРОПИСА И РЕГИСТРУ ТИХ ПРОПИСА
"Службени лист СЦГ", број 17 од 21. априла 
				2006.
Члан 1.
Овом уредбом уређују се начин израде и доношење техничких прописа, начин вођења евиденције техничких прописа у поступку израде и садржина и начин вођења регистра донесених и објављених техничких прописа.
Члан 2.
Под техничким прописима, у смислу ове уредбе, подразумевају се правилници о техничким захтевима за производе, процесе и услуге, правилници о квалитету и другим захтевима за пољопривредне и прехрамбене производе, правилници о квалитету и другим захтевима за друге појединачне производе, односно групе производа и правилници о хомологацији за возила, опрему и делове возила (у даљем тексту: технички прописи).
Правилнике из става 1. овог члана доноси министар за унутрашње економске односе (у даљем тексту: министар).
Члан 3.
Технички прописи се израђују и доносе у складу са принципима утврђеним у члану 4. Закона о техничким захтевима за производе и оцењивању усаглашености производа с прописаним захтевима (у даљем тексту: Закон) и преузетим обавезама из би- латералних и мултилатералних споразума о спречавању и отклањању препрека у међународној трговини, и у случајевима када је то потребно, ради усклађивања техничких прописа с техничким прописима Европске уније и техничким прописима у оквиру међународних уговора који обавезују Србију и Црну Гору, као и у складу са потребама привреде држава чланица.
При изради техничких прописа могу се користити стандарди и технички прописи других држава, односно одговарајући делови тих стандарда и техничких прописа, осим када је то неефикасно и неодговарајуће, као и научна достигнућа, знања и пракса.
Члан 4.
Технички пропис израђује Министарство за унутрашње економске односе (у даљем тексту: министарство), у сарадњи са надлежним министарствима држава чланица у чији делокруг спада материја коју треба уредити техничким прописом.
Члан 5.
Предлог за доношење техничког прописа могу министарству поднети заинтересовани органи, организације и друга правна и физичка лица. Предлог се подноси у писаној форми са образложењем које садржи елементе на основу којих је могуће оценити основаност, односно оправданост предлога.
По пријему предлога из става 1. овог члана министарство цени да ли су испуњени услови из члана 5. Закона, ради приступања изради техничког прописа, и о свом ставу обавештава подносиоца предлога у року од 30 дана од дана пријема предлога.
Члан 6.
Пре приступања изради техничког прописа министарство ће затражити обавештење од Института за стандардизацију Србије и Црне Горе о постојању одговарајућег српско-црногорског стандарда, односно да ли предстоји његово доношење, као и обавештење о постојању одговарајућег европског или међународног стандарда из области која треба да се уреди техничким прописом, као и друге податке који такође чине основу за израду техничког прописа.
Члан 7.
Министар решењем образује радну групу за израду техничког прописа коју поред представника министарства чине научни радници и стручњаци из области за коју се доноси технички пропис и представници које предлажу надлежна министарства држава чланица.
Радном групом руководи представник министарства.
Члан 8.
Радна група припрема нацрт техничког прописа.
Нацрт техничког прописа министарство доставља на мишљење заинтересованим органима, организацијама и другим правним и физичким лицима, а његов назив, кратак садржај, рок за достављање примедаба и предлога, као и податак о томе како се нацрт техничког прописа може прибавити, објављује на свом веб-сајту и веб-сајту привредних комора држава чланица.
Рок из става 2. овог члана не може бити краћи од 60 дана од дана објаве на веб-сајту, осим ако то налажу разлози за заштиту живота, здравља и безбедности као и заштиту других јавних интереса.
Члан 9.
По истеку рока за достављање примедаба и предлога на нацрт техничког прописа, радна група разматра достављене примедбе и предлоге и заузима став о њима.
Министарство ће, на захтев подносиоца примедаба и предлога, доставити кратко образложење о разлозима неприхватања примедаба и предлога.
Члан 10.
Технички пропис објављује се у „Службеном листу СЦГ”.
Члан 11.
Министарство води евиденцију о техничким прописима у поступку израде, која садржи назив нацрта техничког прописа, његов регистарски број, кратак садржај и ознаку српско-црногорског стандарда или сродног документа на које се пропис позива.
Евиденција из става 1. овог члана садржи и податке о српско-црногорским стандардима и сродним документима, европским и међународним стандардима, техничким прописима Европске уније и другим прописима који су коришћени за израду техничког прописа.
Члан 12.
Министарство води Регистар техничких прописа, који садржи: 
1) назив техничког прописа;
2) регистарски број техничког прописа;
3) кратак садржај техничког прописа са назнаком производа на које се пропис односи;
4) списак српско-црногорских стандарда на који се позива технички пропис или списак српско-црногорских стандарда и сродних докумената, европских и међународних стандарда, техничких прописа Европске уније и других прописа који су коришћени за израду техничког прописа;
5) датум објављивања техничког прописа;
6) датум ступања на снагу техничког прописа;
7) број „Службеног листа СЦГ” у коме је технички пропис објављен;
8) датум престанка његовог важења.
У Регистар из става 1. овог члана уписују се измене и допуне техничког прописа, са назнаком датума објављивања, датума ступања на снагу и бројем „Службеног листа СЦГ” у коме су објављене.
Члан 13.
Даном ступања на снагу ове уредбе престаје да важи Уредба о начину израде и доношења техничких прописа и вођења регистра тих прописа („Службени лист СРЈ”, бр. 4/97).
Члан 14.
Ова уредба ступа на снагу наредног дана од дана објављивања у „Службеном листу СЦГ”.
Савет министара




Б. п. бр. 109
20. априла 2006. године 
Београд


Председник
Србије и Црне Горе 
Светозар Маровић, с. р.