На основу члана 123. Устава Републике Србије, члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14) и члана 7. Закона о буџету Републике Србије за 2015. годину („Службени гласник РС”, број 142/14), 
Влада доноси
 
УРЕДБУ
о подстицајима инвеститору да у Републици Србији производи аудиовизуелно дело
"Службени гласник РС", број 72 од 19. августа 
				2015.
 
I. УВОДНЕ ОДРЕДБЕ
Члан 1.
Овом уредбом уређују се услови и начин доделе подстицајних средстава инвеститору који у Републици Србији производи аудиовизуелно дело, а у циљу подстицања привредних активности у вези са аудиовизуелном производњом у Републици Србији, кроз повећање запослености у аудиовизуелној производњи, као и промоцију потенцијала Републике Србије у овој делатности, односно њених инфраструктурних, производних и услужних делатности.
Члан 2.
Поједини изрази у смислу ове уредбе, имају следеће значење:
1) инвеститор јесте правно или физичко лице за чији се рачун и чијим се средствима финансира, oдносно суфинансира производња аудиовизуелног дела;
2) буџет продукције јесте укупан износ средстава намењених за производњу филмског или аудиовизуелног дела, од припрема за снимање до момента када је нулта, односно дигитална копија спремна за дистрибуцију, емитовање и приказивање општој јавности и која не укључују трошкове дистрибуције и маркетинга;
3) квалификовани или прихватљиви трошкови јесу трошкови утрошени на територији Републике Србије који се признају као трошкови утрошени за производњу аудиовизуелног дела на територији Републике Србије, а на основу извештаја овлашћене ревизорске куће. 
Члан 3.
Подстицајна средства у складу са овом уредбом додељују се као бесповратна, путем повраћаја дела квалификованих трошкова остварених у Републици Србији.
Подстицајна средства додељују се у износу од 20% квалификованих трошкова које је инвеститор остварио у Републици Србији. 
II. УСЛОВИ ЗА ОСТВАРИВАЊЕ ПРАВА НА ДОДЕЛУ ПОДСТИЦАЈНИХ СРЕДСТАВА
Члан 4.
Услов који треба да испуни инвеститор ради остваривања права на доделу подстицајних средстава је да у сврху производње аудиовизуелног дела у буџету продукције намени средства за реализацију пројекта у Републици Србији, у износу већем од минималних средстава за конкретан формат:
1) за играни филм, ТВ филм и ТВ серију: 300.000,00 евра;
2) за анимирани филм, аудио и/или визуелну постпродукцију аудиовизуелног дела: 150.000,00 евра;
3) за наменски филм: 100.000,00 евра;
4) за документарни филм: 50.000,00 евра.
Право на доделу подстицајних средстава може се остварити за производњу: 
1) играног филма, ТВ филма, дугометражног документарног филма и анимираног филма намењеног приказивању, која трају најмање 70 минута;
2) ТВ серије од најмање три епизоде које трају најмање по 40 минута; 
3) документарног ТВ програма у трајању од минимум 40 минута.
Члан 5.
Право на подстицајна средства из члана 1. ове уредбе нема инвеститор:
1) против кога је покренут стечајни поступак, поступак ликвидације или реорганизације;
2) који има доспеле, а неизмирене пореске обавезе у Републици Србији и друге финансијске обавезе према Републици Србији.
Члан 6.
Инвеститор може тражити подстицајна средства за аудиовизуелно дело:
1) које нема садржај који је у супротности са моралом, јавним поретком и јавним интересом Републике Србије, не нарушава углед Републике Србије, не промовише кршење људских права и говор мржње;
2) које је у формату дугометражног играног, документарног, анимираног, телевизијског филма или телевизијске серије.
Члан 7.
Подстицајна средства додељују се на основу стално отвореног јавног позива за доделу подстицајних средстава који расписује министарство надлежно за послове привреде (у даљем тексту: Министарство).
Члан 8.
За сваку текућу годину позив се затвара 30. септембра. Захтеви пристигли после тог датума сматраће се захтевима за следећу буџетску годину.
Члан 9.
Захтев за доделу подстицајних средстава подноси инвеститор Комисији за доделу подстицаја (у даљем тексту: Комисија), а на основу јавног позива, уз следећу пратећу документацију: 
1) попуњени образац;
2) синопсис и сценарио аудиовизуелног дела;
3) листу битних чланова екипе за израду аудиовизуелног дела (редитељ, глумци, итд.);
4) приказ буџета продукције, са приказом дела буџета намењеног за производњу у Републици Србији израженог у динарима; 
5) изјаву да аудиовизуелно дело испуњава услове из члана 4. ове уредбе;
6) календар производње аудиовизуелног дела у Републици Србији;
7) план снимања аудиовизуелног дела у Републици Србији;
8) доказ да није испуњен ниједан разлог из члана 5. ове уредбе (потврда ПУ и Извод из АПР-а);
9) друге податке и документацију предвиђене јавним позивом.
Захтев и пратећа документација достављају се на српском језику или на страном језику са овереним преводом на српски језик.
Инвеститор је дужан да докаже да је на дан предаје захтева обезбеђено најмање 30% средстава предвиђених за трошкове производње аудиовизуелног дела у Републици Србији. 
Члан 10.
Комисија оцењује сваки пристигли захтев и у року од седам дана од дана подношења захтева утврђује да ли инвеститор и аудиовизуелно дело испуњавају услове за доделу подстицајних средстава и доноси решење којим се утврђује да ли су испуњени сви услови за доделу подстицајних средстава. 
Ако уз захтев нису поднети сви потребни документи предвиђени чланом 9. ове уредбе, Комисија ће поступити у складу са одредбама закона који уређује општи управни поступак, којим се регулише начин поступања са непотпуним захтевима. 
III. САСТАВ И ФОРМИРАЊЕ КОМИСИЈЕ
Члан 11.
Влада образује Комисију која се састоји од председника Комисије и четири члана и то: представника министарства надлежног за послове привреде који је и председник Комисије и по једног представника министарства надлежног за послове културе, министарства надлежног за послове финансија, Привредне коморе Србије – Групација за кинематографију и Филмског центра Србије.
Мандат комисије је две године. 
Чланови Комисије могу имати и заменике у случају да су привремено спречени да учествују у раду Комисије.
Члан Комисије не сме бити у сукобу интереса што подразумева следеће:
1) не сме учествовати у разматрању и одлучивању пријаве за дело чији је инвеститор или сарадник у производњи;
2) не сме бити у власничкој или управљачкој структури правног лица које подноси захтев нити бити запослен у том правном лицу.
Члан Комисије који је у сукобу интереса у складу са ставом 4. овог члана, о томе мора одмах обавестити Комисију и бити изузет из даљег разматрања и одлучивања о захтеву. 
Начин рада и одлучивања Комисије уређује се Пословником.
Административно-техничке послове за потребе Комисије обавља Филмски центар Србије.
Члан 12.
Након што Комисија утврди да је подносилац захтева испунио услове, предлаже Министарству доношење решења о испуњености квалификационих услова за доделу подстицајних средстава.
Министарство потписује уговор о додели средстава с подносиоцем захтева из става 1. овог члана, под условом да су за ове намене обезбеђена средства у буџету Републике Србије.
Уговором се детаљније уређују рокови, права и обавезе уговорних страна.
Саставним делом уговора сматра се документација приложена уз пријаву, у складу са чланом 9. ове уредбе. 
Члан 13.
Инвеститор се мора придржавати датума из плана снимања и календара снимања. О одступањима од поднетог плана снимања и календара снимања инвеститор мора обавестити Комисију у року од седам дана. Уколико је дошло до одступања већег од 30 дана, уговор из члана 12. ове уредбе се сматра раскинутим, а инвеститор може поново поднети захтев за подстицајна средства.
Инвеститор је дужан да, у току снимања, једном недељно, последњег дана у недељи, достави Комисији:
1) радна наређења за претходну недељу;
2) дневне продукционе извештаје за претходну недељу.
Члан 14.
Министарство уплаћује одобрени износ подстицајних средстава, уколико буду испуњене све обавезе предвиђене уговором из члана 12. ове уредбе.
IV. ИСПЛАТА ПОДСТИЦАЈНИХ СРЕДСТАВА
Члан 15.
Инвеститор подноси Комисији захтев за исплату подстицајних средстава у року од 45 дана након завршетка производње аудиовизуелног дела на територији Републике Србије.
Члан 16.
Захтев за исплату подстицајних средстава се подноси на обрасцу чију садржину прописује министар надлежан за послове привреде, а уз који се прилаже следећа документација:
1) извод из Агенције за привредне регистре или неког другог надлежног регистра;
2) извештај независног овлашћеног ревизора о трошковима производње аудиовизуелног дела у Републици Србији и пословању инвеститора које се односи на конкретно аудиовизуелно дело које је предмет захтева;
3) целокупна евиденција о трошковима производње или главна књига за квалификоване трошкове;
4) докази којима се потврђују наведени трошкови (фактуре, уговори и изводи из пословне банке са назнаком извршеног плаћања и сл.);
5) списак чланова филмске и глумачке екипе; 
6) доказ о укупно утрошеним средствима на територији Републике Србије, а у складу са позитивним прописима Републике Србије;
7) оверена изјава инвеститора да су подаци у документима тачни и истинити;
8) број рачуна инвеститора који је отворен у Републици Србији, на који треба извршити уплату подстицајних средстава.
Члан 17.
Као квалификовани (прихватљиви) трошкови, признају се:
1) трошкови у вези са израдом аудиовизуелног дела који су настали и исплаћени правним или физичким лицима на територији Републике Србије, а који су у вези са набављеном робом и пруженим услугама, употребом локација, исплатама хонорара члановима екипе који су држављани Републике Србије или странцима који имају боравак од најмање годину дана на територији Републике Србије, у складу са прописима Републике Србије; 
2) трошкови настали у вези са употребом добара, односно изнајмљивањем покретних и непокретних ствари могу се признати само у случају да су добра, односно покретне ствари и непокретности, у власништву правних или физичких лица, са територије Републике Србије.
Трошкови који се нарочито не признају као квалификовани трошкови настали у вези са израдом аудиовизуелног дела су: трошкови маркетинга, трошкови везани за куповину непокретности, трошкови дистрибуције и трошкови плаћеног пореза на додату вредност за који је већ извршен повраћај или је тај процес у току по основу закона који уређује порез на додату вредност.
Врсте и садржину образложења квалификованих, као и неквалификованих трошкова ближе прописује министар надлежан за послове привреде.
Члан 18.
Подстицајна средства исплаћују се на рачун инвеститора – подносиоца захтева на посебан наменски рачун код Управе за трезор.
Подстицајна средства исплаћују се у року од 60 дана од дана коначности решења.
Члан 19.
Аудиовизуелно дело које је остварило подстицај из ове уредбе, мора да садржи информацију да је Република Србија финансијски подржала производњу предметног аудиовизуелног дела на одговарајућем видном месту, у свим верзијама, копијама и приликом приказивања на различитим тржиштима.
Члан 20.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-8424/2015-1
У Београду, 13. августа 2015. године
Влада
Председник, 
Александар Вучић, с.р.