Редакцијски пречишћен текст
 
 
 
ЗАКОН


о коморама здравствених радника


„Службени гласник РС”, бр. 107 од 2. децембра 2005, 99 од 27. децембра 2010.


  

I. УВОДНА ОДРЕДБА

 


Члан 1.

Овим законом оснивају се коморе здравствених радника, као независне, професионалне организације, уређује се чланство у коморама здравствених радника, послови, организација и рад комора, посредовање у споровима и судови части, као и друга питања од значаја за рад комора.

 


II. ВРСТЕ КОМОРА ЗДРАВСТВЕНИХ РАДНИКА

 


Члан 2.

Ради унапређивања услова за обављање професије доктора медицине, доктора стоматологије, дипломираних фармацеута, дипломираних фармацеута медицинске биохемије и доктора медицине специјалиста клиничке биохемије, медицинских сестара и здравствених техничара, заштите њихових професионалних интереса, организованог учешћа на унапређивању и спровођењу здравствене заштите и заштите интереса грађана у остваривању права на здравствену заштиту – оснивају се:

1) Лекарска комора Србије;

2) Стоматолошка комора Србије;

3) Фармацеутска комора Србије;

4) Комора биохемичара Србије;

5) Комора медицинских сестара и здравствених техничара Србије.

 


Члан 3.

Лекарска комора Србије, Стоматолошка комора Србије, Фармацеутска комора Србије, Комора биохемичара Србије, односно Комора медицинских сестара и здравствених техничара Србије (у даљем тексту: комора) има својство правног лица, са правима, обавезама и одговорностима утврђеним законом и статутом коморе.

Комора има рачун.

Седиште коморе је у Београду.

Комора има огранке коморе, у складу са статутом.

 


III. ЧЛАНСТВО У КОМОРИ

 


Члан 4.

Чланство у комори је обавезно за све докторе медицине, докторе стоматологије, дипломиране фармацеуте, дипломиране фармацеуте медицинске биохемије, дипломиране фармацеуте специјалисте медицинске биохемије и докторе медицине специјалисте клиничке биохемије, медицинске сестре и здравствене техничаре, који као професију у Републици Србији обављају послове здравствене делатности у здравственим установама и у другим облицима здравствене службе (у даљем тексту: приватна пракса).

Чланство у комори је обавезно и за здравствене раднике из става 1. овог члана који као професију обављају послове здравствене делатности у установама социјалне заштите, заводима за извршење заводских санкција, у државним органима, на факултетима, односно у школама здравствене струке, амбулантама медицине рада које образују послодавци и у другим установама у којима се обавља здравствена делатност у складу са законом.

Под обављањем професије, у смислу овог закона, подразумева се непосредно обављање здравствене делатности од стране здравствених радника који имају одговарајуће стручно образовање здравствене струке и који своју делатност обављају у здравственим установама и приватној пракси, као и код послодаваца из става 2. овог члана, под условима прописаним законом којим се уређује здравствена заштита.

 


Члан 5.

Чланство у комори добровољно је за докторе медицине, докторе стоматологије, дипломиране фармацеуте, дипломиране фармацеуте медицинске биохемије, дипломиране фармацеуте специјалисте медицинске биохемије и докторе медицине специјалисте клиничке биохемије, медицинске сестре и здравствене техничаре, који не обављају као професију послове здравствене делатности.

Комора може имати и почасне чланове, као и чланове донаторе, у складу са статутом коморе.

 


Члан 6.

Чланови Лекарске коморе Србије јесу доктори медицине који као професију у Републици Србији обављају послове лекара у здравственим установама и приватној пракси, односно код другог послодавца из члана 4. став 2. овог закона (у даљем тексту: лекари).

Чланови Стоматолошке коморе Србије јесу доктори стоматологије који као професију у Републици Србији обављају послове стоматолога у здравственим установама и приватној пракси, односно код другог послодавца из члана 4. став 2. овог закона (у даљем тексту: стоматолози).

Чланови Фармацеутске коморе Србије јесу дипломирани фармацеути који као професију у Републици Србији обављају послове фармацеута у здравственим установама и приватној пракси, односно код другог послодавца из члана 4. став 2. овог закона (у даљем тексту: фармацеути).

Чланови Коморе биохемичара Србије јесу дипломирани фармацеути медицинске биохемије, дипломирани фармацеути специјалисти медицинске биохемије и доктори медицине специјалисти клиничке биохемије, који као професију у Републици Србији обављају послове биохемије у здравственим установама и приватној пракси, односно код другог послодавца из члана 4. став 2. овог закона (у даљем тексту: биохемичари).

Чланови Коморе медицинских сестара и здравствених техничара Србије јесу медицинске сестре и здравствени техничари који као професију у Републици Србији обављају послове медицинских сестара и здравствених техничара у здравственим установама и приватној пракси, односно код другог послодавца из члана 4. став 2. овог закона (у даљем тексту: медицинске сестре и здравствени техничари).

 


IV. ПОСЛОВИ КОМОРЕ

 

Поверени послови

 


Члан 7.

Комора, у складу са законом, обавља следеће послове као јавна овлашћења:

1) доноси кодекс професионалне етике (у даљем тексту: етички кодекс);

2) врши упис здравствених радника, под условима прописаним законом, и води именик свих чланова коморе;

3) издаје, обнавља и одузима одобрење за самостални рад (у даљем тексту: лиценца) члановима коморе који су уписани у именик чланова коморе из тачке 2) овог става и води именик о издатим, обновљеним и одузетим лиценцама;

4) посредује у споровима између чланова коморе, односно између чланова коморе и корисника здравствених услуга;

5) организује судове части за утврђивање повреде професионалне дужности и одговорности чланова коморе, као и за изрицање мера за те повреде;

6) води именик изречених дисциплинских мера члановима коморе;

7) на захтев члана коморе или другог овлашћеног правног или физичког лица издаје изводе из именика, уверења и потврде о чињеницама о којима води евиденцију, а који представљају јавне исправе;

8) утврђује висину чланарине за чланове коморе;

9) утврђује износ надокнаде за упис у именике чланова коморе из тачке 2) овог става, износ надокнаде за издавање и обнављање лиценце, као и надокнаде за издавање извода из именика, уверења и потврда о евиденцијама које комора води;

10) издаје легитимацију члановима коморе који имају лиценцу;

11) издаје идентификациони број члановима коморе који имају лиценцу. 

Послове из става 1. овог члана комора обавља као поверене послове.

У вршењу поверених послова из става 1. тач. 2), 3) и 7) овог закона примењују се одредбе закона којим се уређује општи управни поступак, ако законом није друкчије одређено.

На одлуку о висини чланарине и надокнада из става 1. тач. 8) и 9) овог члана сагласност даје министарство надлежно за послове здравља.

Одлуку из става 4. овог члана комора објављује у„Службеном гласнику Републике Србије“.

Организација обавезног здравственог осигурања дужна је да прихвати идентификациони број из става 1. тачка 11) овог члана као један од неопходних елемената за издавање идентификационог броја за потребе организације обавезног здравственог осигурања.

 
Остали послови коморе

 


Члан 8.

Поред послова из члана 7. овог закона, комора обавља и следеће послове:

1) заступа и штити професионалне интересе чланова коморе у обављању професије;

2) стара се о угледу чланова коморе, односно о обављању послова здравствене делатности у складу са етичким кодексом;

3) води евиденцију чланова коморе који обављају приватну праксу, а који су уписани у регистар код надлежног органа, у складу са законом;

4) предлаже листу надзорника за редовну и ванредну спољну проверу квалитета стручног рада, у складу са законом којим се уређује здравствена заштита;

5) даје иницијативу за ближе уређивање начина обављања приправничког стажа и полагања стручног испита, као и стручног усавршавања здравствених радника, односно услова које морају испуњавати здравствене установе и приватна пракса за обављање приправничког и специјалистичког стажа здравствених радника;

6) учествује у утврђивању номенклатуре здравствених услуга, критеријума и мерила за утврђивање цена здравствених услуга које се обезбеђују из средстава обавезног здравственог осигурања, као и у утврђивању критеријума и мерила за закључивање уговора о пружању здравствене заштите, у складу са законом којим се уређује здравствено осигурање;

7) предлаже критеријуме и мерила за утврђивање цена здравствених услуга које се пружају у приватној пракси, односно цена здравствених услуга које се пружају у здравственим установама, а које се не обезбеђују из средстава обавезног здравственог осигурања, као и висину цена тих здравствених услуга;

8) даје иницијативу за доношење прописа у области здравствене заштите и здравственог осигурања;

9) даје иницијативу и предузима мере за осигурање чланова коморе код носиоца осигурања за ризик који може наступити због стручне грешке у вршењу послова здравствене делатности, у складу са законом;

10) пружа помоћ грађанима у остваривању права на здравствену заштиту у случају нестручног или неетичког рада чланова коморе;

11) пружа стручну помоћ члановима коморе;

12) заступа интересе чланова коморе који обављају приватну праксу при закључивању уговора са организацијом здравственог осигурања;

13) даје предлог за добијање назива примаријуса, у складу са законом којим се уређује здравствена заштита;

14) прати и покреће иницијативу за предузимање законом прописаних мера у вези са повредом прописа о забрани рекламирања (оглашавања) у области здравствене заштите; 

15) обавља и друге послове, у складу са законом и статутом коморе.
	  

Издавање, обнављање и одузимање лиценце

 


Члан 9.

Комора издаје, обнавља или одузима лиценцу здравственим радницима, под условима прописаним законом којим се уређује здравствена заштита.

Директор коморе доноси решење о издавању, обнављању или одузимању лиценце.
	  

Упис у именик коморе

 


Члан 10.

Комора, односно огранак коморе, у складу са овим законом, води именике коморе, и то:

1) именик свих чланова коморе;

2) именик издатих, обновљених или одузетих лиценци;

3) именик изречених дисциплинских мера члановима коморе.

У именику чланова коморе из става 1. тачка 1) овог члана води се посебна евиденција о члановима коморе који су приправници, специјализанти, специјалисти или који имају ужу специјалност.

Именик из става 1. тач. 1) и 3) овог члана води огранак коморе, а именик из тачке 2) води комора.

Комора, на основу извештаја огранака о упису у именик из става 1. тач. 1) и 3) овог члана, води евиденције о члановима коморе уписаним у именик, односно о изреченим дисциплинским мерама члановима коморе. 

 


Члан 11.

На захтев здравственог радника, решење о упису у именик из члана 10. став 1. тачка 1) овог закона доноси огранак коморе, у року од 15 дана од дана подношења захтева, у складу са законом и статутом коморе. 

Решење из става 1. овог члана доноси одговорно лице у огранку коморе које је одређено статутом коморе.

Против решења из става 1. овог члана може се изјавити жалба надлежном органу коморе, у року од 15 дана од дана доношења решења.

Решење из става 3. овог члана коначно је у управном поступку и против њега може се покренути управни спор.

Огранак коморе дужан је да надлежном органу коморе доставља месечне извештаје о извршеном упису у именик из члана 10. став 1. тач. 1) и 3) овог закона, ради вођења евиденције.

 


Члан 12.

У комори се по службеној дужности, врши упис издатих, обновљених или одузетих лиценци у именик издатих, обновљених или одузетих лиценци из члана 10. став 1. тачка 2) овог закона, у року од 15 дана од дана издавања, обнављања или одузимања лиценце.

У огранку коморе се по службеној дужности, врши упис изречене дисциплинске мере члановима коморе у именик изречених дисциплинских мера из члана 10. став 1. тачка 3) овог закона, у року од 15 дана од дана изрицања дисциплинске мере.

 


Члан 13.

Чланови коморе дужни су да надлежном органу коморе пријаве све промене које су битне за упис у именик из члана 10. овог закона, као и друге битне чињенице из надлежности коморе, у року од 30 дана од дана сазнања за те промене, односно чињенице.

 


Члан 14.

Именици из члана 10. овог закона су јавне књиге.

 


Члан 15.

Комора уређује садржај и податке који се воде у именику, начин вођења и образац именика, образац извода из именика, уверења, потврда и евиденција, као и поступак уписа у именике, у складу са статутом коморе.

 


V. ОРГАНИЗАЦИЈА И РАД КОМОРЕ

 


Органи коморе

 


Члан 16.

Органи коморе јесу:

1) скупштина;

2) управни одбор;

3) надзорни одбор;

4) директор;

5) етички одбор коморе;

6) комисија за посредовање;

7) суд части првог степена;

8) суд части другог степена;

9) одбори коморе;

10) друга тела утврђена статутом коморе.

Мандат чланова органа коморе из става 1. тач. 1) до 4) овог члана траје четири године. 

Овлашћења и начин рада органа из става 1. овог члана ближе се уређују статутом коморе, у складу са законом.

 


Члан 17.

Директор, чланови управног и надзорног одбора не могу бити лица изабрана, постављена или именована на функцију у државном органу, органу територијалне аутономије или локалне самоуправе, лица изабрана у органе управљања, односно пословања високошколских установа, Српског лекарског друштва, удружења здравствених установа и других стручних удружења здравствених радника.

 


Члан 18.

Органи коморе из члана 16. овог закона организују се на начин којим се обезбеђује равноправна заступљеност свих огранака коморе, као и равноправно учешће у раду и одлучивању чланова коморе који професију здравственог радника обављају у здравственим установама или приватној пракси.

 


Члан 19.

Скупштина је највиши орган коморе.

Скупштина:

1) доноси статут коморе и друге опште акте;

2) доноси етички кодекс;

3) доноси годишњи програм рада коморе;

4) доноси пословник о свом раду и пословник о раду радних тела које образује;

5) бира и разрешава председника скупштине;

6) бира и разрешава директора и чланове управног и надзорног одбора;

7) бира и разрешава председника и чланове етичког одбора коморе; 

8) бира и разрешава судове части првог степена, као и суд части другог степена;

9) утврђује висину чланарине за чланове коморе;

10) утврђује износ надокнада за упис у именик чланова коморе, надокнада за издавање и обнављање лиценце, као и износ других надокнада за издавање извода, уверења и потврда из евиденција које води комора;

11) доноси одлуку о висини издвајања прихода коморе у фонд узајамне помоћи чланова коморе, који се води на посебном подрачуну коморе;

12) разматра извештаје о раду органа коморе и огранака коморе;

13) усваја извештај о раду и финансијском пословању коморе са годишњим обрачуном, као и друге извештаје које доставља управни и надзорни одбор коморе;

14) остварује сарадњу са коморама у земљи и иностранству;

15) обавља друге послове утврђене законом и статутом коморе.

 


Члан 20.

Скупштина има председника, кога бира из својих редова.

Председник скупштине представља скупштину, сазива седнице скупштине и врши друге послове у складу са законом и статутом коморе.

 


Члан 21.

Скупштина може образовати скупштинска већа, скупштинске одборе, стална и повремена радна тела ради боље организације рада коморе, разматрања појединих питања из свог делокруга, у складу са статутом.

Статутом се ближе уређују овлашћења, начин рада и избора скупштинских већа, скупштинских одбора, односно радних тела из става 1. овог члана, као и друга питања од значаја за њихов рад.

 


Члан 22.

Управни одбор:

1) спроводи одлуке скупштине;

2) утврђује предлог статута и других општих аката коморе;

3) утврђује предлог годишњег програма коморе;

4) предлаже државним органима мере за унапређење здравствене заштите и здравственог осигурања;

5) утврђује план прихода и расхода коморе и стара се о његовом извршењу;

6) усваја периодични обрачун и подноси скупштини на усвајање извештај о раду и финансијском пословању коморе са годишњим обрачуном;

7) разматра примедбе и предлоге чланова коморе, министарства надлежног за послове здравља, других државних органа и органа територијалне аутономије и локалне самоуправе, факултета и школа здравствене струке, организације обавезног здравственог осигурања, о чему подноси извештај скупштини; 

8) разматра и друге извештаје о раду коморе у вези са пословима које комора у складу са законом обавља; 

9) прати и покреће иницијативу за предузимање законом прописаних мера у вези са повредом прописа о забрани рекламирања (оглашавања) у области здравствене заштите и о томе подноси извештај скупштини;

10) врши и друге послове у складу са законом и статутом, као и послове које му повери скупштина.

 


Члан 23.

Чланове управног одбора, као и председника управног одбора бира и разрешава скупштина из реда својих чланова.

 


Члан 24.

Надзорни одбор врши контролу пословања коморе и унутрашњи надзор над радом коморе.

Чланове надзорног одбора и председника надзорног одбора бира и разрешава скупштина из реда својих чланова.

 


Члан 25.

Директор коморе:

1) руководи комором, представља и заступа комору;

2) одговара за законитост рада и пословања коморе;

3) припрема годишњи програм рада коморе;

4) подноси управном одбору извештаје о извршењу годишњег програма рада и плана прихода и расхода коморе;

5) решењем издаје, обнавља и одузима лиценцу;

6) извршава одлуке скупштине и управног одбора;

7) одлучује о правима, обавезама и одговорностима запослених у стручној служби коморе; 

8) утврђује правилник о систематизацији радних места у комори;

9) обавља друге послове одређене законом и статутом.

 


Члан 26.

Директора именује и разрешава скупштина из реда својих чланова.

За директора може бити именовано исто лице највише два пута узастопно.

 

Члан 27.

Етички одбор коморе:

1) разматра етичка питања која се односе на обављање лекарске, стоматолошке, фармацеутске професије, професије биохемичара, односно професије медицинских сестара и здравствених техничара;

2) даје мишљење о раду чланова коморе у складу са етичким кодексом;

3) промовише принципе професионалне етике ради успостављања етичког понашања чланова коморе у обављању професије здравственог радника;

4) обавља друге послове у вези са применом и поштовањем етичког кодекса.

Састав етичког одбора коморе, избор чланова и председника, као и начин рада, ближе се уређују статутом коморе, у складу са законом.

 

Члан 27а*

 

Председник скупштине коморе дужан је да у року од 90 дана пре истека мандата скупштине распише изборе за чланове нове скупштине коморе.*

Избор чланова нове скупштине коморе мора се окончати до дана престанка мандата скупштине коморе чији је председник расписао изборе за чланове скупштине коморе.*

Избор председника скупштине коморе, директора и чланова управног и надзорног одбора коморе врши се у року од 15 дана од дана конституисања скупштине коморе.*

Избор председника и чланова етичког одбора коморе, судова части првог степена, судова части другог степена, као и других органа коморе из члана 16. став 1. овог закона врши се у року од 90 дана од дана конституисања скупштине коморе.*

 


*Службени гласник РС, број 99/2010

 

Члан 27б*

 

Ако се до истека мандата скупштине коморе не конституише нова скупштина коморе, министар надлежан за послове здравља, најкасније у року од 15 дана од истека мандата чланова скупштине коморе, на предлог Српског лекарског друштва и постојећих удружења здравствених радника, именује одбор за расписивање избора за чланове скупштине коморе, односно конституисање скупштине коморе (у даљем тексту: Одбор) од представника чланова одговарајуће коморе.*

Одбор има овлашћење да расписује изборе за чланове скупштине коморе све до коначног избора чланова коморе и конституисања скупштине коморе у складу са овим законом.*

Одбор има 11 чланова.*

Одбор доноси пословник о свом раду.*

Одбор доноси одлуку о расписивању и спровођењу избора за чланове скупштине коморе у року од 30 дана од дана именовања чланова Одбора.*

Поступак кандидовања и избора чланова скупштине коморе спроводи се у року од 60 дана од дана доношења одлуке из става 5. овог члана, у складу са законом и статутом коморе.*

Скупштина коморе чији је избор извршен у складу са ст. 1 – 6. овог члана дужна је да изабере председника скупштине коморе, директора и чланове управног и надзорног одбора коморе у року од 30 дана од дана конституисања скупштине коморе, а председника и чланове етичког одбора коморе, судова части првог степена, судова части другог степена, као и других органа коморе из члана 16. став 1. овог закона, које у складу са статутом коморе, бира и разрешава скупштина коморе, у року од 60 дана од дана конституисања скупштине коморе.*

 

*Службени гласник РС, број 99/2010

 

Члан 27в*

 

Ако се и после два узастопно спроведена поступка расписивања избора за чланове скупштине коморе у складу са чланом 27б овог закона, не изврши избор чланова скупштине коморе, односно конституисање скупштине коморе, Одбор именује вршиоца дужности директора коморе као и привремени управни одбор коморе.*

Вршилац дужности директора коморе, као и привремени управни одбор коморе обављају послове све до коначног избора органа коморе у складу са овим законом.*

 

*Службени гласник РС, број 99/2010

    
	

Територијална организација коморе
    

 Члан 28.

Комора има огранке као своје организационе јединице.

Огранци коморе из става 1. овог члана обављају послове коморе из члана 7. тач. 2), 4), 5), 6) и 7) и члана 8. овог закона, у складу са овим законом и статутом коморе.

Подручје за које се образује огранак, број огранака, седиште огранка, организација и начин рада и руковођења огранком, стручна служба огранка, начин рада комисије за посредовање и суда части првог степена, као и друга питања неопходна за рад огранка, уређују се статутом коморе.

 


Општи акти коморе

 


Члан 29.

Комора доноси статут и друге опште акте у складу са законом и статутом коморе.

Статутом коморе ближе се уређују: послови које комора обавља у оквиру законских овлашћења; начин обављања послова коморе; унутрашња организација и рад коморе; састав, начин и поступак избора и надлежност органа коморе; број чланова у органима коморе; начин избора и опозива чланова у органима коморе; орган коморе који именује посредника, поступак посредовања; орган коморе који образује судове части, састав судова части, услови и начин избора и разрешења судија, надлежност судова части, лакше и теже повреде професионалних дужности и угледа члана коморе, поступак за покретање и утврђивање одговорности члана коморе, поступак пред судом части, изрицање мера, начин извршења изречених мера и рокови за покретање поступка и извршење мера, као и друга питања од значаја за решавање спорова; права и дужности чланова коморе; огранци коморе; организација и органи огранака коморе и њихово седиште; обављање стручних послова за комору, као и друга питања од значаја за рад и организацију коморе.

Министарство надлежно за послове здравља даје сагласност на статут коморе у делу који се односи на обављање јавних овлашћења коморе из члана 7. овог закона.

Статут коморе објављује се у „Службеном гласнику Републике Србије”.

 


Члан 30.

Скупштина коморе доноси етички кодекс којим се утврђују етичка начела у обављању професионалних дужности чланова коморе.

Етичким кодексом утврђују се и односи чланова коморе према пацијентима, као и међусобни односи чланова коморе.

Етички кодекс комора објављује у „Службеном гласнику Републике Србије”.

 


VI. СРЕДСТВА ЗА ОСНИВАЊЕ И РАД КОМОРЕ

 


Члан 31.

Средства за оснивање коморе обезбеђују се из:

1) буџета Републике Србије;

2) донација, поклона и легата.

 


Члан 32.

Комора стиче средства за рад од:

1) чланарине коју плаћају чланови коморе;

2) надокнаде за упис у именик чланова коморе;

3) надокнаде за издавање и обнављање лиценце;

4) легата;

5) поклона;

6) других извора, у складу са законом.

Чланови коморе дужни су да уредно плаћају чланарину, надокнаду за упис у именике, као и друге надокнаде за рад коморе, у складу са законом.

 


Члан 33.

Средства коморе воде се на рачуну.

Огранак коморе има подрачун на коме се налазе и воде средства за обављање послова и задатака огранка у складу са овим законом и статутом коморе.

Актом коморе уређује се износ средстава из члана 32. овог закона који се уплаћује на рачун коморе и део средстава који се уплаћује на подрачун огранка.

Средства из члана 32. став 1. тачка 3) овог закона уплаћују се на рачун коморе.

Легати и поклони из члана 32. став 1. тач. 4) и 5) овог закона воде се на посебном подрачуну коморе и користе се за обављање послова из надлежности коморе и развој коморе.

Наредбодавац за употребу средстава коморе јесте директор коморе, а изузетно лице које он овласти.

Наредбодавац за употребу средстава огранка коморе јесте лице утврђено статутом коморе.

Комора одговара за своје обавезе целокупном имовином којом располаже.

 


Члан 34.

Комора на посебном подрачуну води средства намењена за фонд узајамне помоћи чланова коморе. 

Средства фонда из става 1. овог члана могу се употребити за пружање непосредне помоћи члановима коморе, за осигурање чланова коморе код носиоца осигурања за ризик који може наступити због стручне грешке у складу са законом којим се уређује здравствена заштита, као и за стручно усавршавање чланова коморе, у складу са статутом коморе.

 


VII. ЈАВНОСТ РАДА КОМОРЕ

 


Члан 35.

Комора је дужна да обавештава јавност о свим питањима из надлежности коморе.

Комора је дужна да обавештава министарство надлежно за унутрашње послове, надлежне правосудне органе и министарство надлежно за послове здравља о дисциплинским поступцима који се воде против чланова коморе пред надлежним органима коморе, као и о поступцима издавања, обнављања или одузимања лиценце, ако се у тим поступцима установи да постоји сумња да је извршено кривично дело.

Комора је дужна да на захтев органа из става 2. овог члана достави потребне податке о чињеницама о којима има сазнање.

Министарство надлежно за послове здравља, факултети и школе здравствене струке, организација обавезног здравственог осигурања, најмање једном годишње, дају мишљење о раду коморе, које разматра скупштина коморе.

 


Члан 36.

Комора, самоиницијативно или по захтеву, обавештава министарство надлежно за послове здравља, друге државне органе, надлежне органе територијалне аутономије и локалне самоуправе, као и организацију обавезног здравственог осигурања, о проблемима у вези са обављањем здравствене делатности чланова коморе, као и о проблемима грађана у остваривању здравствене заштите, и предлаже мере за њихово решавање.

Комора сарађује са Српским лекарским друштвом, Друштвом фармацеута Србије, факултетима и школама здравствене струке, референтним здравственим установама, струковним удружењима здравствених радника и организацијом обавезног здравственог осигурања, као и организацијама добровољног здравственог осигурања, у вези са питањима значајним за рад коморе и здравствене заштите становништва.

 


VIII. ПОСРЕДОВАЊЕ У СПОРОВИМА И ДИСЦИПЛИНСКИ ПОСТУПАК

 


Посредовање у споровима

 


Члан 37.

Ради вансудског решавања спорова између чланова коморе, као и између члана коморе и пацијената, у вези са обављањем здравствене делатности, именује се посредник.

 


Члан38.

Поступак посредовања покреће се на захтев страна у спору из члана 37. овог закона.

О личности посредника неопходно је да се сагласе стране у спору.

Поступак посредовања окончава се измирењем, односно споразумом страна у спору или констатацијом да посредовање није успело, о чему се доноси закључак.

Дисциплинска одговорност чланова коморе

 


Члан 39.

Члан коморе дисциплински одговара пред судом части ако чињењем или нечињењем изврши повреду професионалне дужности или угледа члана коморе.

 


Члан 40.

Члан коморе врши повреду професионалне дужности или угледа члана коморе ако:

1) поступа у супротности са одредбама закона којим се уређује здравствена заштита и закона којим се уређује здравствено осигурање у пружању здравствене заштите пацијентима;

2) повреди етички кодекс;

3) обавља здравствену делатност нестручно, односно у супротности са савременим достигнућима медицинске, стоматолошке, односно фармацеутске науке и праксе, или ако начини стручну грешку;

4) својим понашањем према пацијентима, другим члановима коморе или трећим лицима повреди углед професије; 

5) у обављању здравствене делатности злоупотреби средства здравственог осигурања;

6) не испуњава обавезе члана коморе утврђене законом, статутом и другим општим актима коморе.

Статутом коморе одређују се и друге повреде професионалне дужности или угледа члана коморе.

Кривична или прекршајна одговорност, односно одговорност члана коморе из радног односа код послодавца, не искључује дисциплинску одговорност члана коморе по овом закону.

 


Члан 41.

Ако се на основу чињеница до којих комора дође у поступку посредовања из члана 38. овог закона, као и из притужби грађана или из других околности, посумња да је члан коморе извршио повреду професионалне дужности или угледа члана коморе из члана 40. овог закона, комора покреће дисциплински поступак против свог члана пред судом части.

 


Члан 42.

Суд части образује се као:

1) суд части првог степена;

2) суд части другог степена.

Суд части првог степена образује се у седишту огранка коморе, а суд части другог степена у седишту коморе.

 


Члан 43.

За повреде професионалне дужности или угледа члана коморе из члана 40. овог закона суд части може изрећи једну од следећих дисциплинских мера:

1) јавну опомену;

2) новчану казну у висини до 20% од просечне месечне зараде по запосленом у Републици, у месецу који претходи месецу у коме се казна изриче, по подацима републичког органа надлежног за послове статистике; 

3) привремену забрану самосталног рада у обављању одређених послова здравствене делатности; 

4) привремену забрану самосталног рада у обављању здравствене делатности.

 


Члан 44.

Дисциплинске мере из члана 43. тач. 1) и 2) овог закона изричу се за лакше повреде професионалне дужности и угледа члана коморе.

Дисциплинска мера из члана 43. тачка 2) овог закона може се изрећи у трајању од једног до шест месеци.

Дисциплинске мере из члана 43. тач. 3) и 4) овог закона изричу се за тежу повреду професионалне дужности и угледа члана коморе.

Дисциплинске мере из члана 43. тач. 3) и 4) овог закона не могу трајати краће од шест месеци, ни дуже од једне године, а у изузетним случајевима могу трајати до пет година.

 


Члан 45.

У поступку пред судом части сходно се примењују одговарајућа правила управног поступка о усменој расправи, доказивању, записнику и достављању, ако овим законом није друкчије одређено.

Члан коморе чија се дисциплинска одговорност утврђује мора бити саслушан у дисциплинском поступку и мора му се омогућити одбрана.

О саслушању члана коморе и спровођењу других доказа у дисциплинском поступку пред судом части води се записник.

О жалби против одлуке суда части првог степена решава суд части другог степена.

 


Члан 46.

Против коначне одлуке суда части којом је изречена дисциплинска мера из члана 43. тачка 1) овог закона члан коморе не може покренути управни спор.

Против коначне одлуке суда части којом је изречена дисциплинска мера из члана 43. тач. 2), 3) и 4) овог закона члан коморе може покренути управни спор.

Комора, односно огранак коморе, о коначној одлуци суда части којом је изречена дисциплинска мера из члана 43. тач. 3) и 4) овог закона обавештава министарство надлежно за послове здравља у року од осам дана.

 


Члан 47.

Застарелост покретања поступка пред судом части наступа истеком једне године од дана учињене повреде професионалне дужности и угледа члана коморе из члана 40. овог закона. 

Застарелост извршења мере из члана 43. тач. 1) до 4) овог закона наступа по истеку шест месеци од дана правноснажности одлуке о изреченој мери.

Застарелост се прекида сваком радњом која се предузима ради покретања поступка пред судом части или извршења мере.

После сваког прекида рок застарелости почиње поново да тече, с тим да застарелост настаје у сваком случају када протекне два пута онолико времена колико је по овом закону потребно за застарелост покретања поступка, односно извршења изречене мере.

 


IХ. СТРУЧНА СЛУЖБА КОМОРЕ

 


Члан 48.

Ради обављања стручних, административних и других послова комора образује стручну службу.

У погледу права, обавеза и одговорности по основу рада запослених у стручној служби коморе примењују се прописи којима се уређује рад.

Организација, рад и надлежност стручне службе коморе уређује се статутом коморе.

 


Х. НАДЗОР НАД РАДОМ КОМОРЕ

 


Члан49.

Надзор над законитошћу рада и аката коморе врши министарство надлежно за послове здравља.

У вршењу надзора из става 1. овог члана, министарство надлежно за послове здравља може тражити од коморе одговарајуће извештаје и податке, односно може извршити непосредан увид у рад коморе.

Комора је дужна да извештаје и податке из става 2. овог члана достави министарству надлежном за послове здравља у року од 30 дана од дана када су подаци затражени.

У вршењу надзора над јавним овлашћењима коморе примењују се одредбе закона којим се уређује државна управа.

Комора је дужна да министарству надлежном за послове здравља поднесе годишњи извештај о раду и финансијском пословању до краја фебруара текуће године за претходну годину.

 


Члан 50.

Надзор над законитим и наменским коришћењем средстава коморе, односно огранка коморе и поступањем коморе у погледу придржавања прописа о финансијском и рачуноводственом пословању врши министарство надлежно за послове финансија.

 


ХI. КАЗНЕНЕ ОДРЕДБЕ

 


Члан 51.

Новчаном казном од 300.000 до 1.000.000 динара казниће се за прекршај комора ако:

1) не изврши упис здравственог радника који испуњава услове прописане законом за упис у именик чланова коморе, односно ако изврши упис здравственог радника који не испуњава законом прописане услове у именик чланова коморе (члан 7. став 1. тачка 2);

2) на захтев члана коморе или другог овлашћеног правног или физичког лица не изда извод из именика који комора води, уверење или потврду о чињеницама о којима води евиденцију (члан 7. став 1. тачка 7);

3) члану коморе који има лиценцу не изда легитимацију (члан 7. став 1. тачка 10);

4) члану коморе који има лиценцу не изда идентификациони број (члан 7. став 1. тачка 11);

5) члану коморе изда, обнови или одузме лиценцу супротно закону (члан 9);

6) не води законом прописане именике коморе, односно ако не изврши упис података у именик коморе који води, односно ако изврши упис у именик супротно одредбама закона (чл. 10, 11. и 12).

За прекршај из става 1. овог члана казниће се и одговорно лице у комори новчаном казном од 20.000 до 50.000 динара.

 


Члан 52.

Новчаном казном од 10.000 до 50.000 динара казниће се за прекршај здравствени радник ако не обавести надлежну комору о променама које су битне за упис у именике које комора води, као и о другим битним чињеницама из надлежности коморе (члан 13). 

 


ХII. ПРЕЛАЗНЕ И ЗАВРШНЕ ОДРЕДБЕ

 


Члан 53.

Министарство надлежно за послове здравља именоваће најкасније у року од 30 дана од дана ступања на снагу овог закона одборе за припрему конституисања и почетак рада комора из члана 2. овог закона.

Одбори из става 1. овог члана имају по 11 чланова које именује министар надлежан за послове здравља на предлог Српског лекарског друштва и постојећих удружења здравствених радника.

Чланови одбора бирају из својих редова председника.

Одбор доноси статутарну одлуку коморе, којом се утврђују питања од значаја за конституисање и почетак рада коморе, начин и поступак спровођења избора за чланове скупштине коморе, у року од 30 дана од дана именовања одбора.

Одбор ће донети одлуку о расписивању и спровођењу избора за чланове скупштине коморе у року од 30 дана од дана доношења статутарне одлуке.

Поступак кандидовања и избора чланова скупштине обавиће се у року од 60 дана од дана доношења одлуке из става 5. овог члана.

 


Члан 54.

Конституисање органа коморе извршиће се у року од 30 дана од дана избора чланова скупштине.

 


Члан 55.

Комора почиње са радом најкасније у року од шест месеци од дана ступања на снагу овог закона.

Комора је дужна да донесе статут и друге опште акте предвиђене овим законом најкасније у року од три месеца од дана почетка рада коморе.

Комора ће почети са обављањем поверених послова, у складу са овим законом, у року од шест месеци од дана почетка рада коморе.

 


Члан 56.

Чланови коморе дужни су да у року од три месеца од дана почетка рада коморе доставе комори потребне податке ради уписа у именик коморе из члана 7. став 1. тачка 2) овог закона.

 


Члан 57.

Фармацеутска комора Србије преузима права, дужности, запослене, као и средства и имовину Фармацеутске коморе Србије основане у складу са чланом 77а Закона о здравственој заштити („Службени гласник РС”, бр. 17/92, 26/92, 50/92, 52/93, 53/93, 67/93, 48/94, 25/96 и 18/02).

 


Члан 58.

Даном ступања на снагу овог закона престају да важе одредбе чл. 77а–77е Закона о здравственој заштити („Службени гласник РС”, бр. 17/92, 26/92, 50/92, 52/93, 53/93, 67/93, 48/94, 25/96 и 18/02).

 


Члан 59.

Овај закон ступа на снагу осмог дана од дана објављивања у „Службеном гласнику Републике Србије”.

 


 


 


ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" ЗАКОНА

 


 


Закон о допунама Закона о коморама здравствених радника: "Службени гласник РС", број 99/2010-4

 

Члан 2.

 

Ако је члановима органа коморе истекао мандат пре ступања на снагу овог закона, а поступак избора, односно конституисања органа коморе није спроведен до дана ступања на снагу овог закона, тај поступак окончава се по одредбама овог закона.

 

Члан 3.

 

Овај закон ступа на снагу осмог дана од дана објављивања у „Службеном гласнику Републике Србије”.