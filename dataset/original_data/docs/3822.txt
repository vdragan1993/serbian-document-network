На основу члана 243. и члана 246. став 1. Закона о раду („Службени гласник РС”, бр. 24/05, 61/05, 54/09, 32/13 и 75/14),
Град Суботица и Савез самосталних синдиката Града Суботице – Синдикат запослених у комунално-стамбеној делатности Града Суботице, 21. августа 2015. године, закључили су
   
ПОСЕБАН КОЛЕКТИВНИ УГОВОР
за јавна и јавно комунална предузећа Града Суботице
"Службени гласник РС", број 83 од 3. октобра 
				2015.
   
I. ОСНОВНЕ ОДРЕДБЕ
Члан 1.
Овим посебним колективним уговором уређују се права, обавезе и одговорности из области радних односа у јавним и јавно комуналним предузећима, чији је оснивач Град Суботица, као и међусобни односи учесника овог колективног уговора у складу са законом и другим прописима (у даљем тексту: Уговор).
Овај уговор закључује се између оснивача и репрезентативног синдиката за територију Града Суботице у име свих запослених у јавним и јавно комуналним предузећима чији је оснивач Град Суботица.
Члан 2.
Оснивач, у смислу овог уговора је Град Суботица (у даљем тексту: Оснивач).
Послодавац, у смислу овог уговора је јавно и јавно комунално предузеће, чији је оснивач Град Суботица (у даљем тексту: Послодавац). 
Запослени, у смислу овог уговора, је лице које је у складу са законом и другим прописима засновало радни однос код послодавца из става 2. овог члана.
Комуналне делатности у смислу овог уговора су делатности које су одређене Законом о комуналним делатностима, Законом о јавним предузећима и посебним актима Оснивача.
Члан 3.
Оснивач, у складу са овим законом, обезбеђује организационе, материјалне и друге услове за изградњу, одржавање и функционисање комуналних објеката и за техничко и технолошко јединство система и уређује и обезбеђује обављање комуналних делатности и њихов развој.
Послодавци прате извршење посла, квалитет и обим услуга и производа и исплату зарада, обрачунату на основу критеријума и осталих елемената за утврђивање висине зараде утврђених законом и овим уговором.
Члан 4. 
Овај уговор непосредно се примењује, док ће се специфичности на основу основне делатности, код сваког послодавца регулисати колективним уговором код послодавца.
Колективним уговором код послодавца не могу се утврдити мања права од права утврђених овим уговором и Посебним колективним уговором за јавна предузећа у комуналној делатности на територији Републике Србије.
Члан 5.
Колективним уговором код послодавца и уговором о раду могу да се утврде и већа права и повољнији услови од права и услова која су утврђена овим уговором, као и друга права која нису утврђена овим уговором и законом.
Члан 6.
Уговорне стране су сагласне да ће се у року шест месеци, рачунајући од дана ступања на снагу овог уговора, приступити преговорима и закључити колективни уговор код послодавца.
Послодавац се обавезује да донесе нормативе и стандарде рада.
1. ОСНОВНА ПРАВА И ОБАВЕЗЕ
Члан 7.
Запослени, непосредно или преко својих представника имају право на информисање, изражавање својих ставова о битним питањима из области рада, као и на учешће у преговорима при закључивању колективних уговора.
Представник запослених због активности у раду из става 1. овог члана, не може бити позван на одговорност нити стављен у неповољнији положај у погледу услова рада због своје активности, ако поступа у складу са законом и колективним уговором или другим актом послодавца.
Члан 8.
Дужност запосленог је да:
1) савесно и одговорно обавља послове на којима ради;
2) поштује организацију рада и пословања код послодавца, као и услове и правила послодавца у вези са испуњавањем уговорних и других обавеза из радног односа;
3) обавести послодавца о битним околностима које утичу или би могле да утичу на обављање послова утврђених уговором о раду;
4) обавести послодавца о свакој врсти потенцијалне опасности за живот и здравље и настанак материјалне штете.
Члан 9.
Дужност послодавца је да:
1) запосленом за обављени рад исплати зараду, у складу са законом, овим уговором, колективним уговором код послодавца и уговором о раду;
2) запосленом обезбеди услове рада и организује рад ради безбедности и заштите живота и здравља на раду, у складу са законом и другим прописима;
3) запосленом пружи обавештење о условима рада, организацији рада, правилима и правима и обавезама које произлазе из прописа о раду и прописа о безбедности и заштити живота и здравља на раду;
4) запосленом обезбеди обављање послова утврђених уговором о раду;
5) затражи мишљење синдиката у случајевима када се ради о интересу запослених, а код послодавца код кога није образован синдикат од представника кога одреде запослени.
Члан 10.
Запослени има право на одговарајућу зараду, безбедност и здравља на раду, здравствену заштиту, заштиту личног интегритет, достојанство личности, а и друга права у случају болести, смањења или губитка радне способности и старости, материјално обезбеђење за време привремене незапослености, као и право на друге облике заштите, у складу са законом и колективним уговором код послодавца, односно уговором о раду.
Запослена жена има право на посебну заштиту за време трудноће и порођаја.
Запослени има право на посебну заштиту ради неге детета, у складу са законом, колективним уговором код послодавца, односно уговором о раду.
Запослени млади од 18 година живота и запослена особа са инвалидитетом, имају право на посебну заштиту у складу са законом, колективним уговором код послодавца, односно уговором о раду.
Члан 11.
Запослени има право увида у документе који садрже личне податке који се чувају код послодавца и право да захтева брисање података који нису од непосредног значаја за послове које обавља, као и исправљање нетачних података.
Лични подаци који се односе на запосленог не могу да буду доступни трећем лицу, осим у случајевима и под условима утврђеним законом или ако је то потребно ради доказивања права и обавеза из радног односа или у вези са радом.
Личне податке запослених може да прикупља, обрађује, користи и доставља трећим лицима само запослени овлашћен од стране директора.
Члан 12.
Послодавац и запослени дужни су да се придржавају права и обавеза утврђених законом, овим уговором, колективним уговором код послодавца и уговором о раду.
2. ЗАБРАНА ДИСКРИМИНАЦИЈЕ
Члан 13.
Забрањена је непосредна и посредна дискриминација лица која траже запослење, као и запослених, с обзиром на пол, рођење, језик, расу, боју коже, старост, трудноћу, здравствено стање, односно инвалидност, националну припадност, вероисповест, брачни статус, породичне обавезе, сексуално опредељење, политичко или друго уверење, социјално порекло, имовинско стање, чланство у политичким организацијама, синдикатима или неко друго лично својство.
Члан 14.
Дискриминација из члана 13. овог уговора забрањена је у односу на:
1) услове за запошљавање и избор кандидата за обављање одређеног посла;
2) услове рада и сва права из радног односа;
3) образовање, оспособљавање и усавршавање;
4) напредовање на послу;
5) отказ уговора о раду.
Одредбе уговора о раду којима се утврђује дискриминација по неком од основа из става 1. овог члана колективног уговора ништаве су.
Члан 15.
Забрањено је узнемиравање и сексуално узнемиравање.
Узнемиравање, у смислу закона, јесте свако нежељено понашање узроковано неким од основа из члана 13. овог уговора које има за циљ или представља повреду достојанства лица које тражи запослење, као и запосленог, а које изазива страх или ствара непријатељско, понижавајуће или увредљиво окружење.
Сексуално узнемиравање, у смислу Закона и става 1. овог члана, јесте свако вербално, невербално или физичко понашање које има за циљ или представља повреду достојанства лица које тражи запослење, као и запосленог у сфери полног живота, а које изазива страх или ствара непријатељско, понижавајуће или увредљиво окружење.
Члан 16.
У случајевима дискриминације у смислу одредаба члана 13–15. овог уговора лице које тражи запослење, као и запослени, може да покрене пред надлежним судом поступак за накнаду штете од послодавца у складу са законом и овим уговором.
II. РАДНИ ОДНОС
1. ЗАСНИВАЊЕ РАДНОГ ОДНОСА
Члан 17.
Радни однос може да заснује лице које испуњава опште услове, утврђене законом и овим уговором као и друге услове утврђене актом послодавца о организацији и систематизацији послова и радних задатака код послодавца.
Радни однос може да се заснује на неодређено или одређено време у складу са законом. 
Запослени заснива радни однос закључивањем уговора о раду.
Радни однос може да се закључи са лицем које први пут заснива радни однос у својству приправника у складу са законом и колективним уговором код послодавца.
Члан 18.
Кандидат је дужан да, приликом заснивања радног односа, послодавцу достави исправе и друге доказе о испуњености услова за рад на пословима за које заснива радни однос, утврђених правилником.
Послодавац не може од кандидата да захтева податке о породичном, односно брачном статусу и планирању породице, односно достављање исправа и других доказа који нису од непосредног значаја за обављање послова за које заснива радни однос.
Члан 19.
Запослени може засновати радни однос и са непуним радним временом у складу са законом, и своја права из радног односа остварује сразмерно времену проведеном на раду и оствареним резултатима рада.
Члан 20.
Послодавац је обавезан да потребу за заснивање радног односа пријави Националној служби за запошљавање.
Пријава садржи опште и посебне услове утврђене актом о организацији и систематизацији послова.
Пријем новозапослених може да се врши само по претходно добијеној сагласности од Оснивача, на основу образложене потребе за новим запошљавањем које даје послодавац на основу Програма пословања.
Послодавац је дужан да у случају повећања броја запослених, односно повећања коефицијената за обрачун зарада, обезбеди додатна средстава за зараде, у складу са Програмом пословања и Законом.
Послодавац може слободна радна места попунити интерним оглашавањем.
Члан 21.
Послодавац треба да затражи мишљење синдиката пре доношења општег акта којим се утврђује врста посла, стручна спрема и други посебни услови за рад на тим пословима. 
Послодавац је дужан да акт из става 1. овог члана, након доношења, достави синдикату.
III. РАДНО ВРЕМЕ
Члан 22.
Пуно радно време запослених износи по правилу 40 часова недељно и не може бити краће од 36 радних часова недељно.
Радна недеља траје, по правилу, пет радних дана.
Распоред радног времена у оквиру радне недеље утврђује послодавац.
Радни дан по правилу траје осам часова.
Према потребама процеса рада и организационих делова може се утврдити и клизно радно време.
Члан 23.
Запосленом који ради на нарочито тешким, напорним и за здравље штетним пословима, утврђеним законом или општим актом, на којима и поред примене одговарајућих мера безбедности и заштите живота и здравља на раду, средстава и опреме за личну заштиту на раду постоји повећано штетно дејство на здравље запосленог – скраћује се радно време сразмерно штетном дејству услова рада на здравље и радну способност запосленог, а највише 10 часова недељно (послови са повећаним ризиком).
Скраћено радно време утврђује се на основу стручне анализе, у складу са законом.
Актом код послодавца утврђују се критеријуми за радна места са посебним условима рада у погледу повећаног ризика на здравље запослених, специфичности посла и технолошког процеса.
Запослени који ради скраћено радно време има сва права из радног односа као да ради са пуним радним временом.
Члан 24.
На захтев послодавца, запослени је дужан да ради дуже од пуног радног времена у случају више силе, изненадног повећања обима посла и у другим случајевима када је неопходно да се у одређеном року заврши посао који није планиран (у даљем тексту: прековремени рад). 
Прековремени рад не може да траје дуже од осам часова недељно.
Запослени не може да ради дуже од 12 часова дневно укључујући и прековремени рад.
Послодавац је дужан да писмено обавести запослене о распореду и о промени распореда радног времена најмање пет дана унапред, осим у случају увођења прековременог рада. 
Изузетно послодавац може да писмено обавести запослене о распореду и промени распореда радног времена у краћем року од пет дана, али не краћем од 48 часова унапред у случају потребе посла услед наступања непредвиђених околности.
Запосленом који ради на пословима на којима је уведено скраћено радно време у складу са чланом 23. овог уговора не може да се одреди прековремени рад на тим пословима, ако законом није другачије одређено.
Члан 25.
Рад који се обавља у времену од 22 часа до шест часова наредног дана сматра се радом ноћу. 
Запосленом који ради ноћу најмање три часа сваког радног дана или трећину пуног радног времена у току једне радне недеље послодавац је дужан да обезбеди обављање послова у току дана ако би, по мишљењу надлежног здравственог органа, такав рад довео до погоршања његовог здравственог стања. 
Послодавац је дужан да пре увођења ноћног рада затражи мишљење синдиката о мерама безбедности и заштите живота и здравља на раду запослених који рад обављају.
Члан 26.
Послодавац, у складу са Законом, може вршити и прерасподелу радног времена посебним решењем и то:
– кад то захтева природа делатности ради обезбеђења потребног обима и квалитета услуга;
– у циљу боље организације рада и рационалнијег коришћења средстава рада;
– због рационалног коришћења радног времена у циљу извршавања одређених послова у утврђеним роковима.
IV. ОДМОРИ И ОДСУСТВА
Члан 27.
Запослени има право на одмор и одсуства са рада у складу са законом, овим уговором, колективним уговором код послодавца односно уговором о раду.
1. Годишњи одмор
Члан 28.
За сваку календарску годину запослени има право на годишњи одмор у трајању утврђеном колективним уговором код послодавца, а најмање 20 радних дана.
Дужина годишњег одмора утврђује се тако што се законски минимум од 20 радних дана увећава по основу доприноса на раду, услова рада, радног искуства, стручне спреме запосленог, дужине стажа осигурања, сложености послова, здравственог стања и других критеријума утврђених Колективним уговором код послодавца, и то: 
а) допринос на раду до 5 радних дана;
б) услови рада – отежани услови рада – до 5 радних дана;
в) радно искуство до 5 година стажа 1 радни дан, а на сваких започетих 5 година радног стажа по један радни дан;
г) стручна спрема:
а. без стручне спреме – 1 радни дан,
б. КВ и средња стручна спрема – 2 радна дана,
в. ВКВ и виша стручна спрема – 3 радна дана,
г. висока стручна спрема и мастер – 4 радна дана,
д. магистар наука – 5 радних дана,
ђ. доктор наука – 6 радних дана;
д) социјални услови:
а. инвалиду рада и војном инвалиду – 3 радна дана,
б. родитељу, усвојитељу, старатељу или хранитељу са једним малолетним дететом – 2 радна дана, а за свако наредно малолетно дете по 1 радни дан,
в. самохраном родитељу са дететом до 14 година – 3 радна дана, с тим што се овај број дана увећава за по 2 радна дана за свако наредно дете млађе од 14 година,
г. запосленом који се стара о члану уже породице који је ометен у развоју, има тешко телесно оштећење или болест услед које је потпуно непокретан или врло слабо покретан – 5 радних дана. 
Колективним уговором код послодавца могу се предвидети и друга мерила и основе.
Колективним уговором код послодавца, и уговором о раду, одређују се послови који се, у смислу става 2. тачке б) овог члана, сматрају радом под отежаним условима.
Годишњи одмор утврђен по свим основама из ст. 2. и 3. овог члана и другим мерилима и основама предвиђеним колективним уговором код послодавца, на може трајати дуже од 30 радних дана.
При утврђивању дужине годишњег одмора радна недеља рачуна се као пет радних дана.
Члан 29.
Запосленом са 30 година пензијског стажа или 55 година живота и запосленој са 25 година пензијског стажа или 50 година живота, утврђује се дужина годишњег одмора у трајању од 30 радних дана.
Члан 30.
Запослени има право на дванаестину годишњег одмора (сразмерни део) за сваки месец дана рада у календарској години у којој је засновао радни однос или у којој му престаје радни однос.
Члан 31.
У случају престанка радног односа, послодавац је дужан да запосленом који није искористио годишњи одмор у целини или делимично, исплати новчану накнаду уместо коришћења годишњег одмора, у висини просечне зараде у претходних 12 месеци, сразмерно броју дана неискоришћеног годишњег одмора. 
Накнада из става 1. овог члана има карактер накнаде штете.
Члан 32.
Годишњи одмор може да се користи у целини или у два или више делова. 
Уколико запослени користи цео годишњи одмор, исти мора да започне у календарској години за коју користи годишњи одмор.
У случају ако запослени користи годишњи одмор у деловима, први део користи у трајању од најмање две радне недеље у континуитету у току календарске године, а други део најкасније до 30-ог јуна наредне године.
Запослени може да користи други део годишњег одмора у деловима само на свој захтев, у договору са послодавцем.
Члан 33.
Распоред коришћења годишњег одмора утврђује послодавац према плану коришћења годишњег одмора за сваку годину, ако се тиме не ремети процес рада послодавца.
Решење о коришћењу годишњег одмора доноси директор послодавца у писаној форми и уручује запосленом.
2. Плаћено одсуство
Члан 34.
Запослени има право а послодавац је дужан да запосленом омогући плаћено одсуство у укупном трајању до 7 радних дана у календарској години у следећим случајевима:




1) ступања у брак


5 радних дана;




2) порођаја супруге или усвојење детета


5 радних дана;




3) склапање брака и порођај другог члана уже породице


3 радна дана;




4) смрти члана уже породице 


5 радних дана;




5) смрти брата или сестре брачног друга запосленог и смрти лица које живе у заједничком домаћинству са запосленим; 






6) теже болести члана уже породице


5 радних дана;




7) селидбе сопственог домаћинства:


 




а) на подручју истог насељеног места


2 радна дана,




б) ван подручја места становања


3 радна дана;




8) полагања испита у оквиру стручног усавршавања или образовања


7 радних дана;




9) отклањање последица у домаћинству запосленог изазваних вишом силом


3 радна дана;




10) коришћења организованог рекреативног одмора у циљу превенције радне инвалидности


7 радних дана;




11) учествовања на спортским и радно-производним такмичењима


3–7 радних дана;




12) добровољног давања крви, рачунајући и дан давања крви


2 узастопна дана;




13) припреме за одлазак на одслужење војног рока (изузев цивилног служења)


2 радна дана.




Члановима уже породице, у смислу овог уговора, сматрају се: брачни и ванбрачни друг, дете рођено у браку и ван брака, браћа, сестре, родитељи, усвојилац, усвојеник, старатељ и друго лице према коме запослени има законску обавезу издржавања.
Изузетно, у случајевима из става 1. тач. 1, 2, 4, 7, 11. и 13. овог члана укупан број радних дана који се користе као плаћено одсуство у току календарске године увећава се за број дана који је утврђен као време одсуства у сваком од тих случајева.
Плаћено одсуство се одобрава, на писмени захтев запосленог, под условом да је запослени приложио одговарајућу документацију (доказ о постојању правног основа за коришћење плаћеног одсуства).
Члан 35.
Запосленом се може одобрити плаћено одсуство у трајању дужем од седам дана, а највише до 30 радних дана у току календарске године у случају: полагања стручног испита или испита којим се стиче непосредно виши степен образовања у области у коју спадају послови које запослени обавља, израде докторске дисертације, учешћа у студијским или експертским групама и другим облицима стручног усавршавања, када то захтева потреба процеса рада и увођење новог начина и организације рада.
Када процес пословања захтева доквалификацију, преквалификацију, стручно усавршавање, трошкови истог падају на терет послодавца.
У случају да запослени прекине образовање, стручно оспособљавање или усавршавање, дужан је да послодавцу накнади трошкове, осим ако је то учинио из оправданих разлога. 
3. Неплаћено одсуство
Члан 36.
Ако одсуство запосленог не би битно утицало на извршавање послова радног места на које је распоређен може му се одобрити неплаћено одсуство у календарској години, и то:
1) ради школовања, специјализације или другог вида стручног образовања и усавршавања којем запослени приступа на своју иницијативу – до 30 радних дана;
2) ради неговања члана уже породице – до 5 дана;
3) ради обављања личних послова – до 7 радних дана;
4) за случај смрти блиског сродника по крвном или тазбинском сродству – 2 радна дана.
Право запосленог на неплаћено одсуство и дужина његовог трајања утврђује се решењем директора.
Запосленом се може одобрити и дуже одсуство без накнаде зараде у случају да то не ремети процес рада. 
Колективним уговором код послодавца утврђују се и други случајеви за који се одобрава одсуство без накнаде зараде.
4. Мировање радног односа
Члан 37.
Запосленом мирују права и обавезе које се стичу на раду и по основу рада у складу са законом.
Запослени коме мирују права и обавезе које се стичу на раду и по основу рада у складу са законом има право да се у року од 15 дана од дана одслужења, односно дослужења војног рока, престанка рада у иностранству, односно код другог послодавца, престанка функције, повратка са издржавања казне затвора, односно мере безбедности, васпитне или заштитне мере – врати на рад код послодавца.
V. БЕЗБЕДНОСТ И ЗДРАВЉЕ НА РАДУ И ЗАШТИТА ЗАПОСЛЕНИХ
Члан 38.
Запослени код послодавца имају право да изаберу једног или више представника за безбедност и здравље на раду.
Најмање три представника запослених образују Одбор за безбедност и здравље на раду.
Послодавац који има 50 и више запослених дужан је да у Одбор именује најмање једног свог представника, тако да број представника запослених буде већи за најмање један од броја представника послодавца.
Поступак избора и начин рада представника запослених и Одбора, број представника запослених код послодавца, као и њихов однос са синдикатом уређују се колективним уговором код послодавца.
Члан 39.
Послодавац се обавезује да запосленима обезбеди и утврди права, обавезе и одговорности у области безбедности и здравља на раду у складу са Законом и општим актом о безбедности и здравља на раду.
Послодавац је у обавези да колективним уговором код послодавца и општим актом о безбедности и здравља на раду утврди радна места са посебним условима рада на којима постоји опасност од повређивања, професионалних или других обољења, као и примена закона за увећање радног стажа. 
Пуно радно време се скраћује запосленом који ради на нарочито тешким, напорним и за здравље штетним пословима све у складу са одредбама колективног уговора код послодавца и у складу са општим актом о процени ризика. 
Запослени је дужан да поштује прописе о безбедности и заштити живота и здравља на раду како не би угрозио своју безбедност и здравље, као и безбедност и здравље запослених и других лица.
Запослени је дужан да обавести послодавца о свакој врсти потенцијалне опасности која би могла да утиче на безбедност и здравље на раду.
Члан 40.
Послодавац обезбеђује превентивне мере ради безбедности и заштите живота и здравља запослених на раду, као и потребна финансијска средства у складу са законом, овим уговором и колективним уговором код послодавца.
Послодавац је обавезан да у Програму безбедности и здравља на раду, на свим пословима на којима је предвиђен радни стаж са увећаним трајањем, обезбеди систематске лекарске прегледе, најмање једном годишње.
Члан 41.
Послодавац је дужан а запослени има право и обавезу да се пре почетка рада упозна са мерама безбедности и заштите живота и здравља на раду за обављање послова на које је распоређен, као и да се оспособи за њихово спровођење.
Запослени има право да одбије да ради ако му прети непосредна опасност за живот и здравље због тога што нису спроведене мере безбедности и заштите живота и здравља на раду на пословима на којима је распоређен, све док се те мере не обезбеде и у другим случајевима прописаним законима који регулишу област безбедности и здравља на раду.
Запослени је дужан да примењује прописане мере о безбедности и заштити живота и здравља на раду и да наменски користи средства за рад и да са њима пажљиво рукује, да на би угрозио своју, као и безбедност и здравље запослених и других лица.
Члан 42.
Послодавац је дужан да годишње, у складу са Програмом пословања, обезбеди средства за превенцију радне инвалидности за најмање 10% запослених.
Члан 43.
Запосленом инвалиду рада у складу са прописима о пензијском и инвалидском осигурању, послодавац је дужан да обезбеди обављање послова према преосталој способности.
Запосленом код кога је у складу са прописима о пензијском и инвалидском осигурању утврђено да постоји опасност од настанка инвалидности на одређеним пословима, послодавац је дужан да обезбеди обављање другог одговарајућег посла.
Члан 44.
Послодавац је дужан да осигура све запослене за случај смрти, инвалидитета и друго, а висину премије осигурања утврђује Надзорни одбор у складу са финансијским могућностима послодавца.
Послодавац може да плати допунско пензијско и инвалидско осигурање у складу са финансијским могућностима.
Члан 45.
Колективним уговором код послодавца разрадиће се права и посебна права запослених на заштиту:
– личних података,
– омладине,
– материнства,
– породиљског одсуства,
– одсуство са рада ради неге детета,
– одсуство са рада ради посебне неге детета или друге особе и
– особа са инвалидитетом и посебним сметњама (потребама).
VI. ЗАРАДЕ, НАКНАДА ЗАРАДЕ И ДРУГА ПРИМАЊА
1. ЗАРАДА
Члан 46.
Маса средстава за зараде утврђена је Програмом пословања послодавца у складу са Законом, на који сагласност даје Оснивач и надлежна министарства.
Члан 47.
Запослени има право на одговарајућу зараду, накнаду зараде и друга примања у складу са законом и колективним уговором и уговором о раду.
Зарада се састоји из:
– зараде за обављени рад и време проведено на раду;
– зараде по основу доприноса запосленог пословном успеху послодавца (награде, бонуси и слично);
– других примања по основу радног односа уговорених колективним уговором код послодавца и уговором о раду.
Зарада запосленог за обављени рад и време проведено на раду утврђује се на основу:
1. основне зараде;
2. дела зараде за радни учинак;
3. увећане зараде.
Члан 48.
Приправник има право на зараду најмање у висини 80% основне зараде за послове за које је закључио уговор о раду, као и на накнаду трошкова и друга примања, у складу са колективним уговором код послодавца и уговором о раду.
1.1. Зарада за обављени рад и време проведено на раду
1.1.1. Основна зарада
Члан 49.
Основна зарада одређује се на основу услова, утврђених правилником, потребних за рад на пословима за које је запослени закључио уговор о раду и времена проведеног на раду.
Цена рада не може бити нижа од минималне цене рада утврђене одлуком Социјално-економског савета основаног за територију Републике Србије, односно одлуком Владе Републике Србије. 
Основна зарада код Послодавца кретаће се у распону од 1:5.
1.1.2. Део зараде за радни учинак
Члан 50.
Радни учинак одређује се на основу квалитета и обима обављеног посла у односу на обавезе, као и односа запосленог према радним обавезама.
1.1.3. Увећана зарада
Члан 51.
Основна зарада запосленог увећава се и то:
1. за рад на дан државног и верског празника, који је по закону нерадни дан – 130% од основице;
2. за рад ноћу (рад који се обавља од 22 до 6 часова наредног дана) ако такав рад није вреднован при утврђивању основне зараде – 30% од основице;
3. за прековремени рад у који се не урачунава радно време унапред одређено на основу извршења годишње прерасподеле времена, најмање – 26% од основице;
4. за рад у смени уколико није вреднован при утврђивању основне зараде – 26% од основице;
5. за рад недељом, ако такав рад није вреднован при утврђивању основне зараде – 15% од основице.
Ако се истовремено стекну услови за увећање зараде у смислу става 1. овог члана по више основа, проценат не може бити нижи од збира процената по сваком од основа увећања.
1.2. Учешће у добити
Члан 52.
Запослени имају право у учешћа у добити предузећа, сходно одредбама колективног уговора код послодавца, а по одлуци Надзорног одбора.
Запослени има право на учешће у добити предузећа сходно свом учешћу у њеном остварењу.
Члан 53.
По основу времена проведеног на раду за сваку пуну годину рада остварену у радном односу (минули рад) најмање 0,4%.
Члан 54.
Колективним уговором код послодавца и уговором о раду могу да се утврде и други случајеви у којима запослени има право на увећану зараду.
Основицу за обрачун увећане зараде чини основна зарада утврђена у складу са законом, колективним уговором код послодавца и уговором о раду.
2. НАКНАДА ЗАРАДЕ
Члан 55.
Запослени има право на накнаду зараде у висини просечне зараде у претходних 12 месеци у складу са овим уговором и колективним уговором код послодавца и уговором о раду, и то за време:
1. на дан празника који је нерадни дан; 
2. коришћења годишњег одмора; 
3. плаћеног одсуства и
4. војне вежбе и одазивања на позив војних и других државних органа.
Члан 56.
Запослени има право на накнаду зараде за време одсуствовање са рада због привремене спречености за рад до 30 дана и то:
1. у висини 75% просечне зараде у претходних 12 месеци пре месеца у којем је наступила привремена спреченост за рад, с тим да не може бити нижа од минималне зараде утврђене у складу са законом, ако је спреченост за рад проузрокована болешћу или повредом ван рада, ако законом није другачије одређено;
2. у висини од 100% просечне зараде у претходних 12 месеци пре месеца у којем је наступила привремена спреченост за рад, с тим да не може бити нижа од минималне зараде утврђене у складу са законом, ако је спреченост за рад проузрокована повредом на раду или професионалном болешћу, ако Законом није другачије одређено.
Запослени има право на накнаду штете због повреде на раду или професионалног обољења, на начин и у висини утврђеној Законом и колективним уговором код послодавца.
3. ДРУГА ПРИМАЊА
3.1. Отпремнина при одласка у пензију
Члан 57.
Послодавац је дужан да исплати отпремнину при одласку у пензију, у висини три просечне зараде који је запослени остварио за месец који претходи месецу у којем се исплаћује отпремнина, с тим да тако исплаћена отпремнина не може бити нижа од три просечне зараде по запосленом код послодавца на дан исплате, односно три просечне зараде по запосленом исплаћене у Републици према последњем објављеном податку републичког органа надлежног за послове статистике, ако је то за запосленог повољније.
3.2. Солидарна помоћ запосленима
Члан 58.
Општим актом, односно уговором о раду утврђује се право на:
1) јубиларну награду и солидарну помоћ;
2) друга примања, у складу са колективним уговором код послодавца и одобреним програмом рада и пословања, уколико обрачун и исплата тих примања није законом, односно другим прописом ограничена.
Послодавац може обезбедити поклон деци запослених старости до 15 година, у поводу Божића и Нове године, као и запосленој жени за Дан жена, највише у вредности неопорезивог износа који је предвиђен законом којим се уређује порез на доходак грађана.
3.3. Јубиларна награда
Члан 59.
Запослени има право на јубиларну награду, и то:
– за 10 година радног стажа који је остварио код послодавца 1 просечна зарада,
– за 20 година радног стажа који је остварио код послодавца 2 просечне зараде,
– за 30 година радног стажа који је остварио код послодавца 3 просечне зараде,
– за 40 година радног стажа који је остварио код послодавца 4 просечне зараде,
запосленог, на дан исплате, с тим да не може бити нижа од просечне зараде по запосленом код послодавца, односно просечне зараде по запосленом исплаћене у Републици Србији према последњем објављеном податку републичког органа надлежног за послове статистике, ако је то за запосленог повољније.
4. МИНИМАЛНА ЗАРАДА
Члан 60.
Запослени има право на минималну зараду за стандардни учинак и време проведено на раду.
Минимална зарада одређује се на основу минималне цене рада утврђене у складу са законом, времена проведеног на раду и пореза и доприноса који се плаћају из зараде.
Општим актом, односно уговором о раду утврђују се разлози за доношење одлуке о увођењу минималне зараде.
По истеку рока од шест месеци од доношења одлуке о увођењу минималне зараде послодавац је дужан да обавести репрезентативни синдикат о разлозима за наставак исплате минималне зараде.
Послодавац је дужан да минималну зараду исплати запосленом у висини која се одређује на основу одлуке о минималној цени рада која важи за месец у којем се врши исплата.
Запослени који прима минималну зараду, има право на увећану зараду, на накнаду трошкова и друга примања која се сматрају зарадом у складу са законом.
Основица за обрачун увећане зараде из става 6. овог члана је минимална зарада запосленог. 
Минимална цена рада утврђује се одлуком Социјално-економског савета основаног за територију Републике Србије или Одлуком Владе Републике Србије.
5. НАКНАДА ТРОШКОВА
Члан 61.
Запослени има право на накнаду трошкова у складу са колективним уговором код послодавца и уговором о раду, и то:
1) за долазак и одлазак са рада, у висини цене превозне карте у јавном саобраћају, ако послодавац није обезбедио сопствени превоз;
2) за време проведено на службеном путу у земљи;
3) за време проведено на службеном путу у иностранству;
4) смештаја и исхране за рад и боравак на терену, ако послодавац није запосленом обезбедио смештај и исхрану без накнаде;
5) висина накнада трошкова за исхрану у току рада, са припадајућим порезима и доприносима, утврђује се дневно најмање у износу од 250,00 динара;
6) за регрес за коришћење годишњег одмора, са припадајућим порезима и доприносима, најмање у висини 1/12 месечно од 75% просечно исплаћене зараде по запосленом у Републици Србији према последњем објављеном податку републичког органа надлежног за статистику, за претходну годину.
Запослени који има право на годишњи одмор у трајању краћем од 20 радних дана, или је искористио мањи број дана од пуног права на годишњи одмор има право на сразмерни износ регреса.
Висина трошкова из става 1. тачка 5) овог члана мора бити изражена у новцу.
Промена места становања запосленог након закључења уговора о раду, не може да утиче на увећање трошкова превоза које је послодавац дужан да накнади запосленом у тренутку закључења уговора о раду, без сагласности послодавца.
6. ОБРАЧУН И ЕВИДЕНЦИЈА ЗАРАДЕ И НАКНАДЕ ЗАРАДЕ
Члан 62.
Послодавац је дужан да запосленом приликом сваке исплате зараде и накнаде зараде достави обрачун.
Послодавац је дужан да запосленом достави обрачун и за месец за који није извршио исплату зараде, односно накнаде зараде.
Уз обрачун из става 2. овог члана послодавац је дужан да запосленом достави и обавештење да исплата зараде, односно накнаде зараде, није извршена и разлоге због којих није извршена исплата.
Обрачун зараде, односно накнаде зараде, из става 2. овог члана послодавац је дужан да запосленом достави најдоцније до краја месеца за претходни месец.
Обрачун из става 1. овог члана на основу кога је исплаћена зарада, односно накнада зараде у целости може се доставити запосленом у електронској форми. 
Обрачун зараде и накнаде зараде које је дужан да исплати послодавац у складу са законом представља извршну исправу. 
Запослени коме је зарада и накнада зараде исплаћена у складу са обрачуном из става 1. и 2. овог члана, задржава право да пред надлежним судом оспорава законитост тог обрачуна.
Члан 63.
Послодавац је дужан да води месечну евиденцију о заради и накнади зараде.
Евиденција садржи податке о заради, заради по одбитку пореза и доприноса из зараде и одбицима од зараде, за сваког запосленог.
Евиденцију потписује лице овлашћено за заступање или друго лице које оно овласти.
Члан 64.
Послодавац може новчано потраживање према запосленом наплатити обустављањем од његове зараде само на основу правноснажног судског решења, у случајевима утврђеним законом или уз пристанак запосленог.
На основу правноснажног судског решења и у случајевима утврђеним законом послодавац може запосленом да обустави од зараде највише до једне трећине зараде, односно накнаде зараде, ако законом није другачије одређено.
VII. УЧЕШЋЕ У УПРАВЉАЊУ
Члан 65.
Представници запослених у надзорном одбору предлажу се на начин утврђен статутом јавног предузећа.
Члан 66.
Репрезентативни синдикат, уз уважавање примедби, предлога и сугестија осталих синдиката код послодавца, учествује у поступку статусних промена предузећа, а посебно својинске трансформације или уговарања концесија предузећа, са правом давања мишљења и предлога.
VIII. ПРЕСТАНАК ПОТРЕБЕ ЗА РАДОМ ЗАПОСЛЕНИХ
Члан 67.
Уколико дође до престанка потребе за радним местом и радом запосленог, због технолошких, економских или организационих промена, потписници колективних уговора код послодавца су дужни да поштују процедуру прописану Законом о раду и донесу Програм за решавање вишка запослених у процесу рационализације, реструктуирања и припреме за приватизацију.
У случају престанка потребе за радним местом и за радом запослених у смислу става 1. овог члана, послодавац и представници репрезентативних синдиката обавезују се да донесу Програм за решавање вишка запослених.
Овим социјалним програмом се обезбеђују права на исплату отпремнине које не могу бити испод нивоа који је утврдила Влада Републике Србије.
Члан 68.
Послодавац је дужан да, пре доношења програма, у сарадњи са репрезентативним синдикатом код послодавца и републичком организацијом надлежном за запошљавање, предузме одговарајуће мере за ново запошљавање вишка запослених.
Члан 69.
Уколико дође до престанка потребе за радним местом и радом запосленог због технолошких, економских или организационих промена, при предлагању и утврђивању запосленог за чијим је радом престала потреба, одређивање критеријума за проглашавање технолошког вишка утврђиваће послодавац у складу са законом.
Одређивање радних места и запослених за чијим радом је престала потреба, врши надлежни орган послодавца применом критеријума утврђених позитивним законским одредбама и колективним уговором код послодавца.
Члан 70.
Послодавац не може донети одлуку о престанку радног односа запосленом по основу вишка запослених, без његове сагласности, и то:
1) инвалиду рада који је инвалидност стекао радом код тог послодавца;
2) самохраном родитељу са дететом до 15 година живота и
3) родитељу са дететом са посебним потребама.
Самохраним родитељем у смислу овог уговора сматра се родитељ који живи са најмање једним дететом, није у брачној или ванбрачној заједници, и који нема помоћи у издржавању детета од стране другог брачног друга или је та помоћ нижа од 50% минималне зараде у Републици утврђене у складу са законом.
Члан 71.
Послодавац је дужан да, пре отказа уговора о раду запосленом исплати отпремнину у висини утврђеној општим актом или уговором о раду у случају отказа уговора о раду услед технолошких, економских или организационих промена због којих престаје потреба за обављањем одређених послова или долази до смањења обима послова.
Висина отпремнине из става 1. овог члана утврђује се колективним уговором код послодавца и уговором о раду, с тим што не може бити нижа од једне трећине зараде запосленог за сваку навршену годину рада у радном односу код послодавца код кога остварује право на отпремнину. 
За утврђивање висине отпремнине рачуна се и време проведено у радном односу код послодавца претходника у случају статусне промене и промене послодавца у складу са законом, као и код повезаних лица са послодавцем у складу са законом. 
IX. НАКНАДА ШТЕТЕ
Члан 72.
Запослени је одговоран за штету коју је на раду или у вези са радом, намерно или крајњом непажњом, проузроковао послодавцу – у складу са законом и овим уговором.
Ако штету проузрокује више запослених, сваки запослени одговоран је за део штете коју је проузроковао.
Ако се за запосленог из става 2. овог члана не може утврдити део штете коју је проузроковао, сматра се да су сви запослени подједнако одговорни и штету надокнађују солидарно.
Ако је више запослених проузроковало штету кривичним делом са умишљајем, за штету одговарају солидарно.
Запослени који је на раду или у вези с радом намерно или крајњом непажњом проузроковао штету трећем лицу, а коју је накнадио послодавац, дужан је да послодавцу накнади износ исплаћене штете.
Постојање штете, њену висину, околности под којима је настала и ко је штету проузроковао утврђује посебна комисија коју образује послодавац, у складу са општим актом и овим уговором.
Члан 73.
Поступак за утврђивање одговорности запосленог за штету, покреће се решењем.
Директор је дужан да донесе решење о покретању поступка за утврђивање одговорности у року од пет дана од дана пријема пријаве о проузрокованој штети или личног сазнања да је проузрокована штета.
Пријава из става 2. овог члана, нарочито, садржи: име и презиме запосленог који је штету проузроковао, време и начин извршења штетне радње, доказе који указују да је запослени проузроковао штету и предлог руководиоцу да покрене поступак за утврђивање одговорности запосленог за штету.
Члан 74.
Решење о покретању поступка за утврђивање одговорности запосленог за штету доноси се у писаном облику и нарочито садржи: име и презиме запосленог, послове на које је запослени распоређен, време, место и начин извршења штетне радње и доказе који указују да је запослени извршио штетну радњу.
Директор образује комисију и заказује расправу о одговорности запосленог за насталу штету.
Члан 75.
Висина штете утврђује се на основу ценовника или књиговодствене евиденције вредности ствари.
Ако се висина штете не може утврдити у тачном износу, односно на основу ценовника или књиговодствене евиденције или би утврђивање њеног износа проузроковало несразмерне трошкове, висину накнаде штете утврђује комисија у паушалном износу, проценом штете или вештачењем преко стручног лица.
Члан 76.
Када комисија утврди чињенице и околности од утицаја на одговорност запосленог Послодавац доноси решење којим се запослени обавезује да надокнади штету или се ослобађа од одговорности.
Члан 77.
Послодавац може запосленог обавезати да штету надокнади у новцу или, ако је то могуће, поправком или довођењем оштећене ствари у стање у коме је постојало пре наступања штете.
О томе да ли пристаје или не пристаје да накнади штету, запослени је дужан да да писмену изјаву.
Ако запослени не пристане да надокнади штету или у утврђеном року од дана давања изјаве да пристаје да штету надокнади, исту не надокнади, о штети одлучује надлежни суд.
Члан 78.
Послодавац може у оправданим случајевима, делимично ослободити запосленог од накнаде штете коју је проузроковао, осим ако је штету проузроковао намерно.
Предлог за ослобађање од накнаде штете може поднети запослени.
При доношењу одлуке о делимичном ослобађању од накнаде штете, Послодавац ће ценити рад и понашање запосленог, као и да ли би запослени накнадом штете био доведен у тежак материјални положај.
Члан 79.
Ако запослени претрпи повреду или штету на раду или у вези са радом, послодавац је дужан да му надокнади штету, у складу са позитивним законским одредбама који регулишу ову област и колективним уговором код послодавца.
Ако се у року од 30 дана од дана претрпљене повреде или штете на раду или у вези са радом послодавац и запослени не споразумеју о накнади штете, запослени има право на накнаду штете пред надлежним судом
Члан 80.
Утврђивање постојање штете, њену висину, околности под којима је настала штета ближе се уређује колективним уговором код послодавца.
X. УСЛОВИ ЗА РАД СИНДИКАТА
Члан 81.
Послодавац је дужан да омогући запосленима синдикално организовање, у сладу са законом, овим уговором и колективним уговором код послодавца.
Организација синдиката има право на услове рада и деловање у складу са законом и колективним уговором код послодавца.
Активност синдиката врши се тако да не иде на штету редовног функционисања послодавца и радну дисциплину.
Члан 82.
Послодавац има обавезу да репрезентативну синдикалну организацију обавештава о питањима из своје надлежности, која су од битног значаја за економски и радно-социјални положај запослених а нарочито о:
– плану пословања и реализацији плана пословања,
– годишњем извештају о пословању предузећа, исказаној добити и планираној расподели исте,
– структури остварених трошкова,
– учешћу зарада у трошковима пословања послодавца,
– подацима о просечној заради, исплаћеним зарадама по квалификацијама и по организационим јединицама уколико их има,
– плановима развоја предузећа,
– броју новопримљених запослених, на које послове су распоређени,
– месечним извештајима о безбедности и заштити здравља на раду и повредама запослених,
– и другим питањима у складу са колективним уговором код послодавца.
Послодавац је дужан да репрезентативном синдикату омогући приступ свим пословима код послодавца, када је то потребно у циљу заштите права запослених утврђених законом и колективним уговорима, уз поштовање услова и стандарда утврђених законом.
Члан 83.
Послодавац је дужан да репрезентативном синдикату, без накнаде, обезбеди следеће услове за рад:
– коришћење пословног простора који подразумева потребан број канцеларија, у зависности од броја чланова синдиката са неопходним канцеларијским намештајем;
– стручну, административну и техничку помоћ, обрачун и наплату чланарине;
– по потреби, право коришћења и других просторија послодавца за одржавање већих скупова неопходних за остваривање улоге синдиката под условом да то не ремети процес рада;
– неопходне техничке услове за рад;
– посебна места за оглашавање синдикалних информација (да користе огласне табле предузећа или да поставе своје огласне табле) и
– употребу службеног аутомобила или другог одговарајућег превозног средства, са плаћеним трошковима за одлазак на састанке, семинаре и слично.
Члан 84.
Председник репрезентативног синдиката или повереник и чланови виших органа и организација синдиката у Грани или Савезу има право до 100 плаћених часова месечно, ради обављања функција у синдикату.
Чланови одбора организације синдиката код послодавца имају право до 50 плаћених часова месечно ради обављања функција у синдикату.
Колективни уговором код послодавца ће се утврдити број плаћених часова у зависности од потреба у истима.
Члан 85.
Послодавац је обавезан да представницима репрезентативног синдиката омогући одсуствовање са рада ради реализације програмских активности и присуствовање синдикалним састанцима, конференцијама, седницама, семинарима и конгресима по позиву органа који организује састанак.
Послодавац је обавезан да за едукативне семинаре и слично, а према одлуци надлежног органа синдиката, омогући одсуствовање са рада представницима синдиката у трајању од најмање седам радних дана годишње.
Послодавац је обавезан да представницима синдиката који су изабрани у више органе синдиката омогући одсуствовање са рада за учествовање у раду тих органа, уз приложен позив.
Послодавац је обавезан да представницима репрезентативног синдиката укључених у реализацију синдикалних активности везаних за рекреацију, касу узајамне помоћи и слично, омогући рад, у складу са правилима о раду синдикалне организације.
Члан 86.
Послодавац и репрезентативни синдикати који делују код послодавца залажу се за највећи могући степен међусобне сарадње, уважавања, демократског дијалога и разумевања.
Послодавац може позивати председника репрезентативног синдиката на седнице Надзорног одбора, нарочито када се разматрају иницијативе упућене од стране синдиката или одлучује о питањима која се односе на права и обавезе запослених.
Члан 87.
Представници организације синдиката могу да истичу разна обавештења на огласним таблама предузећа или да поставе своје огласне табле.
Активности синдиката врши се тако да не иде на штету редовног функционисања послодавца и радне дисциплине.
Члан 88.
Послодавац не може да откаже уговор о раду, нити на други начин да стави у неповољан положај (распоређивање на друге, мање плаћене послове, распоређивање у другу организациону целину, упућивање на рад у друго место рада, упућивање на рад код другог послодавца, проглашавање технолошким вишком) представника запослених (председник синдикалне организације – синдикални повереник, представник запослених у надзорном одбору послодавца, члан органа синдиката код послодавца, као и на нивоу локалне самоуправе и републичком нивоу) за време обављања функције и по престанку функције, због његовог статуса или активности у својству представника запослених, чланства у синдикату или учешћа у синдикалним активностима, ако поступа у складу са законом, колективним уговором код послодавца и уговором о раду.
XI. ПРАВО НА ШТРАЈК
Члан 89.
Начин организовања и спровођења штрајка врши се у складу са Законом о штрајку и колективним уговором код послодавца.
Штрајком се не сме угрозити право на живот, здравље и личну сигурност.
Члан 90.
Ако се код послодавца организује штрајк у складу са законом и другим прописима, послодавац је обавезан да донесе посебан акт о утврђивању минимума процеса рада за време штрајка.
Акт из става 1. овог члана, доноси послодавац у складу са законом и одредбама акта о оснивању предузећа.
Члан 91.
Послодавац појединачним актом одређује запослене који су у обавези да раде за време штрајка ради обезбеђивања минимума процеса рада.
Запослени који је одређен да ради за време штрајка, дужан је, да обавља своје послове и извршава посебне налоге утврђене актом из става 1. овог члана.
Послодавац је дужан да о утврђеном минимуму процеса рада обавести све кориснике преко средстава јавног информисања, имајући у виду да предузећа комуналне делатности пружају производе и услуге које су незаменљив услов живота и рада.
Члан 92.
Колективним уговором код послодавца ближе се утврђују посебни услови о остваривању минимума процеса рада и других права и обавеза послодавца и запослених за време штрајка сходно Одлуци о оснивању предузећа.
Посебни услови о остваривању минимума процеса рада одређују најнижи степен у обављању послова у оквиру делатности.
Колективним уговором код послодавца утврђују се послови који се неопходно морају обављати у току штрајка.
XII. НАЧИН РЕШАВАЊА СПОРОВА
Члан 93.
Уколико настане спор у поступку закључивања, односно измена и допуна или примене колективних уговора, остваривања права на синдикално организовање и штрајк, сматра се да је настао колективни радни спор.
У случају спора из става 1. овог члана примењиваће се одредбе Закона о мирном решавању радних спорова.
Члан 94.
Уколико настане спор поводом отказа уговора о раду и исплате минималне зараде, сматра се да је настао индивидуални радни спор.
У случају спора из става 1. овог члана примењиваће се одредбе Закона о мирном решавању радних спорова.
Процедура и поступак споразумног решавања индивидуалног радног спора регулисаће се колективним уговором код послодавца.
XIII. ПРЕЛАЗНЕ И ЗАВРШНЕ ОДРЕДБЕ
Члан 95.
Учесници овог уговора обавезују се да у оквиру својих овлашћења предузимају све потребне радње за примену његових одредби.
Члан 96.
Овај уговор се закључује на период од три године од дана ступања на снагу.
Измене и допуне Уговора врши се на начин и по поступку за његово закључивање.
Образложени предлог за измену и допуну може дати свака уговорна страна и подноси га другој уговорној страни у писменој форми.
Друга уговорна страна је дужна да се у року од 15 дана од дана подношења предлога из става 3. овог члана изјасни о предлогу.
Члан 97.
Овај уговор може се отказати у целости или делимично у случају када учесници не могу споразумно да реше одређено питање у вези примене, односно измене и допуне овог колективног уговора.
Отказ се доставља осталим учесницима у писаној форми са детаљним образложењем разлога за отказ.
У случају отказа, учесници су дужни да у року од 15 дана од дана достављања отказа из става 2. овог члана отпочну преговарање ради решавања спорног питања.
У случају отказа овај уговор се примењује до решавања спорног питања а најдуже шест месеци од достављања отказа.
Члан 98.
На сва питања која нису регулисана овим уговором, примењиваће се одредбе важећих закона и других прописа који регулишу ову област, у складу са специфичностима сваке поједине делатности. 
Уколико на дан ступања на снагу овог уговора није коначно одлучено о правима, обавезама и одговорностима запосленог примениће се одредбе овог уговора ако је то повољније за запосленог.
Члан 99.
За праћење примене одредби овог уговора надлежна је комисија коју формирају потписници овог уговора, а сачињавају је по два представника потписника овог уговора, од којих један члан обавезно треба да буде дипломирани правник.
Чланови комисије бирају председника и заменика председника из састава Комисије.
Закључци донети на Комисији, ако су једногласни, имају обавезујућу снагу за све учеснике у закључивању колективних уговора код послодаваца.
Члан 100.
Потписници су обавезни да преговоре о новом колективном уговору започну најкасније 60 дана пре истека рока на који је овај уговор закључен.
Припрему предлога Уговора врши комисија или радна група коју формирају потписници овог уговора.
Члан 101.
Овај уговор ступа на снагу осмог дана од дана објављивања у „Службеном гласнику Републике Србије”.
Број II-022-178/2015
У Суботици, 21. августа 2015. године
За Оснивача
градоначелник Града Суботице,
Јене Маглаи, с.р.
За Синдикат
председник Синдиката комуналаца
Града Суботице,
Петар Стипанчевић, с.р.