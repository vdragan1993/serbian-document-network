На основу члана 9. став 5. и члана 34. став 4. Закона о робним резервама („Службени гласник РС”, бр. 104/13 и 145/14 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси 
 
УРЕДБУ
о условима давања на зајам и у закуп појединих врста роба из робних резерви и условима за издавање у закуп непокретности 

				"Службени 
				гласник РС", број 60 од 8. јула 2015

				 
I. УВОДНА ОДРЕДБА
Члан 1.
Овом уредбом утврђују се услови под којима Републичка дирекција за робне резерве (у даљем тексту: Дирекција), може давати на зајам и у закуп појединe врстe роба из републичких робних резерви (у даљем тексту: роба) и услови за издавање у закуп непокретности.
II. УСЛОВИ ДАВАЊА РОБЕ НА ЗАЈАМ 
Члан 2.
Роба се може давати на зајам заинтересованим лицима, осим физичким лицима (у даљем тексту: зајмопримац), ради обнављања робних резерви и смањења трошкова складиштења и везаних трошкова, уз сагласност ресорног министарства.
Робне резерве се могу приоритетно дати на зајам министарству надлежном за унутрашње послове, за послове одбране и Војсци Србије, ради обезбеђења основних животних потреба и несметаног функционисања система одбране у условима могућих поремећаја у систему снабдевања.
Члан 3.
Роба се може давати на зајам под условом да:
1) је давање робе на зајам предвиђено годишњим програмом Дирекције;
2) зајмопримац није у судском спору са Дирекцијом; 
3) зајмопримац нема неизмирених доспелих обавеза према Дирекцији.
Члан 4.
Дирекција и зајмопримац закључују уговор о зајму којим се утврђује нарочито:
1) врста и количина робе која се даје на зајам;
2) тржишна вредност робе на дан закључења уговора; 
3) рок враћања позајмљене робе;
4) висина, обрачун и начин плаћања камате на вредност позајмљене робе; 
5) средства обезбеђења враћања позајмљене робе и плаћања уговорене камате.
Члан 5.
Зајмопримац враћа Дирекцији робу исте врсте, количине и квалитета. 
Уколико зајмопримац није у могућности да врати робу исте врсте, количине и квалитета, Дирекција може прихватити да зајмопримац врати другу врсту робе, у паритету који ће се утврдити на дан испоруке.
Члан 6.
Роба се може давати на зајам са роком враћања до годину дана, с тим да на образложени захтев зајмопримца, који се мора упутити најкасније 30 дана пре истека рока за враћање позајмице, Дирекција може продужити рок враћања робе.
Члан 7.
На вредност позајмљене робе плаћа се камата у висини есконтне стопе Народне банке Србије.
Камата се обрачунава месечно, а плаћа у року од осам дана од дана настанка обавезе.
Обавеза по основу камате може се измирити и робом којом послују робне резерве, у висини обрачунате камате.
Основица за обрачун камате јесте тржишна вредност робе на дан обрачуна обавезе.
Изузетно од одредбе става 1. овог члана, роба којој истиче рок употребе или роба која се даје на зајам министарству надлежном за унутрашње послове, за послове одбране и Војсци Србије може се давати на зајам и без камате.
Члан 8.
Зајмопримац ће Дирекцији, пре преузимања робе, предати 12 сопствених регистрованих меница ради уредног измирења камате и једно од следећих средстава обезбеђења враћања робе дате на зајам и обезбеђења уредног плаћања уговорене камате у роковима утврђеним овом уредбом, и то:
1) банкарску гаранцију, по моделу Дирекције, са клаузулом „на први позив” и „без приговора”, издату од банке чији је бонитет утврдила Народна банка Србије;
2) гаранцију Агенције за осигурање и финансирање извоза Републике Србије или 
3) доказ о упису хипотеке првог реда у јавне књиге на непокретној имовини зајмопримца у корист Дирекције, у висини тржишне вредности робе и износа камате до доспећа враћања робе.
Изузетно од одредаба става 1. овог члана уколико је зајмопримац јединица локалне самоуправе, јавно предузеће или друго правно лице са већинским државним капиталом или са јавним овлашћењима, Дирекцији доставља 14 сопствених регистрованих меница, као средство обезбеђења враћања робе дате на зајам и уредног измирења уговорених камата. 
Уколико је зајмопримац државни орган, не доставља средства обезбеђења.
III. УСЛОВИ ДАВАЊА РОБЕ У ЗАКУП 
Члан 9.
Дирекција може давати у закуп, ради коришћења одређене робе из републичких робних резерви које служе за потребе железнице, поште, телекомуникација, енергетике, здравства, водопривреде, електронских медија и штампарску делатност (у даљем тексту: наменска опрема), а која представља средство за рад јавних предузећа и установа у наведеним областима.
Републичке робне резерве не могу бити предмет залоге нити обезбеђења потраживања трећих лица према закупцу, као ни предмет било какве употребе, промене намене или убирања плодова без сагласности Дирекције.
Члан 10.
Наменска опрема може се давати у закуп ради коришћења под условом да корисник закупа:
1) врши текуће и инвестиционо одржавање предметне опреме;
2) плаћа закупнину за време коришћења опреме.
Закупнина из става 1. тачка 2) овог члана обрачунава се на основу тржишне вредности наменске опреме у години за коју се обрачунава закуп, уз примену прописане годишње стопе амортизације предметне опреме.
Члан 11.
Наменска опрема може се давати на коришћење на рок до годину дана, с тим што се тај рок на захтев закупца може продужавати.
Изузетно од става 1. овог члана, наменска опрема која се уграђује у објекте или производне линије (мостови, агрегати, трансформатори и др.) може се одобравати и за дужи рок коришћења, с тим што се сваке године утврђује тржишна вредност која служи као основа за обрачун закупнине.
Члан 12.
По престанку коришћења закупа наменске опреме корисник је дужан да ту опрему врати у технички-технолошко исправном и по потреби, конзервираном стању у складиште које одреди Дирекција или плати по тржишној вредности, уз претходно одобрење Дирекције.
Члан 13.
Дирекција и закупац наменске опреме уговором уређују врсту опреме, период коришћења, закупнину за време коришћења, начин преузимања, коришћења и враћања опреме и начин и рок плаћања закупнине, као и обавезе о одржавању закупљене опреме.
Уговором из става 1. овог члана утврдиће се обавеза корисника да у случају рата и других ванредних прилика наменску опрему дату на коришћење врати и пре истека уговореног рока и то одмах по пријему захтева Дирекције.
Члан 14.
Закупац ће Дирекцији, пре преузимања наменске опреме, предати 12 сопствених регистрованих меница ради уредног измирења закупнине и једно од следећих средстава обезбеђења уредног враћања наменске опреме дате у закуп и обезбеђења уредног измирења закупнине у роковима утврђеним овом уредбом, и то:
1) банкарску гаранцију по моделу Дирекције са клаузулом „на први позив” и „без приговора”, издату од банке чији је бонитет утврдила Народна банка Србије или 
2) доказ о упису хипотеке првог реда на непокретној имовини закупца у корист Дирекције, у висини тржишне вредности наменске опреме у години за коју се обрачунава закуп, уз примену годишње стопе амортизације и износа закупнине до доспећа враћања наменске опреме.
Изузетно, од одредба става 1. овог члана, Дирекција може, за наменску опрему чији технолошки рокови обнављања доспевају или ако се ради о здравственим установама или јавним предузећима или другом правном лицу са већинским државним капиталом или са јавним овлашћењима, прихватити 14 сопствених регистрованих меница као средство обезбеђења враћања наменске опреме и уредног измирења закупнине. 
Уколико је закупац државни орган, не доставља средства обезбеђења.
IV. УСЛОВИ ИЗДАВАЊА У ЗАКУП НЕПОКРЕТНОСТИ
Члан 15.
Непокретности које користи Дирекција, а које нису у потпуности искоришћене за складиштење робних резерви, могу се дати у закуп на одређено време, у складу са условима и процедуром уређеном прописом на основу кога се ствари у јавној својини дају у закуп.
Давање у закуп врши се путем јавног огласа, односно јавног надметања, даваоцу најповољније понуде.
Средства остварена од закупа непокретности приход су буџета Републике Србије.
V. ПРЕЛАЗНЕ И ЗАВРШНЕ ОДРЕДБЕ
Члан 16.
Уговори који су закључени на основу Уредбе о условима давања на зајам и коришћење роба из републичких робних резерви („Службени гласник РС”, број 86/04), важе до истека уговореног рока.
Члан 17. 
Даном ступања на снагу ове уредбе престаје да важи Уредба о условима давања на зајам и коришћење роба из републичких робних резерви („Службени гласник РС”, број 86/04). 
Члан 18.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-6830/2015-1
У Београду, 2. јула 2015. године
Влада
Председник,
Александар Вучић, с.р.