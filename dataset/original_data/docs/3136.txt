ЗАКОН


о регулисању обавеза Републике
Србије према Међународном монетарном фонду по основу коришћења средстава
алокације специјалних права вучења 

одобрених резолуцијама одбора гувернера бр.
64-3 и бр. 52-4 

„Службени гласник РС“, број 88 од 28.
октобра 2009.

 

 

Члан 1.

Овим законом уређују се обавезе Републике Србије према Међународном монетарном
фонду по основу коришћења средстава алокације специјалних права вучења
одобрених Републици Србији Резолуцијом Одбора гувернера Међународног монетарног
фонда (у даљем тексту: Фонд) о општој алокацији специјалних права вучења
(Резолуција бр. 64-3 од 7. августа 2009. године) и Резолуцијом Одбора гувернера
Фонда о IV измени Статута Фонда (Резолуција бр. 52-4 од 23. септембра 1997.
године, која је ступила на снагу 10. августа 2009. године) – посебна алокација,
у укупном износу од 388.370.952 специјалних права вучења (у даљем тексту: СПВ),
односно 346.710.593 СПВ по основу опште алокације и 41.660.359 СПВ по основу
посебне алокације. 

 

Члан 2.

Народна банка Србије, као фискални агент Републике Србије и депозитар новчаних
средстава Фонда, овлашћена је да прими и трансферише средства из члана 1. овог
закона на посебни рачун Министарства финансија, који ће за ту намену бити
отворен код Народне банке Србије. 

 

Члан 3.

Средства из члана 1. овог закона користиће се за потребе финансирања буџетског
дефицита и рефинансирање дуга Републике Србије. 

 

Члан 4.

Коришћење средстава из члана 1. овог закона представља дугорочну финансијску обавезу
Републике Србије према Фонду. 

Средства за редовно сервисирање камате према Фонду по основу коришћења
средстава из члана 1. овог закона, као и осталих припадајућих трошкова,
Република Србија обезбедиће у буџету за текућу годину. 

 

Члан 5.

Средства из члана 1. овог закона, Република Србија вратиће у роковима и на
начин предвиђен Статутом Фонда, а на основу одлука Фонда везаних за повлачење
или поништење средстава опште и посебне алокације. 

У случају из става 1. овог члана, средства за измиривање обавеза обезбеђиваће
се у буџету Републике Србије. 

 

Члан 6.

Трансакције у вези са измиривањем обавеза Републике Србије према Фонду обављају
се преко Народне банке Србије, као фискалног агента Републике Србије у Фонду.


 

Члан 7.

Овај закон ступа на снагу наредног дана од дана објављивања у „Службеном
гласнику Републике Србије”