На основу члана 7. став 2, члана 13. став 2, члана 218.
став 1. тачка 13. и члана 239. став 2. Закона о тржишту хартија од вредности и других
финансијских инструмената („Службени лист СРЈ”, број 65/2002 и „Службени гласник
РС”, број 57/2003),
Комисија за хартије од вредности доноси
 
ПРАВИЛНИК
о утврђивању врста хартија
од вредности и других финансијских инструмената
"Службени гласник РС", број 102
од 21. октобра 2003. 
 
 
Члан 1.
Овим правилником уређује се начин утврђивања врста хартија
од вредности и других финансијских инструмената које могу бити предмет јавне понуде
на организованом тржишту (у даљем тексту: хартије од вредности) у складу са одредбама
Закона о тржишту хартија од вредности и других финансијских инструмената – „Службени
лист СРЈ”, број 65/2002 – (у даљем тексту: Закон), начин утврђивања јединственог
идентификационог броја хартија од вредности и шифарника врста хартија од вредности
и утврђују услови за коришћење идентификационих бројева према ISO стандардима.
 
Члан 2.
Врста хартија од вредности утврђује се у складу са Међународним
стандардом ISO 10962: 2001 (Е), Хартије од вредности и сродни финансијски инструменти
– класификација финансијских инструмената (CFI код). 
CFI код се састоји од низа словних знакова којима се идентификују
врста хартије од вредности, појединачна права из те хартије и друга битна обележја
која се одређују с обзиром на врсту те хартије.
 
Члан 3.
Ближа ознака хартија од вредности утврђује се у складу са
Међународним стандардом ISO 6166: 2001, Хартије од вредности и сродни финансијски
инструменти – међународни јединствени идентификацијски број хартија од вредности
(ISIN). 
ISIN број се састоји од комбинације низа словних знакова
и бројева којима се идентификују земља издавања хартија од вредности, издавалац,
врста хартије од вредности и друга битна обележја те хартије.
 
Члан 4.
Дозвољена је дистрибуција и промет само хартија од вредности
чија је врста наведена у акту којим се дефинишу поједине врсте хартија од вредности
(у даљем тексту: шифарник врста хартија од вредности).
Дозвољена је дистрибуција и промет само дематеријализованих
хартија од вредности које имају додељен CFI код и ISIN број. 
Материјализованим хартијама од вредности додељује се 
CFI
код и ISIN број на обавезан захтев издаваоца тих хартија.
Правно лице овлашћено за обављање послова клиринга и салдирања
хартија од вредности које има овлашћење за доделу ових ознака издато од Удружења
националних агенција за идентификацију (ANNA S.C. Brussels, Belgium):
1) доноси одлуку о додели 
CFI кода и ISIN броја;
2) води шифарник врста хартија од вредности.
Ближе услове и поступак за доношење одлуке о додели 
CFI
кода и ISIN броја, начин вођења шифарника врста хартија од вредности и начин одређивања
ознака ради идентификације хартија од вредности, као и поступак по захтеву заинтересованих
лица за увођење нових врста хартија од вредности у шифарник врста хартија од вредности
утврђује лице из става 4. овог члана.
 
Члан 5.
Лице из члана 4. став 4. овог правилника подноси Комисији
за хартије од вредности захтев за давање сагласности на шифарник врста хартија од
вредности који садржи:
1) назив и седиште подносиоца захтева;
2) врсту и друга обележја хартија од вредности које се уводе
у шифарник;
3) изјаву да је обезбеђено несметано вршење клиринга и салдирања
обавеза и потраживања из хартија од вредности за чије увођење се захтева сагласност;
4) име и презиме, e-mail и/или поштанска адреса и телефонски
број особе за контакт са Комисијом за хартије од вредности поводом тог захтева;
5) датум подношења захтева и потпис овлашћеног лица.
На шифарник врста хартија од вредности и на измене и допуне
тог шифарника, које се врше ради увођења нових врста хартија од вредности, Комисија
за хартије од вредности решењем даје сагласност и утврђује врсте хартија од вредности
које могу бити предмет јавне понуде на организованом тржишту ако лице из члана
4. став 4. овог правилника:
1) испуњава услове за вођење шифарника хартија од вредности
у складу са овим правилником; 
2) може да обезбеди несметано вршење клиринга и салдирања
обавеза и потраживања из хартија од вредности које се воде у шифарнику врста хартија
од вредности.
Уз захтев за давање сагласности на шифарник врста хартија
од вредности Комисији за хартије од вредности доставља се доказ да су испуњени услови
из става 2. тач. 1. и 2. овог члана. 
 
Члан 6.
Комисија за хартије од вредности ће решењем одбити захтев
за давање сагласности на шифарник врста хартија од вредности ако:
1) хартије од вредности утврђене шифарником врста хартија
од вредности нису утврђене одредбама Закона као оне које могу бити предмет јавне
понуде на организованом тржишту;
2) хартије од вредности утврђене шифарником врста хартија
од вредности не могу бити утврђене као хартије од вредности у складу са међународним
стандардима из чл. 2. и 3. овог правилника; 
3) нису испуњени услови из члана 5, став 2, тач. 1. и
2. овог правилника. 
 
Члан 7.
Овај
правилник ступа на снагу осмог дана од дана објављивања у „Службеном гласнику Републике
Србије“.
  
Број 3/0-01-59/27-03 
У Београду, 29. септембра
2003. године
В.д. председника Комисије,
др Добросав Миловановић, с.р.