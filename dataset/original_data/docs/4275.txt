На основу члана 4. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 и 44/14), 
Влада доноси
 
ОДЛУКУ
о усклађивању пословања Јавног предузећа за транспорт нафте нафтоводима и транспорт деривата нафте продуктоводима са Законом о јавним предузећима
"Службени гласник РС", број 90 од 4. новембра 
				2016.
 
1. Уводне одредбе
Члан 1.
Јавно предузеће за транспорт нафте нафтоводима и транспорт деривата нафте продуктоводима (у даљем тексту: Јавно предузеће) основано је Одлуком о оснивању Јавног предузећа за транспорт нафте нафтоводима и транспорт деривата нафте продуктоводима („Службени гласник РС”, бр. 60/05, 83/05 и 37/11), ради обављања делатности транспорта нафте нафтоводима, транспорта деривата нафте продуктоводима, као и других делатности утврђених статутом Јавног предузећа.
Члан 2.
Јавно предузеће је уписано у Регистар привредних субјеката под бројем БД 92174/2005 од 1. октобра 2005. године.
Члан 3.
Оснивач Јавног предузећа је Република Србија, а права оснивача остварује Влада, Београд, Немањина 11, матични број 07020171 (у даљем тексту: Оснивач).
Члан 4.
Јавно предузеће послује под пословним именом: Јавно предузеће „Транснафта”.
Скраћено пословно име Јавног предузећа је: ЈП „Транснафта” Панчево.
Седиште Јавног предузећа је у Панчеву, Змај Јовина 1.
Члан 5.
Јавно предузеће има својство правног лица и права, обавезе и одговорности утврђене законом и овом одлуком. 
Јавно предузеће има печат и пријемни штамбиљ, чији се изглед и садржина утврђују статутом Јавног предузећа (у даљем тексту: Статут).
2. Делатности Јавног предузећа 
Члан 6.
Претежна делатност Јавног предузећа је:
– Шифра делатности: 4950,
– Назив делатности: Цевоводни транспорт.
У оквиру делатности из става 1. овог члана Јавно предузеће обавља транспорт нафте нафтоводима и транспорт деривата нафте продуктоводима. 
Делатности транспорт нафте нафтоводима и транспорт нафте продуктоводима су енергетске делатности од општег интереса.
Јавно предузеће може обављати и друге делатности утврђене Статутом, као и послове спољнотрговинског промета у оквиру регистроване делатности, у складу са законом. 
3. Права, обавезе и одговорности Оснивача према Јавном предузећу и Јавног предузећа према Оснивачу
Члан 7. 
Оснивач даје сагласност на следеће акте Jавног предузећа:
1) Статут;
2) дугорочне и средњорочне планове пословне стратегије и развоја Јавног предузећа; 
3) годишњи, односно трогодишњи програм пословања Јавног предузећа, усклађен са дугорочним и средњорочним планом пословне стратегије и развоја из тачке 2) овог става;
4) одлуку о расподели добити Јавног предузећа, односно одлуку о начину покрића губитка;
5) о давању гаранција, авала, јемстава, залога и других средстава обезбеђења за послове који нису из оквира делатности од општег интереса;
6) тарифу (одлуку о ценама, тарифни систем и др.) за делатности од општег интереса, осим ако другим законом није предвиђено да ту сагласност даје други државни орган;
7) одлуку о располагању (прибављању и отуђењу) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса, утврђених оснивачким актом;
8) акт о исплати стимулације Директора и извршног директора;
9) акт о општим условима за испоруку производа и услуга, уколико се ради о обављању делатности од општег интереса;
10) одлуку о куповини, продаји или издавању удела или акција у другом привредном субјекту;
11) одлуку о смањењу и повећању капитала Јавног предузећа;
12) акт о процени вредности капитала, као и на програм и одлуку о својинској трансформацији;
13) одлуку о избору представника Јавног предузећа у скупштини друштва капитала које обавља делатност од општег интереса, чији је једини власник Јавно предузеће;
14) друге одлуке, у складу са законом којим се уређује обављање делатности од општег интереса и овом одлуком.
Оснивач даје претходну сагласност на следеће одлуке Јавног предузећа:
1) о улагању капитала;
2) о статусним променама;
3) о оснивању других правних субјеката.
Члан 8.
У случају поремећаја у пословању Јавног предузећа, Oснивач предузима мере којима ће обезбедити услове за несметано функционисање Јавног предузећа, а нарочито:
1) промену унутрашње организације Јавног предузећа; 
2) разрешење органа које именује и именовање привремених органа Јавног предузећа; 
3) ограничење у погледу права располагања појединим средствима у јавној својини;
4) друге мере одређене законом којим се уређују услови и начин обављања делатности од општег интереса и овом одлуком. 
За време ратног стања или непосредне ратне опасности Оснивач може у Јавном предузећу утврдити организацију за извршавање послова од стратешког значаја за Републику Србију.
Члан 9.
Запослени у Јавном предузећу имају право на штрајк које остварују у складу са законом којим се уређује штрајк, колективним уговором и другим општим актом Јавног предузећа.
У случају штрајка, Јавно предузеће дужно је да обезбеди услове за обављање минимума процеса рада, у складу са законом којим се уређује штрајк и актом Оснивача о одређивању минимума процеса рада у Јавном предузећу.
4. Услови и начин утврђивања и распоређивања добити и начин покрића губитака и сношења ризика
Члан 10.
Јавно предузеће послује по тржишним условима.
Одлуку о расподели добити Јавног предузећа доноси Надзорни одбор, уз сагласност Оснивача и њоме се одређује део средстава који се уплаћује у буџет Републике Србије, у складу са законом. 
Одлуку о начину покрића губитка Јавног предузећа доноси Надзорни одбор, уз сагласност Оснивача.
Члан 11.
Јавно предузеће може улагати капитал у већ основана друштва капитала, уз претходну сагласност Оснивача.
5. Услови и начин задуживања Јавног предузећа 
Члан 12. 
Јавно предузеће може да се задужује под условима који су предвиђени законом којим се уређује јавни дуг. 
6. Заступање Јавног предузећа
Члан 13.
Јавно предузеће заступа директор без ограничења овлашћења. 
Директор може, у оквиру својих овлашћења, дати другом лицу писано пуномоћје за заступање Јавног предузећа. 
7. Износ основног капитала, опис, врста и вредност неновчаног улога 
Члан 14.
Средства којима је основано Јавно предузеће чине новчана средства у укупном износу од 500 евра, што у динарској противвредности по средњем курсу Народне банке Србије на дан уплате износи 42.440,00 динара, као и покретне и непокретне ствари, хартије од вредности, имовинска права и друге ствари и права, чија вредност изражена у новцу износи 44.066.000 евра, што у динарској противвредности по средњем курсу Народне банке Србије на дан обрачуна износи 3.615.174.640,00 динара, а којима је пословало ЈП „Нафтна индустрија Србије” у оквиру обављања делатности за које је основано Јавно предузеће, са стањем на дан 31. маја 2005. године.
Основни капитал из става 1. овог члана је удео Оснивача, као јединог члана са 100% учешћа у основном капиталу Јавног предузећа. 
Члан 15.
Јавно предузеће у оквиру обављања својих делатности стиче и прибавља средства из следећих извора:
1) прихода које оствари својим пословањем;
2) финансијских кредита;
3) улагања домаћих и страних лица;
4) других извора у складу са законом.
Средства за инвестициона улагања обезбеђују се из:
1) прихода које оствари својим пословањем;
2) кредита;
3) других извора у складу са законом.
8. Органи Јавног предузећа
Члан 16.
Органи Јавног предузећа су: Надзорни одбор и Директор.
а) Надзорни одбор 
Члан 17.
Надзорни одбор Јавног предузећа има пет чланова, које именује Оснивач, од којих је један председник с тим да се један члан именује из реда запослених у Јавном предузећу, док један члан мора бити независан члан Надзорног одбора.
Члан 18.
Мандат председника и чланова Надзорног одбора је четири године. 
Члан 19.
За председника и чланове Надзорног одбора именује се лице које испуњава услове прописане законом којим се уређује правни положај јавних предузећа.
Члан 20.
Представник запослених у Надзорном одбору предлаже се на начин утврђен Статутом Jавног предузећа. 
Надзорни одбор, Директор и извршни директор не могу предлагати представника запослених у Надзорном одбору.
Члан 21.
Мандат председнику и члановима Надзорног одбора престаје истеком периода на који су именовани, оставком или разрешењем.
Председник и чланови Надзорног одбора разрешавају се пре истека периода на који су именовани, у складу са законом којим се уређује правни положај јавних предузећа.
Председник и чланови Надзорног одбора којима је престао мандат, дужни су да врше своје дужности до именовања новог Надзорног одбора, односно именовања новог председника или члана Надзорног одбора, а најдуже шест месеци.
Члан 22.
Надзорни одбор:
1) доноси дугорочни и средњорочни план пословне стратегије и развоја и одговоран је за њихово спровођење;
2) доноси годишњи, односно трогодишњи програм пословања Јавног предузећа, усклађен са дугорочним и средњорочним планом пословне стратегије и развоја из тачке 1) овог става;
3) усваја извештај о степену реализације годишњег, односно трогодишњег програма пословања;
4) усваја тромесечни извештај о степену усклађености планираних и реализованих активности;
5) усваја финансијске извештаје;
6) надзире рад Директора;
7) доноси Статут Јавног предузећа;
8) одлучује о статусним променама, оснивању друштава капитала и улагању капитала; 
9) усваја акт о процени вредности капитала, као и програм и одлуку о својинској трансформацији;
10) одлучује о смањењу и повећању капитала Јавног предузећа;
11) одлучује о куповини, продаји или издавању удела или акција у другом привредном субјекту;
12) доноси одлуку о расподели добити, односно начину покрића губитка;
13) доноси одлуку о располагању (прибављање и отуђење) средствима велике вредности за обављање делатности Јавног предузећа; 
14) доноси одлуку о висини цена услуга за обављање делатности од општег интереса, у складу са законом; 
15) доноси одлуку о висини цена услуга за обављање делатности које нису од општег интереса, у складу са законом;
16) закључује уговоре о раду са Директором, у складу са законом којим се уређују радни односи; 
17) доноси акт о исплати стимулације за Директора и на предлог Директора доноси акт о исплати стимулације за извршног директора;
18) именује чланове Комисије за ревизију и поверава јој послове који нису предвиђени овом одлуком и разрешава њене чланове;
19) успоставља, одобрава и прати рачуноводство, унутрашњу контролу, финансијске извештаје и политику управљања ризицима;
20) даје сагласност Директору за предузимање послова или радњи у складу са законом, Статутом и овом одлуком;
21) врши друге послове у складу са законом и Статутом.
Одлуке из става 1. тач. 1), 2), 7), 9), 10), 11), 12), 13) и 17) овог члана Надзорни одбор доноси уз сагласност Оснивача.
Одлуку из става 1. тачка 14) овог члана доноси Надзорни одбор уз сагласност Оснивача, осим ако другим законом није предвиђено да ту сагласност даје други државни орган. 
Одлуке из става 1. тачка 8) овог члана Надзорни одбор доноси уз претходну сагласност Оснивача. 
Члан 23.
Надзорни одбор одлучује већином гласова својих чланова.
Надзорни одбор не може пренети право одлучивања о питањима из своје надлежности на Директора или друго лице у Jавном предузећу.
Надзорни одбор доноси пословник о раду.
Члан 24.
Председник и чланови Надзорног одбора имају право на одговарајућу накнаду за рад у Надзорном одбору.
б) Директор 
Члан 25.
Директора Јавног предузећа именује Оснивач, на период од четири године, на основу спроведеног јавног конкурса.
Јавни конкурс за именовање Директора спроводи се у поступку прописаном законом којим се уређује правни положај јавних предузећа. 
За Директора се именује лице које испуњава услове предвиђене законом којим се уређује правни положај јавних предузећа.
Директор је функционер који обавља јавну функцију. 
Директор не може имати заменика. 
Члан 26.
Директор:
1) представља и заступа Jавно предузеће;
2) организује и руководи процесом рада;
3) води пословање Jавног предузећа;
4) одговара за законитост рада Jавног предузећа;
5) предлаже дугорочни и средњорочни план пословне стратегије и развоја и одговоран је за њихово спровођење;
6) предлаже годишњи, односно трогодишњи програм пословања и одговоран је за његово спровођење; 
7) предлаже финансијске извештаје;
8) извршава одлуке Надзорног одбора;
9) бира извршне директоре; 
10) бира представнике Јавног предузећа у скупштини друштва капитала чији је једини власник Јавно предузеће;
11) закључује уговоре о раду са извршним директорима у складу са законом којим се уређују радни односи;
12) доноси правилник о унутрашњој организацији и систематизацији послова; 
13) доноси појединачне акте Jавног предузећа; 
14) врши друге послове одређене законом, овом одлуком, Статутом и колективним уговором.
Члан 27. 
Директор поред права на зараду, има и право на стимулацију, у складу са законом којим се уређује правни положај јавних предузећа. 
Члан 28.
Мандат Директора престаје истеком периода на који је именован, оставком и разрешењем. 
Поступак за именовање Директора покреће се шест месеци пре истека периода на који је именован, односно у року од тридесет дана од дана подношења оставке или разрешења. 
Директор подноси оставку Оснивачу, у писаној форми.
Директор може бити разрешен из разлога предвиђених законом којим се уређује правни положај јавних предузећа.
Члан 29.
Предлог за разрешење Директора подноси министарство надлежно за послове привреде, а овај предлог може поднети и Надзорни одбор преко министарства надлежног за послове привреде. 
Предлог за разрешење Директора мора бити образложен, са прецизно наведеним разлозима због којих се разрешење предлаже, и доставља се Директору који има право да се у року од двадесет дана изјасни о разлозима због којих се предлаже разрешење. 
На поступак у коме се одлучује да ли ће Директор бити разрешен или не, примењује се закон којим се уређује правни положај јавних предузећа.
Члан 30.
Директор може бити суспендован на начин и под условима предвиђеним законом којим се уређује правни положај јавних предузећа.
Члан 31.
Јавно предузеће може имати вршиоца дужности директора кога именује Оснивач у случајевима и на период који је предвиђен законом којим се уређује правни положај јавних предузећа. 
Вршилац дужности директора има сва права, обавезе и овлашћења директора.
в) Извршни директор 
Члан 32.
За извршног директора може бити изабрано лице које испуњава услове предвиђене законом којим се уређује правни положај јавних предузећа. 
Број извршних директора утврђује се Статутом, а не може их бити више од седам. 
Извршни директор мора бити у радном односу у Јавном предузећу. 
Извршни директор одговара за свој рад Директору и обавља послове у оквиру овлашћења која му је одредио Директор, у складу са оснивачким актом и Статутом. 
Извршни директор не може имати заменика.
Члан 33.
Извршни директори имају право на зараду, а могу имати и право на стимулацију. 
Акт о исплати стимулације доноси се у складу са Законом којим се уређује правни положај јавних предузећа.
9. Имовина Јавног предузећа и располагање (отуђење и прибављање) имовином Јавног предузећа
Члан 34.
Имовину Јавног предузећа чине право својине на покретним и непокретним стварима, новчана средства и хартије од вредности и друга имовинска права, која су пренета у својину Јавног предузећа у складу са законом, укључујући и право коришћења на стварима у јавној својини. 
Jaвно предузеће управља и располаже својом имовином у складу са законом, и овом одлуком. 
Јавно предузеће за своје обавезе одговара целокупном својом имовином. 
Члан 35. 
Прибављање и отуђење имовине велике вредности која је у непосредној функцији обављања делатности Јавног предузећа, врши се уз сагласност Оснивача. 
Члан 36.
Јавно предузеће је дужно да у складу са законом, плановима рада и развоја и програмом пословања, обезбеди: услове за рад и несметано функционисање транспортног система; безбедност, редовно одржавање, развој и техничко-технолошко повезивање у јединствен систем транспорта нафте нафтоводима и транспорта деривата нафте продуктоводима у Републици Србији и предузимање мера којима ће се допринети повезивању тих система са системима других држава за транспорт нафте и деривата нафте, као и друге прописане услове.
10. Комисија за ревизију
Члан 37.
Јавно предузеће има Комисију за ревизију, која има три члана, које именује и разрешава Надзорни одбор.
Председник Комисије за ревизију је независан члан Надзорног одбора.
Чланови Комисије за ревизију именују се из реда лица која имају одговарајућа стручна знања из области рачуноводства на период од четири године и могу бити поново именовани по истеку мандата.
Најмање један члан Комисије за ревизију мора бити лице које је овлашћени ревизор у складу са законом којим се уређује ревизија или који има одговарајућа знања и радно искуство у области финансија и рачуноводства. 
Члан Комисије за ревизију не може бити лице које је: 
1) било ангажовано у вршењу ревизије финансијских извештаја Јавног предузећа у последњих пет година; 
2) члан политичке странке. 
Комисија за ревизију обавља послове у складу са законом и Статутом, као и друге послове које јој повери Надзорни одбор.
11. Заштита животне средине
Члан 38.
Јавно предузеће дужно је да примењује све законе и друге прописе којима се уређује заштита животне средине. 
12. Јавност у раду Јавног предузећа
Члан 39.
Јавно предузеће дужно је да на својој интернет страници објави усвојени годишњи односно трогодишњи програм пословања, као и све његове измене и допуне, односно извод из тог програма ако Јавно предузеће има конкуренцију на тржишту и тромесечне извештаје о његовој реализацији, ревидиране финансијске годишње извештаје са мишљењем овлашћеног ревизора на те извештаје, састав и контакте Надзорног одбора и контакте Директора, радне биографије чланова Надзорног одбора, Директора и извршних директора, организациону структуру, као и друге чињенице, које су од значаја за јавност, а нарочито информације које су актом Оснивача одређене као информације од нарочитог значаја за јавност. 
13. Општи акти Јавног предузећа
Члан 40.
Општи акти Јавног предузећа су оснивачки акт, Статут, одлуке, правилници и други акти којима се на општи начин уређују одређена питања.
Остали општи акти Јавног предузећа не смеју бити у супротности са одредбама Статута.
Члан 41. 
Статутом се подробније уређују: пословно име и седиште Јавног предузећа; обављање делатности Јавног предузећа које нису предвиђене овом одлуком; заступање Јавног предузећа; начин распоређивања добити и покриће губитака Јавног предузећа; резерве; делокруг Надзорног одбора и Директора; начин на који се у Надзорни одбор именује представник запослених у Јавном предузећу; начин избора и број извршних директора; општи акти Јавног предузећа, надлежност за њихово доношење и начин њиховог ступања на снагу; изглед и садржина печата и штамбиља Јавног предузећа, заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу.
14. Прелазне и завршне одредбе
Члан 42.
Јавно предузеће наставља са радом у складу са овом одлуком, Законом о јавним предузећима („Службени гласник РС”, број 15/16) и Законом о енергетици („Службени гласник РС”, број 145/14).
Јавно предузеће ускладиће Статут са овом одлуком у року од 90 дана од дана ступања на снагу ове одлуке.
Члан 43.
Ову одлуку објавити у „Службеном гласнику Републике Србије”.
 
05 број 023-10355/2016
У Београду, 3. новембра 2016. године
Влада
Председник,
Александар Вучић, с.р.