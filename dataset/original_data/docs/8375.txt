На основу члана 5. став 3. Закона о кретању уз помоћ пса водича („Службени гласник РС”, број 29/15),
Министар надлежан за послове здравља и министар надлежан за послове унапређења положаја особа са инвалидитетом, споразумно доносе
 
ПРАВИЛНИК
о ближим условима и начину коришћења објеката у јавној употреби у области здравствене заштите од стране особе која се креће уз помоћ пса водича
"Службени гласник РС", број 87 од 19. октобра 
				2015.
 
Члан 1.
Овим правилником ближе се уређују услови и начин коришћења објеката у јавној употреби у области здравствене заштите од стране особе која се креће уз помоћ пса водича.
Члан 2.
Под објектима у јавној употреби у области здравствене заштите, у смислу овог правилника, сматрају се објекти у којима се обавља здравствена делатност којом се обезбеђује здравствена заштита грађана на примарном нивоу у здравственим установама – дому здравља, здравственој амбуланти, здравственој станици, апотеци, заводу и другим облицима здравствене службе – приватној пракси, у складу са законом којим је уређена здравствена заштита.
Члан 3.
Под кретањем уз помоћ пса водича у објектима у јавној употреби у области здравствене заштите сматра се улазак, кретање, задржавање и боравак пацијента – особе која се креће уз помоћ пса водича која је слепо или слабовидо лице, лице које користи инвалидска колица, друго лице које има статус особе са инвалидитетом које се креће уз помоћ пса водича и инструктор пса водича који се креће уз помоћ пса водича, у складу са законом.
Члан 4.
Особи која се креће уз помоћ пса водича омогућава се несметано кретање у свим просторијама објеката у јавној употреби у области здравствене заштите намењеним пацијентима, у складу са општим актима здравствене установе и другог облика здравствене службе.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00468/2015-15
У Београду, 2. септембра 2015. године
Министар,
Златибор Лончар, с.р.
Министар,
Александар Вулин, с.р.