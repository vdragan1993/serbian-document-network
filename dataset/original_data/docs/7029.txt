На основу члана 36, а у вези са чланом 166. Закона о основама система образовања и васпитања („Службени гласник РС”, бр. 72/09, 52/11 и 55/13), члана 27. Закона о јавним службама („Службени гласник РС”, бр. 42/91, 71/94 и 79/05 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
"Службени 
				гласник РС", број 92 од 31. августа 2014.
 
1. Укида се Основна школа ,,21. октобар” (у даљем тексту: Школа) са седиштем у Сомбору, Његошева 4, чији је оснивач Република Србија.
2. Надлежни орган Аутономне покрајине Војводина одредиће школу у којој ће ученици Школе наставити започето образовање у складу са Законом о основама система образовања и васпитања, која ће преузети запослене у Школи, и одлучиће о другим питањима о којима, као о повереним пословима, у складу са законом, одлучује Покрајина у случају укидања школе.
Питања која се односе на вођење матичних књига и евиденција и састављање завршног рачуна Школе, решиће се у складу са законом.
3. Непокретности и друга средства које на дан доношења ове одлуке користи Школа остају у својини Републике Србије.
4. Влада је одлучила да се за корисника зграде – објекта Основне школе ,,21. октобар” Сомбор, уписане у Листу непокретности 6105 КО Сомбор – 1 као државна својина, носиоца права коришћења Основне школе „21. октобар” Сомбор, одреди Министарство правде – за потребе Основног и Вишег јавног тужилаштва у Сомбору, а о коришћењу других непокретности и средстава које на дан доношења ове одлуке користи Школа, одлучиће се посебним актом Владе.
5. Ова одлука ступа на снагу даном објављивања у „Службеном гласнику Републике Србије”.
 
05 број 022-9688/2014
У Београду, 30. августа 2014. године
Влада
Председник,
Александар Вучић, с.р.