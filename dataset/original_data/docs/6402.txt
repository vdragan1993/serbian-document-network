На основу члана 199. став 2. Закона о ваздушном саобраћају („Службени гласник РС”, бр. 73/10, 57/11 и 93/12) и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС),
Министар саобраћаја доноси
 
ПРАВИЛНИК
о радном времену контролора летења на оперативном радном месту

	"Службени гласник РС", број 33 од 24. марта 2014.
 
Члан 1.
Овим правилником прописује се радно време контролора летења на оперативном радном месту, као и право контролора летења на плаћено одсуство ради одржавања психофизичке кондиције.
Члан 2.
Поједини изрази који се користе у овом правилнику имају следеће значење:
1) дневни одмор је одмор који контролор летења проведе између два узастопна радна дана, односно две смене;
2) контролор летења је ималац дозволе контролора летења са важећим овлашћењима, додатним и посебним овлашћењима;
3) непрекидан рад представља време које контролор летења проведе на оперативном радном месту у току трајања смене, пружајући услуге контроле летења, без одмора;
4) оперативно радно место је радно место чији се послови обављају на основу права из дозволе контролора летења;
5) смена је ефективан рад контролора летења, који обухвата и периоде одмора у току дневног рада, који се обавља у времену чији се почетак и завршетак помера из дана у дан или из недеље у недељу, према распореду који је утврдио пружалац услуга у ваздушној пловидби (у даљем тексту: послодавац), у складу са законом.
Члан 3
Рад у служби контроле летења се организује у непрекидном трајању свих седам дана у недељи.
Радно време контролора летења не може да буде дуже од 40 часова недељно, с тим да у току 30 узастопних календарских дана не може да износи више од 160 часова.
Члан 4.
Рад контролора летења, по правилу, одвија се у сменама које организује послодавац, узимајући у обзир захтеве саобраћаја, као и број расположивих контролора летења. 
	
Смена може да траје најмање три часа, а највише осам часова и 30 минута у току 24 часа, у зависности од потреба процеса организације рада у циљу ефикасног пружања услуга контроле летења.
Изузетно од става 2. овог члана, на аеродромима на којима постоји период ниског интензитета саобраћаја или у случају више силе, смена може да траје до 12 часова у току 24 часа. 
	
Изузетно од става 1. овог члана, може се организовати и двократно радно време, тако да се рад одвија у два временски подељена дела, који не могу да буду краћи од три часа. Врeмe измeђу првoг и другoг дела рaднoг врeмeнa не може да буде краћe од три часа.
Члан 5.
Непрекидни рад контролора летења који приликом пружања услуге контроле летења користи надзорни уређај (радар) не може да траје дуже од два часа.
Непрекидни рад контролора летења који приликом пружања услуге контроле летења не користи надзорни уређај (радар) не може да траје дуже од три часа.
Изузетно од ст. 1. и 2. овог члана, непрекидни рад може да буде продужен за време које је потребно за примопредају дужнoсти нa oпeрaтивном радном месту, али не дуже од 15 минута.
Члан 6.
Уколико је непрекидни рад из члана 5. ст. 1. и 2. овог правилника трајао до једног часа и 30 минута, контролору летења мора да се обезбеди одмор од најмање 30 минута.
Уколико је непрекидни рад из члана 5. ст. 1. и 2. овог правилника трајао дуже од једног часа и 30 минута, контролору летења мора да се обезбеди одмор од најмање 60 минута.
Члан 7.
Дневни одмор контролора летења не може да буде краћи од 12 часова.
Дневни одмор контролора летења после ноћне смене не може да буде краћи од 24 часа. 
	
Контролор летења има право на недељни одмор у трајању од најмање 48 часова непрекидно, који се користи данима које одреди послодавац. 
	
Члан 8.
Контролор летења има право на 15 календарских дана посебног плаћеног одсуства (рекреативни одмор) у току календарске године, ради одржавања психофизичке кондиције.
Члан 9.
Даном ступања на снагу овог правилника престаје да важи Правилник о трајању смена, трајању непрекидног рада и дужини дневног одмора контролора летења и помоћника контролора летења („Службени лист СФРЈ”, бр. 6/89, 40/89 и „Службени лист СРЈ”, број 31/93).
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00162/2013-05
У Београду, 18. марта 2014. године 
	
Министар,
Александар Антић, 
	с.р.