Редакцијски пречишћен текст
 
На основу члана 99. тачка 4. Устава СРЈ, а ради извршавања члана 15. Закона о путним исправама југословенских држављана (“Службени лист СРЈ”, бр. 33/96), Савезна влада доноси
 
 
ОДЛУКУ



о начину издавања пасоша, заједничког пасоша, путног листа и визе
„Службени лист СРЈ”, бр. 5 од 31. јануара 1997, 25 од 6. јуна 1997.
 
 
1. Овом одлуком прописује се начин издавања пасоша, заједничког пасоша, путног листа и визе.
 
2. Захтев за издавање пасоша, заједничког пасоша и визе у Савезној Републици Југославији подноси се органу надлежном за издавање путних исправа и виза на чијем подручју подносилац захтева има пребивалиште.
Захтев за издавање пасоша, путног листа и визе у иностранству подноси се дипломатском или конзуларном представништву Савезне Републике Југославије.
Захтев за издавање пасоша, заједничког пасоша, путног листа и визе треба да буде читко попуњен.
 
3. Подносилац захтева је дужан да потпише захтев. Ако је подносилац захтева неписмен или из других разлога није у стању да се потпише, потписаће га лице које он овласти, а које, поред личног имена подносиоца захтева, наводи и своје име, адресу и број личне карте.
Ако су родитељи малолетног лица разведени, захтев за издавање пасоша или визе том лицу подноси родитељ коме је судском одлуком малолетно лице поверено на чување и васпитање.
Када службено лице сазна да су брачни или породични односи нарушени (пријава другог родитеља, обавештење надлежног органа старатељства или др. органа), упис детета у пасош једног од родитеља, односно издавања пасоша извршиће се на основу сагласности оба родитеља. Ако други родитељ није сагласан, службено лице ће прекинути поступак и затражити мишљење надлежног органа старатељства.
 
4. Подносилац захтева за издавање пасоша или визе, који захтев подноси лично, дужан је да стави на увид личну карту и да уз захтев приложи:
1) две фотографије димензије 3,5 х 4,5 
cm које верно приказују његов лик. Лице коме се издаје пасош мора бити фотографисано ан фас, без капе или мараме;
2) одобрење надлежног војнотериторијалног органа за путовање у иностранство или други доказ о регулисаној војној обавези (војна књижица коју ставља на увид, решење и др.) ако је у питању регрут или војни обвезник млађи од 27 година;
3) за лица која по закону нису обавезна да имају личну карту – извод из матичне књиге рођених или извод из матичне књиге југословенских држављана или уверење о држављанству Савезне Републике Југославије које није старије од шест месеци;
4) доказ о уплаћеној такси за издавање пасоша, заједничког пасоша, путног листа и визе;
5) доказ о уплаћеној накнади за образац пасоша, заједничког пасоша, путног листа и визе.
Лице које захтев поднесе препорученом поштанском пошиљком или преко пуномоћника дужно је да уз захтев достави и оверену фото-копију личне карте, а ако по закону није обавезно да има личну карту – извод из матичне књиге рођених или извод из матичне књиге југословенских држављана.
 
4. Приликом пријема захтева за издавање пасоша или виза, службено лице проверава да ли је захтев уредно попуњен и да ли садржи документа и податке из тачке 4. ове одлуке.
Ако се провером установи да је поднесен захтев непотпун, односно да подносилац захтева није приложио потребне документе и доказе, због чега се по таквом захтеву не може поступати, службено лице ће подносиоцу захтева, који захтев подноси лично, указати на недостатке у захтеву, остављајући му примерен рок да их отклони.
Ако је захтев достављен препорученом поштанском пошиљком непотпун, због чега се по таквом захтеву не може поступати, подносиоцу захтева ће се писменим путем указати да недостатке отклони.
Ако подносилац захтева у одређеном року не отклони недостатке, сматраће се да је одустао од захтева, о чему се доноси закључак и обавештава подносилац захтева.
О пријему захтева службено лице издаје потврду подносиоцу захтева који је захтев поднео лично. Потврда о пријему захтева не доставља се подносиоцу који је захтев предао препорученом поштанском пошиљком.
 
5. Службено лице у поступку издавања пасоша и визе врши провере из евиденције о издатим путним исправама и визама, о одбијеним захтевима за издавање путних исправа и виза, о одузетим путним исправама и поништеним визама и неважећим путним исправама, утврђује идентитет, држављанство, регулисање војне обавезе и да ли постоје сметње за одбијање захтева у складу са чланом 46. Закона о путним исправама југословенских држављана, као и провере других података значајних за одлучивање у вези издавања путни исправа и виза. Извршене провере и радње службено лице потврђује својим потписом на одређеном месту обрасца захтева.
Ако је захтев за издавање пасоша или визе поднело лице које је на подручју органа од кога тражи издавање пасоша или визе пребивало краће од десет година, орган надлежан за издавање пасоша или виза ће преко јединствене евиденције издатих путних исправа проверити да ли је то лице имало путну исправу органа на чијем подручју је претходно имало пребивалиште, број издате путне исправе и датум њеног издавања, као и то да ли постоје одређене сметње за издавање пасоша или визе.
 
6. Када се захтев за издавање пасоша решава по хитном поступку, подносилац захтева дужан је да уз захтев приложи: упут југословенске здравствене установе за лечење у иностранству или позив стране здравствене установе за лечење или друга документа у вези са лечењем у иностранству, доказ о смрти или болести члана породице у иностранству (извештај иностраног органа о смрти, телеграм и друга обавештења) и дописе предузећа, државних органа, установа и других правних лица.
 
7. Имаоцу пасоша чији рок важења није истекао, издаће се, на његов захтев, нови пасош ако су промењени подаци о личном имену имаоца пасоша, ако су промењени подаци о јединственом матичном броју, ако су странице пасоша попуњене унесеним визама и штамбиљима пограничних органа о преласку државне границе, ако је пасош оштећен да не може служити својој сврси и ако је лик имаоца пасоша битно измењен.
Битним променама лика имаоца пасоша сматрају се, поред природних промена, и промене настале услед физичких утицаја (хируршке интервенције, повреде и др.).
Поништени пасош враћа се имаоцу.
 
8. Захтев за издавање заједничког пасоша подноси вођа групе или његов пуномоћник.
Уз захтев за издавање заједничког пасоша прилаже се и пасош вође групе и документа чланова групе која се подносе приликом издавања пасоша, осим фотографија.
Захтев за издавање заједничког пасоша решава се као и захтев за издавање пасоша по поступку утврђеном у овој одлуци.
У заједничком пасошу, на предвиђеном месту, бројем и словима се иза последњег уписаног лица констатује број уписаних лица, што се потврђује печатом и потписом службеног лица.
Ако лице уписано у заједнички пасош не путује у иностранство, орган надлежан за издавање путних исправа и виза или орган надлежан за контролу прелажења државне границе, на захтев вође групе, поништиће упис тог лица у заједнички пасош. Поништавање уписа лица оверава се печатом и потписом службеног лица.
Ако се због болести, смрти или из неког другог разлога лице уписано у заједнички пасош не враћа у Југославију заједно са осталим члановима групе, упис тог лица у заједнички пасош може, на захтев вође групе, поништити и дипломатско или конзуларно представништво Савезне Републике Југославије.
 
9. Захтев за издавање путног листа, дипломатско или конзуларно представништво Савезне Републике Југославије решиће одмах лицу које поседује документа за утврђивање идентитета (лична карта, пасош чији је рок важења истекао, возачка дозвола), као и у случају када је то лице лично познато службенику дипломатског или конзуларног представништва Југославије. О издавању путног листа дипломатско или конзуларно представништво ће обавестити Савезно министарство за унутрашње послове.
Лицу које не поседује документа за утврђивање идентитета или није познато службенику дипломатског или конзуларног представништва Савезне Републике Југославије путни лист ће се издати након провере идентитета и држављанског статуса.
Дипломатско или конзуларно представништво Савезне Републике Југославије ће приликом издавања путног листа, на предвиђеном месту у обрасцу путног листа, навести на основу чега је утврђен идентитет лица коме се издаје путни лист.
 
10. Подаци из члана 29. Закона о путним исправама југословенских држављана уписују се у пасош, заједнички пасош и путни лист одговарајућим машинама, словима тачкасте структуре.*
Фотографија имаоца пасоша, односно путног листа лепи се тако што се са места предвиђеног за фотографију скида заштитни папир и на то место ставља фотографија. Фотографија се причвршћује нитнама у горњем левом и доњем десном углу.*
У горњем десном углу утискује се суви жиг који осим дела фотографије захвата и део странице пасоша, односно путног листа.*
Преко доњег левог угла фотографије лепи се мултиграм који захвата део фотографије и странице пасоша, односно путног листа.*
Подаци о детету које се уписује у пасош родитеља или другог законског заступника уносе се на страницу пасоша која је предвиђена за уписивање података о деци. Фотографија се причвршћује нитнама у горњем левом и доњем десном углу на страницу пасоша која је предвиђена за фотографије деце.*
Преко доњег левог угла фотографије лепи се мултиграм који захвата део фотографије и странице пасоша.*
 
*Службени лист СРЈ, број 25/1997
 
11. Визе се издају лепљењем на прву слободну страницу пасоша предвиђену за уношење визе.
Подаци из тачке 7. став 2. одредба под 1 Одлуке о обрасцима путних исправа и виза („Службени лист СРЈ”, бр. 57/96 и 14/97) уписују се одговарајућим машинама, словима тачкасте структуре.*
 
*Службени лист СРЈ, број 25/1997
 
12. Ова одлука ступа на снагу 1. марта 1977. године.
  

Савезна влада
Е. п. бр. 22
23. јануара 1997. године
Београд
Председник,
др 
Радоје Контић, с. р.