На основу члана 123. тачка 3. Устава Републике Србије („Службени гласник РС”, број 98/06), а у вези са чланом 9. став 1. тачка 1) Закона о одузимању имовине проистекле из кривичног дела („Службени гласник РС”, број 97/08) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси 
УРЕДБУ
о начину управљања новчаним средствима добијеним од закупа привремено одузете непокретне имовине и привремено одузетим путничким возилима
"Службени гласник РС", број 11 од 22. фебруара 2011.
 
Члан 1.
Овом уредбом ближе се уређује начин управљања новчаним средствима добијеним од закупа привремено одузете непокретне имовине и привремено одузетим путничким возилима, којим управља Дирекција за управљање одузетом имовином. 
Члан 2.
Новчана средства добијена од закупа привремено одузете непокретне имовине чувају се на посебном рачуну Дирекције за управљање одузетом имовином (у даљем тексту: Дирекција).
Новчана средства из става 1. овог члана могу се користити за одржавање одузете имовине, као и за хуманитарне и друге сличне сврхе, на основу одлуке коју доноси Влада, на предлог Министарства правде.
Члан 3.
Привремено одузето путничко возило може се дати на коришћење државном органу или другом органу и организацији, уз обавезу редовног одржавања возила, у складу са стандардима утврђеним за одржавање тог типа возила.
Одлуку о давању на коришћење путничког возила доноси директор Дирекције, на основу образложеног захтева државног органа или другог органа и организације.
Међусобна права и обавезе о давању на коришћење путничког возила уређују се уговором који се закључује између Дирекције и државног органа или другог органа и организације.
Државни орган или други орган и организација привремено одузето путничко возило преузима од Дирекције у виђеном стању, са пратећом документацијом која се односи на то возило.
Члан 4.
Власнику привремено одузетог путничког возила, за које је утврђено да не потиче из кривичног дела, одузето путничко возило враћа се у најкраћем року.
У случају из става 1. овог члана, ако је путничко возило дато на коришћење државном органу или другом органу и организацији, трошкове враћања путничког возила сноси тај орган, односно организација.
Члан 5.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-1062/2011-001
У Београду, 17. фебруара 2011. године
Влада
Први потпредседник Владе – 
заменик председника Владе,
Ивица Дачић, с.р.