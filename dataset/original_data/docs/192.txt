На основу члана 33. ст. 2. и 3. Закона о Влади 
	("Службени гласник РС", бр. 55/05 и 71/05 - исправка), 
Влада доноси
 

ОДЛУКА
о образовању Савета за питања старости и 
	старења
"Службени гласник РС", бр. 93 од 12. октобра 2007.
 
1. Овом одлуком образује се Савет за питања старости 
	и старења (у даљем тексту: Савет), на време од четири године од дана ступања 
	на снагу ове одлуке.
2. Задаци Савета су да:
- разматра питања старења, друштвеног и економског 
	положаја старих лица, могућности коришћења њихових радних и стваралачких 
	потенцијала и учешћа у развоју друштва, привредном и јавном животу;
- покреће одговарајуће иницијативе за унапређење 
	сарадње са државним органима, стручним, хуманитарним и струковним 
	организацијама и удружењима ради побољшања квалитета живота у старости, 
	разматра питања унапређења научних и стручних дисциплина у области 
	геронтологије, покреће иницијативе за измене и допуне прописа који регулишу 
	питања од значаја за социјалну сигурност и квалитет живота у старости и 
	предлаже унапређивање и усмеравање међународне сарадње у овој области. 
3. У Савет се именују:
- за председника:
Расим Љајић, министар рада и социјалне политике;
- за чланове:
1) проф. др Горан Илић, помоћник министра здравља;
2) Драган Вулевић, шеф Одсека за системска питања, 
	Одељење за стратегију и развој система социјалне заштите у Министарству рада 
	и социјалне политике;
3) др Мирјана Рашевић, директор Института друштвених 
	наука;
4) мр Драгана Динић, Институт за политичке студије - 
	Центар за социјалну политику;
5) проф. др Младен Давидовић, Институт за интерну 
	геријатрију - Клиничко-болнички центар "Звездара";
6) проф. др Дренка Вуковић, Факултет политичких 
	наука Универзитета у Београду - смер за социјалну политику;
7) др Лидија Козарчанин, Републички завод за 
	социјалну заштиту;
8) др Милан Црнобарић, директор Градског завода за 
	геронтологију, кућно лечење и негу, Београд;
9) Светлана Живанић, Универзитет за треће доба;
10) Петар Манојловић, Геронтолошко друштво Србије;
11) Рајко Јарић, секретар Савеза пензионера Србије;
12) Бранко Павловић, Независни синдикат пензионера 
	"Независност".
4. Савет доставља извештај о раду надлежном одбору 
	најмање сваких 60 дана, а Влади најмање сваких 90 дана.
5. Стручну и административно-техничку потпору Савету 
	пружа Министарство рада и социјалне политике.
6. Даном ступања на снагу ове одлуке престаје да важи 
	Одлука о образовању Савета за питања старости и старења ("Службени гласник 
	РС", бр. 132/04 и 25/06).
7. Ова одлука ступа на снагу осмог дана од дана 
	објављивања у "Службеном гласнику Републике Србије".
 
05 број 02-6699/2007
У Београду, 11. октобра 2007. године
Влада
Потпредседник,

	Божидар Ђелић, с.р.