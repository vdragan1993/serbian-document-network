На основу члана 45. став 1. Закона о Влади („Службени гласник РС”, бр. 55/05,
71/05 – исправка, 101/07 и 65/08), 

Влада доноси 

 

СТРАТЕГИЈУ 

јавног здравља Републике Србије 

“Службени гласник РС”, број 22 од 30. марта 2009.

 

1. Увод 

 Стратегија јавног здравља Републике Србије (у даљем тексту: Стратегија)
представља подршку испуњавању друштвене бриге за здравље, обезбеђивању услова у
којима људи могу да буду здрави и чини основу за доношење одлука о акцијама за
унапређење здравља и квалитета живота становништва Републике Србије. 

Стратегија идентификује приоритетна подручја где је унапређење здравља и
квалитета живота могуће, појашњава циљеве, дефинише основне активности и
одговорности свих релевантних партнера у области јавног здравља. 

Стратегија је документ који утврђује глобални оквир за акције и идентификује
даље правце, остављајући простор за решавање старих и нових изазова. 

Влада је 2002. године усвојила документ „Здравствена политика Републике
Србије”, полазећи од става да је здравље народа од општег друштвеног интереса и
најзначајнији ресурс за развој. Тиме започиње процес залагања за здравље, у
складу са стратегијом Европске уније (у даљм тексту: ЕУ) у овој области.
Министарство здравља формира Националну експертску групу за јавно здравље чији
је основни задатак израда Стратегије јавног здравља. Први Нацрт стратегије
јавног здравља био је спреман за јавну расправу у другој половини 2003. године.


После завршене јавне расправе и одржаних консензус конференција, текст Нацрта
стратегије прилагођен је осталим документима који су у међувремену донети –
интерсекторским стратегијама, законима, програмима и активностима које су
повезане са одрживим развојем здравља становништва. 

2. Јавно здравље и функције јавног здравља

 Стратешки правци јавног здравља, поред фокуса на промоцију здравља, усмеравају
се и на организацију са менаџментом, стално унапређење квалитета и мерење
исхода свих активности у вези са очувањем и унапређењем здравља становништва,
као и на функционисање друштвених система повезаних са здрављем. 

Јавно здравље подстиче одговорност државе и друштва у обезбеђењу добробити за
све грађане путем унапређења здравља и очувања здраве животне средине. Темељи
се на промоцији здравља и примарној превенцији, а инструментализује кроз тимски
и интердисциплинарни рад, мултисекторску сарадњу, као и све облике партнерства.


Здравствени проблеми у оквиру јавног здравља у Републици Србији решавају се на
свим нивоима, али најефикасније решавање проблема постиже се у јединицама
локалне самоуправе. 
Формулисање политике и стратегије у овој области усклађено је са препознатим
функцијама јавног здравља,1 у складу са препорукама Светске здравствене
организације.2 

Активности које се спроводе у области јавног здравља, обухватају: 

– праћење, евалуацију и анализу здравственог стања популације; 

– здравствени надзор, истраживање и контролу ризика и претњи по јавно здравље; 

– промоцију здравља; 

– друштвено учешће у здрављу; 

– развој политика за здравље путем партиципаторних процеса у оквиру постојећих
друштвено-економских односа; 

– јачање институционалних капацитета за планирање и менаџмент у јавном здрављу;


– подршку обезбеђивању једнаке доступности неопходној здравственој заштити; 

– развој и обуку људских ресурса у јавном здрављу; 

– обезбеђивање квалитета здравствених услуга на индивидуалном и популационом
нивоу; 

– истраживања у јавном здрављу; 

– смањивање ефеката ванредних ситуација и несрећа по здравље становништва,
укључујући превенцију, ублажавање, спремност, одговор и рехабилитацију. 

Службе јавног здравља збрињавају становништво у зависности од потреба на
економичан начин који одговара реалности и квалитету заснованом на доказима,
чиме је целокупна служба усмерена не само на појединца, већ на целокупну
популацију. 

______________________ 

1 Поређење између ЦДС Суштина службе јавног здравља и ПАХО Основе јавно
здравствених функција, додатак (цитирано, 2005, мај 5). 

2 Здравље за све политике за СЗО Европски регион (цитирано, 2005, мај
5). 

3. Разлози за доношење Стратегије

 3.1. Међународни оквир
Последњих 20 година прошлог века интензивна међународна активност на јачању
јавно-здравствене политике и праксе промоције здравља резултирала је укупним
развојем концепта и потенцијала јавног здравља у свету. Конференције у Отави
(1986), Аделаиди (1988), Џакарти (1992. и 1997) и Мексико Ситију (2000) биле су
фокусиране на развој јавног здравља, идентификацију јавноздравствених
приоритета (исхрана, алкохол, дуван, здравље жена, околина), друштвеној
одговорности за здравље, инвестирању у здравствени развој, јачању партнерства,
јачању капацитета заједнице и појединаца, обезбеђењу инфраструктуре за
промоцију здравља и омогућавању једнакости у здрављу. Препознавање широког
спектра проблема везаних за здравље становништва и механизама за њихово
решавање у Европској унији формализовано је у Програму акције ЕУ у области
јавног здравља, који је сачинила посебна комисија Здравственог савета ЕУ, у
јуну 2002. године. Програм се односи на период од 2003. до 2008. године, а
његови основни циљеви су:3 

– унапређење информација и знања за развој јавног здравља; 

– повећавање способности за брзе и координиране реакције на претње по здравље; 

– промовисање здравља и превенција болести путем деловања на детерминанте
здравља кроз све политике и активности. 

Постигнуто је да се путем нове досциплине под именом „јавно здравље” у први
план стави промоција здравља и примарна превенција, које се реализују на ширем
плану и оријентишу на популацију или популационе групе и решавање проблема у
јединицама локалне самоуправе. Такође је прецизирано да се ови циљеви спроводе
јачањем партнерства између различитих дисциплина, сектора, организација и
појединаца, уз подршку државе. 

________________________


3 Одлука број 1786/2002/ЕС европског парламента и Савета од 23.
септембра 2002. године, прилагођено програму акције у локалној самоуправи и на
пољу јавног здравља (2003–2008). ОЈ број Л 271. 9. октобра 2002. 

3.2. Национални оквир

Стратегија је усмерена ка унапређењу холистичког приступа здрављу који ће се
остварити кроз интегрисане стратешке приступе и активности. Она идентификује
приоритетна подручја и обезбеђује усмеравање здравствене службе и других
сектора ка оним питањима чијим решавањем ће се остварити највећа корист за
становништво, оријентишући се посебно на неједнакости у здрављу (схема 1 и
схема 2). 

Стратегија представља део стратегије развоја здравственог система и део
стратегије развоја друштва, што потврђују већ усвојене и припремљене
стратегије, програми и правни акти, као и пројекти повезани са јавним здрављем
у Републици Србији који се реализују у сарадњи са међународним партнерима
(схема 1). 
 

 

Схема 1. Стратешки оквир јавног здравља 

 




 

 

Извор: Стратегија за превенцију хроничних болести, СЗО, Европа, 2004.
(модификација) 
 

 

 

Схема 2. Систем јавног здравља 

 



 

Извор: ИОМ Будућност јавног здравља у 21. веку. Вашингтон, Национална академија
науке 2003. 
 

 

3.2.1. Систем јавног здравља у Републици Србији 

Министарство је одговорно за организацију система јавног здравља у Републици
Србији. Део одговорности за област јавног здравља, поред Министарства здравља,
имају и министарства надлежна за области просвете, екологије, социјалне
заштите, науке, спорта, пољопривреде, економије, запошљавања и др. 

Уредбом о Плану мреже здравствених установа („Службени гласник РС”, бр. 42/06,
119/07 и 84/08) дефинисане су установе које чине систем јавног здравља. У
области јавног здравља основана су 23 завода и института за јавно здравље.
Њихов задатак је да координирају целокупну област јавног здравља и непосредно учествују
у промоцији здравља, превенцији болести и заштити животне средине. 

Значајну улогу у систему јавног здравља имају домови здравља на територији за
коју су основани. Њихову мрежу чини 160 установа на подручју Републике Србије.
Део система јавног здравља чине инспекцијске службе (здравствене заштите,
санитарног надзора, комуналне, тржишне и ветеринарске заштите), установе у
области образовања и установе социјалне заштите. 

Промоцију у области јавног здравља врше удружења, чије деловање мора да буде
усклађено са политиком јавног здравља. 

Област јавног здравља регулисана је већим бројем законских и подзаконских
прописа, а финансирана је из различитих извора: из средстава Републичког завода
за здравствено осигурање, из буџета Републике Србије и из буџета јединица
локалне самоуправе. 

3.2.2. Проблеми у функционисању система јавног здравља

Упркос добро постављеном институционалном оквиру јавног здравља у Републици
Србији, постоје бројне тешкоће које указују на недостатке и слабости у
функционисању, посебно у условима када се актуелни систем здравствене заштите
суочава са растућим здравственим проблемима повезаним са животном средином и
стиловима живота популације, проблемом сиромаштва и проблемима вулнерабилних и
посебно угрожених и економски и социјално недовољно укључених група
становништва. 

Једна од група проблема проистиче из недовољно осавремењеног модела
организације, пре свега, установа јавног здравља и примарне здравствене заштите
као базичних делова система јавног здравља. У заводима за јавно здравље треба
развијати интердисциплинарни и интерсекторски приступ решавању проблема
заједнице. Домови здравља, као носиоци примарне здравствене заштите, треба више
да сарађују међусобно као и са другим установама и са органима јединица локалне
самоуправе. 

Јавно здравље је више биомедицински детерминисано, а мање популационо и
проблемски. Није препознат значај ове области за друштво и појединца, као и
значај стицања и осавремењивања знања и вештина професионалаца који раде у
области јавног здравља. 

Основни концепт јавног здравља, треба да се темељи на широкој сарадњи
различитих друштвених и привредних субјеката. 

3.2.3. Здравствено стање становништва

Неспорни резултати у области јавно-здравствене заштите становништва и рада
здравствене службе у 20. веку огледају се у унапређењу здравља становништва у
Републици Србији, што потврђује пример заразних болести. Ове болести су у
прошлости представљале водећи здравствени проблем. Данас су, захваљујући
убрзаном социјално-економском развоју, спровођењем мера и активности сузбијања,
елиминације и искорењивање заразних болести, санирањем животне средине и другим
мерама, највећим делом под контролом. Достигнућа су евидентна и у побољшању здравља
мајки и деце, обезбеђењу здравије пијаће воде и хране, као и препознавању
многих фактора ризика по здравље становништва. Међутим, период последње
деценије 20. века био је обележен стагнацијом, односно погоршањем већине
показатеља здравственог стања, као и најзначајнијих фактора који детерминишу
здравље. Поменути показатељи здравственог стања и детерминанте здравља упућују
на следеће констатације: 

– велики број становника Србије оболева, прерано умире или бива онеспособљено
услед болести и повреда које су значајним делом превентабилне; 

– водеће болести и повреде деле заједничке факторе ризика као што су: пушење,
неправилна исхрана, злоупотреба алкохола, физичка неактивност, гојазност,
стрес; 

– водеће болести и повреде су и директно повезане са социјалним и економским
детерминантама здравља, односно несразмерно присутнији код сиромашног и
вулнерабилног становништва, што доприноси неједнакости у здрављу унутар земље; 

– постоје значајне разлике у доступности и квалитету рада здравствене службе у
различитим деловима Републике Србије. 

Проблеми у функционисању система јавног здравља и здравствено стање
становништва јесу проблеми у чијем решавању треба да учествују сви актери који
спроводе јавно здравље. 

4. Општи и специфични циљеви Стратегије

 Формулисани циљеви Стратегије почивају на следећим принципима и предусловима за
њихово остваривање. 

 

 





Принципи



Предуслови





–
  одговорност државе и друштва за
  здравље



–
  политика јавног здравља заснована на
  доказима







–
  успостављање националних приоритета





–
  сви облици партнерства за здравље



–
  иницирање, креирање, спровођење акција





–
  усмеравање на популацију и
  популационе групе



–
  стандардизација података према стандардима
  Европске уније 





–
  оријентација ка локалној самоуправи



–
  унапређење квалитета јавног здравља





–
  интерсекторски и мултидисциплинарни рад 







–
  социјалноекономске детерминанте и
  фактори ризика



–
  брзо реаговање у ванредним ситуацијама




 

Општи циљеви имају највећи потенцијал за унапређење здравља и смањење
неједнакости у здрављу, а специфични циљеви, као даља разрада и
операционализација општих, мерљиви су, достижни, реални и временски ограничени. 

4.1. Праћење, евалуација и анализа
здравствених потреба и очекивања заједнице

4.1.1. Праћење здравственог стања, детерминанти здравља и неједнакости у
здрављу. 

4.1.2. Процена здравствених потреба, ризика и очекивања заједнице. 

4.1.3. Праћење стања оралног здравља и процена ризика за настанак оралних
болести.

4.2. Превенција и контрола заразних и
незаразних
болести и повреда

 4.2.1. Унапређење епидемиолошког надзора болести, повреда и фактора ризика. 

4.2.2. Унапређење успешности система за рано откривање и контролу епидемија. 

4.2.3. Развој националног програма превенције и контроле масовних незаразних
болести и повреда. 

4.2.4. Развој националног програма превентивне стоматолошке заштите. 

4.3. Промоција и подршка здравим стиловима
живота

4.3.1. Развој и унапређење информисања, едукације и саветовања у вези са
очувањем здравља и смањењем фактора ризика. 

4.3.2. Реоријентација здравствене службе ка развоју модела који подржавају
промоцију здравља. 

4.3.3. Креирање и развој окружења која подржавају здравље и здраве изборе. 

4.4. Промоција, развој и подршка
јавно-здравственој
политици

4.4.1. Развој политике новог јавног здравља, њена имплементација и евалуација
ефеката по здравље становништва. /span>

4.4.2. Обезбеђивање одрживог финансирања и фискалних подстицаја за
јавно-здравствене активности. 

4.4.3. Развој информационог система јавног здравља и унапређења информација и
знања. 

4.4.4. Развој капацитета и установљење партнерства истраживачких центара и
универзитетских центара за истраживачки рад у оквиру и изван здравственог
сектора. 

4.5. Развој и едукација људских ресурса у
области јавног здравља

4.5.1. Образовање, обука и развој кадрова у јавном здрављу. 

4.5.2. Развијање већ дефинисаних критеријума за лиценцирање здравствених
радника. 

4.5.3. Унапређење континуиране едукације у јавно-здравственом и здравственом
менаџменту. 

44.5.4. Развој вештина неопходних за мултидисциплинарни и мултиетнички рад у
јавном здрављу, као и примену принципа јавно-здравствене етике: солидарност,
правичност и поштовање људских права. 


4.6. Успостављање и развој партнерства у
решавању јавно-здравствених проблема

4.6.1. Иницирање, развој и јачање партнерства између државног, приватног и
цивилног сектора на територији Републике Србије и у јединицама локалне
самоуправе. 

4.7. Промоција, развој, подршка и покретање
акција које обезбеђују сигурну и здраву животну и радну средину

4.7.1. 
Праћење примене норматива и стандарда Европске уније за квалитет воде, ваздуха, 
земљишта и хране и укупни утицај загађења средине на здравље.

4.7.2. Унапређење животне средине. 

44.7.3. Унапређење и промоција здравља на раду и израда Националног програма
заштите здравља радноактивног становништва. 


4.8. Промоција, развој и подршка здрављу у свим животним
добима

4.8.1. Развој јавно здравствених програма за решавање здравствених проблема
одређених популационих група. 

4.8.2. 
Укључивање представника удружења у развијање одговорности локалног становништва 
за контролу фактора ризика.

4.8.3. Укључивање представника удружења у развијање одговорности локалног
становништва за одговорно родитељство. 

4.9. Промоција, развој и подршка акцијама
за унапређење здравственог стања социјално вулнерабилних група становништва

4.9.1. Повећање приступачности и доступности здравствене службе социјално
вулнерабилним групама становништва. 

4.9.2. Развој акција усмерених ка социјално вулнерабилним групама на
превазилажењу препрека (културних, језичких, материјалних, физичких) за
добијање здравствених и других видова помоћи. 

4.10. Подршка развоју приступачне и
квалитетне
здравствене заштите

4.10.1. Повећање приступачности и доступности здравствене заштите. 

4.10.2. Стално унапређење квалитета здравствене заштите. 

4.10.3. Процена и подршка развоју здравствених технологија. 

5. Имплементација, праћење, евалуација и извештавање о
спровођењу Стратегије

 У имплементацији Стратегије, Министарство здравља сарађује са свим партнерима
из здравственог система, као и са свим другим партнерима ван сектора здравства. 

Праћење спровођења Стратегије обавља Институт за јавно здравље Србије „Др Милан
Јовановић Батут”, заједно са институтима и заводима за јавно здравље, као
установама које имају општи увид у све секторске активности. 

Евалуација спровођења Стратегије обавља се у свакој фази процеса спровођења
Акционог плана. За евалуацију се користе здравствени показатељи Европске уније
(ECHI-2) и индикатори изабрани од стране стручњака одговорних за поједине
активности и програме. 

Годишње извештавање је обавезно и садржи: резултате спроведених активности, тешкоће
и проблеме у реализацији. 

6. Акциони план за период од 2009. до 2013.
године

Акциони план за спровођење Стратегије за период од 2009. до 2013. године (у
даљем тексту: Акциони план) не описује укупан спектар активности које се
предузимају у области јавног здравља, већ оставља могућност да се, паралелно са
имплементацијом Стратегије, активности даље развијају, евалуирају и унапређују.


Активности координирају институти и заводи за јавно здравље, а реализација
активности спроводиће се према приоритетима и доступности извора финансирања. 

Акциони план одштампан је уз ову стратегију и чини њен саставни део. 

7. Завршни део

 Ову стратегију објавити у „Службеном гласнику Републике Србије”. 

 

05 број 110-1656/2009 

У Београду, 26. марта 2009. године 

Влада 

Први потпредседник Владе – 

заменик председника Владе, 

Ивица Дачић, с.р. 

	 


	Акциони план за период од 2009. до 2013. године