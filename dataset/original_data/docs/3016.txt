На основу члана 17. и члана 50. став 1.
Закона о Народној банци Југославије (“Службени лист СРЈ”, бр. 32/93, 41/94 и
61/95), а у вези са чланом 1. Уредбе о новом динару (“Службени лист СРЈ”, бр.
6/94, 12/94 и 57/94), заменик гувернера Народне банке Југославије доноси

 

ОДЛУКУ


о издавању и основним обележјима новчанице од 50 нових динара

"Службени
лист СРЈ", број 34 од 26. јула 1996.

 

 

1. Народна банка Југославије издаће
новчаницу од 50 нових динара.
 

2. Новчаница од 50 нових динара штампаће се
на белој заштићеној хартији, са уграђеном заштитном полиестерском нити и
континуираним воденим знаком, у техници офсет-штампе и линијске дубоке штампе –
обострано (лице и наличје).
 

3. Новчаница од 50 нових динара имаће
димензије 68 х 143 mm.
 

4. Изглед новчанице од 50 нових динара је
следећи:

1) с лица: заштитна тонска подлога штампана
је у техници офсет-штампе, у једној боји. Преко офсета штампани су главни
мотиви у техници тробојне линијске дубоке штампе.

На левој страни новчанице је гравура
портрета кнеза Милоша Обреновића, а лево од портрета су, у негативу, у једном
реду исписане речи “Милош Обреновић” и године његовог рођења и смрти
“1783–1860” (ћирилицом и латиницом).

У средњем делу новчанице је гијоширана
розета, а у горњем делу су, у два реда, исписане речи “Народна банка
Југославије” (ћирилицом и латиницом). Испод тих речи је грб Савезне Републике
Југославије. У доњем делу розете је ознака вредности “50”, а испод ње су, у два
реда, исписане речи “педесет нових динара” (ћирилицом и латиницом).

На десној страни новчанице је, на белој
површини у горњем делу, ознака вредности “50”. На маргини новчанице, у једном
реду, исписан је текст: “фалсификовање се кажњава по закону” (ћирилицом и
латиницом). У доњем делу беле површине је ознака за слепе, изведена техником
линијске дубоке штампе, а испод ње је нумерација која садржи два слова и седам
цифара, штампане у црвеној флуоресцентној боји;

2) с наличја: с леве стране је, на белој
површини у горњем делу, ознака вредности “50”. На маргини новчанице, у једном
реду, исписан је текст: “Београд – јун 1996” (ћирилицом и латиницом). На белој
површини у доњем делу исписане су, у два реда, речи “заменик гувернера”
(ћирилицом и латиницом). Између тих редова је факсимил потписа заменика
гувернера Б. Газиводе.

На осталом делу новчанице су гијоширани
тонови одштампани у тробојној офсет-штампи.

У централном делу новчанице је мотив Конака
кнеза Милоша. Изнад тог мотива су, с леве стране, у два реда исписане речи
“Конак кнеза Милоша” (ћирилицом и латиницом), а с десне стране, такође у два
реда, речи “СР Југославија” (ћирилицом и латиницом).
 

5. На лицу и наличју новчанице преовлађују
тонови плаве и сиве боје, с тим што је мотив конака на наличју новчанице у
тоновима жуте и оранж боје.
 

6. Ова одлука ступа на снагу даном
објављивања у “Службеном листу СРЈ”.

 

О.
бр. 73

25.
јула 1996. године

Београд

Заменик
гувернера

Народне
банке Југославије,

мр 
Божидар Газивода,
с.р.