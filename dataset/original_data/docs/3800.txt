На основу члана 10. став 2.
Закона о штрајку („Службени лист СРЈ”, број 29/96 и „Службени гласник РС”, број
101/05 – др. закон) и члана 42. став 1. Закона о Влади („Службени гласник РС”,
бр. 55/05 и 71/05 – исправка) 

Влада доноси

 

УРЕДБУ

о минимуму процеса рада у Јавном предузећу „Електропривреда
Србије”

"Службени
гласник РС", број 116 од 29. децембра 2006.

 

Члан 1.

Минимум процеса рада у Јавном
предузећу „Електропривреда Србије”, Београд, за време штрајка обухвата обављање
послова којима се обезбеђује:

1) производња и дистрибуција
електричне енергије у енергетским величинама којима се обезбеђује најмање 90%
потреба електричне енергије утврђене Енергетским билансом Републике Србије,
исказане у дневном плану рада производних и дистрибутивних капацитета;

2) производња угља у количинама
које су неопходне да се обезбеди производња електричне енергије којом се
обезбеђује најмање 90% потреба електричне енергије утврђене Енергетским
билансом Републике Србије, исказане у дневном плану производње, прераде и
транспорта до термоелектрана и термоелектрана–топлана;

3) управљање дистрибутивним
електроенергетским системом ради испоруке електричне енергије којом се
обезбеђује уредно и континуирано снабдевање тарифних купаца електричне енергије
на територији Републике Србије и испорука електричне енергије квалификованим
купцима у складу са закљученим уговорима у погледу услова ограничења испоруке,
исказано у дневним плановима према намени потрошње електричне енергије;

4) мерење испоручених количина
електричне енергије, као и организовање без застоја послова обрачуна и наплате
испоручене електричне енергије на дистрибутивном електроенергетском систему;

5) обустављање испоруке
електричне енергије и искључење објеката са дистрибутивног електроенергетског
система у случајевима и под условима утврђеним законом и прописима о испоруци
електричне енергије према дневном распореду које утврди енергетски субјект који
обавља делатност дистрибуције електричне енергије, односно без одлагања у
прописаним случајевима;

6) извршавање обавеза на основу
текућих послова из спољнотрговинског пословања у складу са условима из уговора
у погледу могућности и начина прекида и обуставе испоруке, односно преузимања
електричне енергије;

7) решавање по приоритетним
захтевима за приступ дистрибутивном електроенергетском систему за које оператор
дистрибутивног система утврди да су од значаја за сигурност и поузданост
функционисања електроенергетског система;

8) решавање по захтевима за
издавање одобрења за прикључење објеката на дистрибутивни електроенергетски систем
и прикључење објеката купаца или објеката произвођача електричне енергије у
оквиру прописаних рокова, према дневном плану које утврди енергетски субјект
који обавља делатност дистрибуције електричне енергије;

9) предузимање мера заштите
прозводних и дистрибутивних објеката, постројења или уређаја, као и рударских
капацитета и потребних радњи за отклањање кварова, хаварија и других техничких
сметњи које могу довести до поремећаја у испоруци електричне енергије или до
прекида нормалног функционисања електроенергетског система (распад
електроенергетског система); 

10) предузимање неопходних мера
заштите животне средине, противпожарне заштите и мера за заштиту и безбедност
живота и здравља људи и имовине;

11) извођење ремонта
производних објеката, постројења или уређаја, као и ремонта капацитета за
производњу угља за термоелектране и одржавање дистрибутивних капацитета у
складу са роковима утврђеним Енергетским билансом Републике Србије и закљученим
уговорима.

 

Члан 2.

Генерални директор Јавног
предузећа „Електропривреда Србије”, Београд, ближе одређује начин обазбеђивања
минимума процеса рада и одређује запослене који су дужни да раде за време
штрајка у складу са овом уредбом и колективним уговором. 

 

Члан 3.

Јавно предузеће
„Електропривреда Србије”, Београд, утврдиће минимум процеса рада у јавним
предузећима и друштвима са ограниченом одговорношћу која је оно основало, у
складу са одредбама ове уредбе.

 

Члан 4.

Даном ступања на снагу ове
уредбе престаје да важи Уредба о минимуму процеса рада у Јавном предузећу
„Електропривреда Србије” („Службени гласник РС”, број 33/00).

 

Члан 5.

Ова уредба ступа на снагу
наредног дана од дана објављивања у „Службеном гласнику Републике Србије”.

 

05 број
110-10946/2006

У Вршцу,
28. децембра 2006. године


Влада

Председник,


Војислав
Коштуница, с.р.