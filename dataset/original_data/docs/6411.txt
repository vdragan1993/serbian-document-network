На основу члана 54. став 1, члана 239. и члана 265. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон),
Директор Директората цивилног ваздухопловства Републике Србије доноси
 
ПРАВИЛНИК
о утврђивању услова за усаглашену доделу и употребу Mode S упитних кодова за Јединствено европско небо
"Службени гласник РС", број 96 од 26. новембра 
				2015.
 
Члан 1.
Овим правилником се утврђују услови који се односе на карактеристике, начин коришћења и одржавања надзорних система које користи пружалац услуга у ваздушној пловидби, а који употребљавају Mode S упитне кодове за надзор позиција ваздухоплова који су опремљени Mode S транспондерима.
Овим правилником се утврђују и услови за усаглашену доделу и употребу Mode S упитних кодова приликом пружања услуга контроле летења у оквиру Јединственог европског неба, у циљу безбедног и ефикасног надзора ваздушног саобраћаја и цивилно–војне координације.
Члан 2. 
Овим правилником се у домаће законодавство преузима Уредба Комисије (ЕЗ) бр. 262/2009 од 30. марта 2009. године о утврђивању захтева који се односе на усаглашену доделу и употребу Mode S упитних кодова за Јединствено европско небо.
Уредба Комисије (ЕЗ) бр. 262/2009 дата је у Прилогу 1, који је одштампан уз овај правилник и чини његов саставни део.
Члан 3.
Поједини изрази који се користе у овом правилнику имају следеће значење:
1) национално надзорно тело је Директорат цивилног ваздухопловства Републике Србије, у складу са законом којим се уређује ваздушни саобраћај;
2) Уредба (ЕЗ) бр. 549/2004 је Уредба Европског парламента и Савета (ЕЗ) бр. 549/2004 од 10. марта 2004. године којом се предвиђа оквир за формирање Јединственог европског неба (оквирна Уредба), која је преузета у законодавство Републике Србије Правилником о условима и начину издавања и важења сертификата за пружање услуга у ваздушној пловидби („Службени гласник РС”, број 32/11, 54/12 и 24/13);
3) Уредба (ЕЗ) бр. 552/2004 је Уредба Европског парламента и Савета (ЕЗ) бр. 552/2004 од 10. марта 2004. године о интероперабилности Европске мреже управљања ваздушним саобраћајем (Уредба о интероперабилности), која је преузета у законодавство Републике Србије Правилником о преузимању прописа Европске уније о интероперабилности Европске мреже управљања ваздушним саобраћајем („Службени гласник РС”, број 69/11);
4) Уредба Комисије (ЕЗ) бр. 2096/2005 је Уредба Комисије (ЕЗ) бр. 2096/2005 о Заједничким захтевима за пружање услуга у ваздушној пловидби, која је стављена ван снаге Спроведбеном уредбом Комисије (ЕУ) бр. 1035/2011 од 17. октобра 2011. године којом се утврђују заједнички захтеви за пружање услуга у ваздушној пловидби. Упућивање на Уредбу Комисије (ЕЗ) бр. 2096/2005 сматра се упућивањем на одговарајуће одредбе Спроведбене уредбе Комисије (ЕУ) бр. 1035/2011, која је преузета у законодавство Републике Србије Правилником о условима и начину издавања и важења сертификата за пружање услуга у ваздушној пловидби („Службени гласник РС”, бр. 32/11, 54/12 и 24/13);
5) централизована служба за доделу упитних кодова је служба која је успостављена у оквиру Европске организације за безбедност ваздушне пловидбе (Евроконтрол) како би се обезбедио оптималан координиран приступ додели и примени упитних кодова које користе Mode S уређаји за надзор позиција ваздухоплова (радари и мултилатерациони системи). 
Изрази „држава чланица” и „Заједница” који се користе у Прилогу овог правилника, тумаче се сагласно тач. 2. и 3. Анекса II Мултилатералног споразума између Европске заједнице и њених држава чланица, Републике Албаније, Босне и Херцеговине, Републике Бугарске, Републике Хрватске, Бивше Југословенске Републике Македоније, Републике Исланд, Републике Црне Горе, Краљевине Норвешке, Румуније, Републике Србије и Мисије привремене управе Уједињених нација на Косову (у складу са Резолуцијом Савета безбедности УН 1244 од 10. јуна 1999. године) о успостављању Заједничког европског ваздухопловног подручја, као и у складу са одговарајућим одредбама Лисабонског уговора којим се мењају и допуњују Уговор о Европској унији и Уговор о оснивању Европске заједнице.
Остали изрази који се користе у овом правилнику имају значење које је наведено у члану 2. Уредбе (ЕЗ) бр. 262/2009.
Члан 4.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 6/2-01-0024/2015-0004
У Београду, 15. октобра 2015. године
Директор,
Мирјана Чизмаров, с.р.
Прилог 1.
Уредба Комисије (ЕЗ) бр. 262/2009 од 30. марта 2009. године о утврђивању захтева који се односе на усаглашену доделу и употребу Mode S упитних кодова за Јединствено европско небо
Предмет и област примене
Члан 1.
1. Ова уредба утврђује захтеве за усаглашену доделу и употребу Mode S упитних кодова (у даљем тексту: упитни кодови), у сврху безбедног и ефикасног надзора ваздушног саобраћаја и цивилно–војне координације.
2. Ова уредба се примењује на прихватљиве Mode S интерогаторе и с њима повезане надзорне системе, њихове саставне делове и повезане поступке, када подржавају усаглашену доделу или употребу прихватљивих упитних кодова.
Дефиниције
Члан 2.
За потребе ове уредбе примењују се дефиниције из члана 2. Уредбе (ЕЗ) бр. 549/2004.
Примењују се, такође, и следеће дефиниције:
1) „Mode S интерогатор” је систем који се састоји од антене и електронских склопова који подржава обраћање појединачном ваздухоплову путем Mode Select–a, познатог као Mode S;
2) „упитни код” је идентификатор интерогатора или идентификациони код надзорног система који се користи за закључавање за више локација (multisite lockout) и евентуалне комуникационе протоколе;
3) „упитни идентификациони код” (у даљем тексту: II код) је Mode S упитни код с вредношћу у распону од 0 до 15, који се може употребити и за протоколе закључавања за више локација и за комуникационе протоколе;
4) „идентификациони код надзорног система” (у даљем тексту: SI код) је Mode S упитни код с вредношћу у распону од 1 до 63, који се може користити за протоколе закључавања за више локација, али се не може користити за комуникационе протоколе за више локација;
5) „закључавање за више локација” (multisite lockout) је протокол који омогућава прихват и закључавање Mode S циљева од стране неколико Mode S интерогатора чија се покривања преклапају;
6) „комуникациони протоколи више локација” су протоколи који се у подручјима у којима постоји преклапање покривања Mode S интерогатора користе за усклађивање контроле комуникација које се обављају у више од једне трансакције;
7) „Mode S циљ” је платформа опремљена Mode S транспондером;
8) „закључавање” (lockout) је протокол који омогућава спречавање одзива на Mode S неселектоване упите од уочених Mode S циљева;
9) „Mode S oператер” је лице, организација или предузеће које управља или нуди управљање Mode S интерогатором, укључујући:
а) пружаоце услуга у ваздушној пловидби;
б) произвођаче Mode S интерогатора;
ц) оператере аеродрома;
д) истраживачке установе;
е) друге субјекте који имају право управљања Mode S интерогатором;
10) „додела упитног кода” је одређивање вредности најмање за све кључне елементе додељивања упитног кода који су наведени у Делу Б Анекса II;
11) „систем доделе упитног кода” је систем унутар Европске мреже управљања ваздушним саобраћајем и с њим повезани поступци, којима се Mode S oператерима у државама чланицама пружају услуге централизоване службе за доделу упитних кодова (у даљем тексту: служба за доделу упитних кодова), која се бави обрадом захтева за упитним кодовима и дистрибуцијом предлога плана доделе упитних кодова Mode S оператерима посредством држава чланица;
12) „захтев за упитни код” је захтев Mode S oператера за доделу упитног кода;
13) „предлог плана доделе упитних кодова” је предлог укупног скупа додела упитних кодова (IC), које служба за додељивање упитних кодова доставља на одобрење државама чланицама;
14) „план доделе упитних кодова” је последњи одобрени целокупни скуп додељених упитних кодова;
15) „прихватљив Mode S интерогатор” је Mode S интерогатор који испуњава најмање један од следећих услова:
а) за уочавање Mode S циљева интерогатор се ослања, барем делимично, на Mode S неселективне упите и одговоре на Mode S неселективне упите; или 
б) интерогатор закључава уочене Mode S циљеве у одговору на Mode S неселектоване упите, трајно или привремено, на делу подручја или на целом подручју које покривају; или
ц) интерогатор користи комуникационе протоколе за више локација за Data Link апликације;
16) „прихватљив упитни код” је било који II и SI код, изузев:
a) II кода 0;
б) упитног кода (или кодова) који су резервисани за војне субјекте, укључујући међувладине организације, посебно НАТО;
17) „Mode S неселективни упит” су поруке које Mode S интерогатори уобичајено користе за уочавање Mode S циљева у подручју које покривају;
18) „оперативни упитни код” је сваки прихватљив упитни код, осим II кода 14;
19) „надлежна држава чланица” је:
а) у случају пружаоца услуга у ваздушној пловидби, држава чланица која је сертификовала пружаоца услуга у складу са Уредбом Комисије (ЕЗ) бр. 2096/2005;
б) у осталим случајевима, држава чланица која је надлежна за област у којој Mode S oператер управља или намерава да управља прихватљивим Mode S интерогатором;
20) „конфликт упитних кодова” је неусклађено преклапање покривања два или више Mode S интерогатора који раде са истим упитним кодом, због чега се може догодити да најмање један Mode S интерогатор не открије ваздухоплов;
21) „надзирање конфликта упитних кодова” је примена техничких или процедуралних метода од стране Mode S oператера, ради утврђивања утицаја конфликата упитних кодова с другим Mode S интерогаторима на надзорне податке који су добијени из властитих Mode S интерогатора;
22) „редослед имплементације” је временски утврђен редослед имплементације додељених упитних кодова с којим се Mode S oператери морају ускладити како би се избегли привремени конфликти упитних кодова;
23) „упарени II код” је II код који је декодирао Mode S транспондер који не подржава SI кодове приликом Mode S неселективних упита који садрже SI код, који овај транспондер користи за кодирање одговора на Mode S неселективне упите;
24) „мапа закључавања” је конфигурациона датотека Mode S интерогатора којом се одређује где и како се на Mode S циљеве примењује закључавање.
Захтеви који се односе на интероперабилност и перформансе
Члан 3.
Mode S oператери су дужни да обезбеде да електронски саставни елементи главе радара њиховог Mode S интерогатора који користи оперативни упитни код:
1) подржавају употребу SI и II кодова у складу са одредбама Међународне организације цивилног ваздухопловства које су наведене у тачки 1. Анекса I ове уредбе;
2) подржавају употребу рада са II/SI кодом у складу са захтевима из Анекса III ове уредбе.
Одговарајући поступци за Mode S oператере
Члан 4.
1. Mode S oператери су дужни да управљају само прихватљивим Mode S интерогатором, употребом прихватљивог упитног кода, ако су за ову намену од надлежне државе чланице примили доделу упитног кода.
2. Mode S oператери који намеравају да управљају или управљају прихватљивим Mode S интерогатором за који није додељен упитни код, подносе надлежној држави чланици захтев за упитни код, у складу са захтевима наведеним у делу А Анекса II ове уредбе. 
3. Mode S oператери су дужни да се ускладе с кључним елементима доделе упитних кодова које примају, како је наведено у делу Б Анекса II ове уредбе. 
4. Mode S oператери су дужни да најмање сваких шест месеци обавештавају надлежну државу чланицу о свакој промени у планирању инсталације или у оперативном статусу прихватљивих Mode S интерогатора, у вези с било којим од кључних елемената доделе упитних кодова који су наведени у делу Б Анекса II ове уредбе. 
5. Mode S oператери су дужни да обезбеде да сваки њихов Mode S интерогатор користи искључиво упитни код који му је додељен.
Одговарајући поступци за државе чланице
Члан 5.
1. Државе чланице проверавају ваљаност захтева за упитне кодове које приме од Mod S oператера пре него што их ставе на располагање ради координације путем система доделе упитних кодова. Провера ваљаности обухвата кључне елементе наведене у делу А Анекса II ове уредбе.
2. Државе чланице предузимају потребне мере како би осигурале да се системом доделе упитних кодова:
а) проверава усклађеност захтева за доделу кодова са договорима у вези с форматом и подацима;
б) проверава потпуност, тачност и правовременост захтева за упитним кодом;
ц) у року од шест месеци од подношења захтева:
(i) обаве симулације ажурирања плана доделе упитних кодова на основу захтева чије је решавање у току;
(ii) припреми предложено ажурирање плана доделе упитних кодова, које се доставља на одобрење држави чланици на коју то утиче;
iii) осигурава да предложено ажурирање плана доделе упитних кодова у највећој могућој мери испуњава оперативне захтеве из захтева за доделу кодова, како је описано кључним елементима г), х) и и) који су наведени у делу А Анекса II ове уредбе;
iv) ажурира и обавештава државе чланице о плану доделе упитних кодова одмах након његовог одобрења, не доводећи у питање националне поступке за размену информација о Mode S интерогаторима које користи војска.
3. Промене плана доделе упитних кодова подлежу одобрењу свих држава чланица на које утиче ажурирање плана.
4. У случају неслагања са променама из става 3. овог члана, дотичне државе чланице предају предмет Комисији на решавање. Комисија делује у складу с поступком из члана 5. став 2. Уредбе (ЕЗ) бр. 549/2004.
5. Државе чланице из става 3. овог члана обезбеђују да о њиховим одобрењима плана доделе упитних кодова буду обавештене друге државе чланице, путем система за доделу упитних кодова.
6. Државе чланице из става 3. овог члана обезбеђују да се промене доделе упитних кодова, које произилазе из ажурирања плана доделе упитних кодова, саопште одговарајућим Mode S oператерима који су у њиховој надлежности, у року од 14 календарских дана од пријема ажурираног плана доделе.
7. Најмање сваких шест месеци, посредством система за доделу упитних кодова, државе чланице стављају на располагање другим државама чланицама ажурирану евиденцију доделе и употребе упитних кодова за прихватљиве Mode S интерогаторе у њиховој области надлежности.
8. Ако постоји преклапање покривености Mode S интерогатора који се налази у области надлежности државе чланице и покривености Mode S интерогатора који се налази у области надлежности треће земље, дотична држава чланица:
а) осигурава да се трећа земља обавести о безбедносним захтевима повезаним с доделом и употребом упитних кодова;
б) предузима потребне мере за усклађивање употребе упитних кодова с трећом земљом.
Одговарајуће процедуре за пружаоце услуга у ваздушном саобраћају
Члан 6.
Пружаоци услуга у ваздушном саобраћају не смеју да користе податке који потичу од Mode S интерогатора који је у надлежности треће земље ако додела упитног кода није била усклађена.
Захтеви за непредвиђене случајеве
Члан 7.
1. Пружаоци услуга у ваздушном саобраћају морају да процене могући утицај конфликата упитних кодова на услуге у ваздушном саобраћају и томе одговарајући могући губитак надзорних података Mode S интерогатора о Mode S циљу на који конфликти имају утицај, узимајући у обзир њихове оперативне захтеве и расположиву редундансу.
2. Осим у случају када се оцени да губитак надзорних података о Mode S циљу нема утицаја на безбедност, Mode S oператери су дужни:
а) да примењују методе надзора како би открили конфликте упитних кодова проузроковане другим Mode S интерогаторима који утичу на прихватљиве Mode S интерогаторе којима они управљају с било којим оперативним упитним кодом;
б) да обезбеде правовремено откривање конфликата упитних кодова посредством уведених метода надзора и унутар области покривања, које испуњава њихове безбедносне захтеве;
ц) ако је примерено, да утврде и примењују метод повратка у резервни режим рада (fallback), како би се ублажиле могуће опасности конфликата упитних кодова које су утврђене проценом из става 1. овог члана, по било који оперативни код;
д) да осигурају да примењени начин повратка у резервни режим рада не ствара било какав конфликт упитних кодова с другим Mode S интерогаторима који су наведени у плану доделе упитних кодова.
3. Mode S oператери су дужни да надлежну државу чланицу обавесте о сваком утврђеном конфликту интерогатора у ком учествује прихватљиви Mode S интерогатор којим они управљају, као и да посредством система за доделу IC учине доступним одговарајуће информације другим Mode S oператерима.
Цивилно-војна сарадња
Члан 8.
1. Државе чланице предузимају потребне мере како би обезбедиле да војне јединице које управљају прихватљивим Mode S интерогаторима с било којим упитним кодом, осим II кода 0 и других кодова који су резервисани за војно управљање, поштују одредбе чл. 3–7. и члана 12. ове уредбе.
2. Државе чланице предузимају потребне мере како би обезбедиле да војне јединице које управљају Mode S интерогаторима са II кодом 0 или другим упитним кодовима који су резервисани за војно управљање, надзиру искључиву употребу ових упитних кодова како би се избегла неусклађена употреба било којег прихватљивог упитног кода.
3. Државе чланице предузимају потребне мере како би обезбедиле да додела и употреба упитних кодова за потребе војних јединица нема штетан утицај на безбедност општег ваздушног саобраћаја.
Безбедносни захтеви
Члан 9.
1. Mode S oператери су дужни да обезбеде да се врши одговарајућа процена и ублажавање опасности од могућих конфликата упитних кодова који утичу на њихове Mode S интерогаторе.
2. Државе чланице предузимају потребне мере како би обезбедиле да свим променама постојећих система и с њима повезаних поступака из члана 1. став 2. ове уредбе или увођењу нових система и поступака претходи безбедносна процена коју врше дотичне стране, укључујући утврђивање опасности, процену и ублажавање ризика.
3. У смислу безбедносне процене из става 2. овог члана, захтеви наведени у чл. 4–8. и члану 12. ове уредбе се, такође, сматрају минималним безбедносним захтевима.
Процена усаглашености
Члан 10.
Пре издавања EЗ декларације о усаглашености или погодности за употребу из члана 5. Уредбе (ЕЗ) бр. 552/2004, произвођачи саставних елемената система из члана 1. став 2. ове уредбе или њихови овлашћени заступници чије је седиште у Заједници, процењују усаглашеност или погодност за употребу тих саставних елемената у складу са захтевима који су утврђени у делу А Анекса IV ове уредбе.
Верификација система
Члан 11.
1. Пружаоци услуга у ваздушној пловидби који могу да докажу или су доказали да испуњавају услове утврђене у Анексу V ове уредбе, врше верификацију система из члана 1. став 2. ове уредбе у складу са захтевима који су утврђени у делу А Анекса VI ове уредбе.
2. Пружаоци услуга у ваздушној пловидби који не могу да докажу да испуњавају услове утврђене у Анексу V, склапају с именованим телом подуговор за верификацију система из члана 1. став 2. ове уредбе. Ова верификација се врши у складу са захтевима који су утврђени у делу Б Анекса VI ове уредбе.
Додатни захтеви
Члан 12.
1. Mode S oператери су дужни да обезбеде да је њихово особље, које је задужено за спровођење доделе упитних кодова, добро упознато с одговарајућим одредбама ове уредбе и одговарајуће обучено за своје радне функције.
2. Mode S oператери:
a) израђују и одржавају оперативне приручнике за Mode S који садрже потребна упутства и информације, који њиховом особљу задуженом за спровођење доделе упитних кодова омогућавају примену одредаба ове уредбе; 
б) обезбеђују да су приручници из тачке а) доступни и ажурни, као и да њихово ажурирање и дистрибуција подлеже одговарајућем управљању квалитетом и документима;
ц) обезбеђују да су методе рада и оперативни поступци који су потребни за спровођење доделе упитних кодова у складу са одговарајућим одредбама ове уредбе.
3. Државе чланице предузимају потребне мере како би обезбедиле да је особље које пружа услуге додељивања упитних кодова упознато с одговарајућим одредбама ове уредбе, као и да је одговарајуће оспособљено за своје радне функције.
4. Државе чланице предузимају потребне мере како би обезбедиле да централизована служба за доделу упитних кодова:
а) израђује и одржава оперативне приручнике који садрже потребна упутства и информације које њиховом особљу омогућавају примену ове уредбе;
б) осигурава да су приручници из тачке а) доступни и ажурни, као и да њихово ажурирање и дистрибуција подлежу одговарајућем управљању квалитетом и документима;
ц) осигурава да су методе рада и оперативне процедуре у складу са одговарајућим одредбама ове уредбе.
Ступање на снагу и примена
Члан 13.
Ова уредба ступа на снагу двадесетог дана од дана њеног објављивања у Службеном листу Европске уније.
Члан 3. се примењује од 1. јануара 2011. године.
Ова уредба је у потпуности обавезујућа и директно се примењује у свим државама чланицама.
АНЕКС I
Одредбе Међународне организације цивилног ваздухопловства из члана 3. став 1. и Анекса III тачке 2. ове уредбе
1. Поглавље 3. „Надзорни радарски системи”, Одељак 3.1.2.5.2.1.2. „IC: упитни код” ICAO Анекса 10 „Ваздухопловне телекомуникације”, Свеска IV „Надзорни радарски системи и системи за избегавање судара” (Треће издање, јул 2002. године, које обухвата измену 77).
2. Поглавље 5. „SSR Mode S ваздух–земља Data Link”, Одељак 5.2.9. „Формат Data Link извештаја о могућностима” ICAO Анекса 10 „Ваздухопловне телекомуникације”, Свеска III. „Комуникациони системи” (Прво издање, измена 79).
АНЕКС II
ДЕО А
Захтеви који се односе на захтеве за упитне кодове из члана 4. став 2, члана 5. став 1. и члана 5. став 2. ове уредбе
Захтев за упитни код (IC) садржи, најмање, следеће кључне елементе:
а) јединствену референтну ознаку захтева коју додељује надлежна држава чланица;
б) потпуне податке о представнику државе чланице који је одговоран за усклађивање доделе упитног кода (IC) зa Mode S;
ц) потпуне податке о контакт особи оператера Mode S за питања у вези с доделом IC зa Mode S;
д) назив Mode S интерогатора;
е) употребу Mode S интерогатора (оперативна или пробна);
ф) локацију Mode S интерогатора;
г) планирани датум прве Mode S предаје Mode S интерогатора;
х) захтевано Mode S покривање;
и) посебне оперативне захтеве;
ј) могућност коришћења SI кода;
к) оперативну могућност рада са II/SI кодовима;
л) могућност мапе покривања.
ДЕО Б
Захтеви у вези с доделом упитних кодова из члана 2. став 10, члана 4. став 3. и члана 4. став 4. ове уредбе
Додела упитних кодова (IC) обухвата најмање следеће елементе:
а) одговарајућу референтну ознаку захтева од стране надлежне државе чланице;
б) јединствену референтну ознаку коју додељује служба за доделу упитних кодова (IC);
ц) референтну ознаку замењене алокације, ако је потребно;
д) додељени упитни код (IC);
е) ограничења у области покривања надзора и закључавања, у форми покривања по секторима или Mode S мапе покривања;
ф) период имплементације током којег се додела мора пријавити у Mode S интерогатор, који је наведен у захтеву;
г) редослед имплементације који се мора поштовати;
х) опционо и повезано с другим алтернативама: препорука кластера;
и) посебна оперативна ограничења, ако се захтевају.
АНЕКС III
Рад са II/SI кодом из члана 3. став 2. ове уредбе
1. Mode S интерогатори, ако раде са SI кодом и када се тако подеси одговарајући оперативни параметар, такође уочавају циљеве кроз одзиве на неселективне упите који су кодирани употребом упареног II кoдa.
2. Mode S интерогатори, ако раде са SI кодом и када се тако подеси одговарајући оперативни параметар, идентификују транспондере који одговарају одзивом на неселективне упите кодиране употребом упареног II кода, као транспондере који нису SI компатибилни, без обзира на то што је SI компатибилност наведена у Data Link извештају о могућностима, који је дефинисан у документу из тачке 2. Анекса I ове уредбе.
3. Mode S интерогатори, када раде са SI кодом и када се тако подеси одговарајући оперативни параметар, шаљу упит транспондерима који немају могућност SI кода, употребом Mode S порука протокола за закључавање за више локација, које су предвиђене за рад са II кодом. Код II, који се користи, је упарени II код.
4. Mode S интерогатори, ако раде са SI кодом и када се тако подеси одговарајући оперативни параметар, морају да имају могућност да их oператер конфигурише да:
– не користе закључавање за упарени II код за транспондере који немају могућност коришћења SI кода.
– користе повремено закључавање за упарени II код за транспондере који немају могућност коришћења SI кода.
5. Mode S интерогатори, ако раде са II кодом и када се тако подеси одговарајући оперативни параметар, морају да имају могућност да их oператер конфигурише да:
– не користе закључавање за транспондере за које се у њиховом Data Link извештају о могућностима не наводи могућност коришћења SI кода или се о њиховој Data Link могућности не може известити, или
– користе повремено закључавање за транспондере за које се у њиховом Data Link извештају о могућностима не наводи могућност коришћења SI кода или се о њиховој Data Link могућности не може известити.
6. Када се активира рад са SI/II кодом, мапе закључавања се не узимају у обзир за транспондере који немају могућност коришћења SI кода.
АНЕКС IV
ДЕО А 
Захтеви за оцену усаглашености или погодности за употребу саставних елемената система из члана 10. ове уредбе
1. Поступцима провере се доказује усаглашеност саставних елемената који подржавају протоколе за закључавање за II код и SI код, као и рад са II/SI кодом, са захтевима интероперабилности и захтевима који се односе на перформансе из ове уредбе или њихову погодност за употребу док се ти саставни елементи користе у окружењу за тестирање. 
2. Употреба модула из дела Б од стране произвођача или његовог овлашћеног заступника чије је седиште у Заједници, сматра се примереним поступком процене усаглашености како би се осигурала и објавила усаглашеност саставних елемената. Допуштени су такође и поступци који су еквивалентни или строжи од услова прописаних овом уредбом. 
ДЕО Б
Модул интерног надзора производње
1. Овим модулом се описује поступак којим произвођач или његов овлашћени заступник чије је седиште у Заједници, који извршава обавезе утврђене у тачки 2. овог дела обезбеђује и изјављује да дотични саставни елементи испуњавају захтеве ове уредбе. Произвођач или његов овлашћени заступник чије је седиште у Заједници мора да састави писану изјаву о усаглашености или погодности за употребу у складу с тачком 3. Анекса III Уредбе (ЕЗ) бр. 552/2004.
2. Произвођач мора да успостави техничку документацију описану у тачки 4. овог дела, коју он или његов овлашћени заступник чије је седиште у Заједници мора да чува најмање 10 година након што је произведен последњи саставни елемент и да је стави на располагање надлежним националним надзорним телима ради инспекције, као и пружаоцима услуга у ваздушној пловидби који те саставне елементе укључују у своје системе. Произвођач или његов овлашћени заступник, чије је седиште у Заједници, обавештава државе чланице о томе где и како је та техничка документација доступна.
3. Ако произвођач нема седиште у Заједници, он именује лице које доставља саставне елементе на тржиште Заједнице. То лице обавештава државе чланице о томе где и како је та техничка документација доступна.
4. Техничка документација мора да омогући процену усаглашености саставних елемената са захтевима ове уредбе. Она мора, у мери у којој је то важно за такву процену, да обухвати дизајн, производњу и рад саставних елемената.
5. Произвођач или његов овлашћени представник мора уз техничку документацију да чува примерак декларације о усаглашености или погодности за употребу.
АНЕКС V
Услови из члана 11. ове уредбе
1. Пружалац услуга у ваздушној пловидби мора да успостави методе извештавања унутар организације, којима се обезбеђује и доказује непристрасност и независност просуђивања у односу на поступке верификације.
2. Пружалац услуга у ваздушној пловидби мора да обезбеди да особље које учествује у поступцима верификације обавља верификацију с највећим могућим професионалним интегритетом и највећом могућом техничком стручношћу, као и да је ослобођено од било каквих притисака и подстицаја, нарочито финансијске природе, који би могли да утичу на његову процену или на резултате његових провера, посебно од стране лица или групе лица на које резултати провера утичу.
3. Пружалац услуга у ваздушној пловидби мора да обезбеди да особље које учествује у поступцима верификације има приступ опреми која му омогућава да исправно обави потребне провере.
4. Пружалац услуга у ваздушној пловидби мора да обезбеди да је особље које учествује у поступцима верификације добро технички и професионално оспособљено, као и да има задовољавајуће знање о захтевима верификације које мора да спроведе, одговарајуће искуство на таквим пословима, као и потребну способност за израду декларација, записника и извештаја којима се доказује да је верификација обављена.
5. Пружалац услуга у ваздушној пловидби мора да обезбеди да је особље које учествује у поступцима верификације способно за непристрасно обављање провера. Новчана накнада коју добија не сме да зависи од броја изведених провера или од резултата тих провера.
АНЕКС VI
ДЕО А
Захтеви за верификацију система из члана 11. став 1. ове уредбе
1. Верификација система мора да покаже усаглашеност тих система са захтевима који се тичу интероперабилности, перформанси, непредвиђених случајева и безбедности из ове уредбе, у условима процењивања који одражавају оперативни оквир тих система. Провером Mode S интерогатора посебно се доказује:
– исправан рад са SI кодом, укључујући рад са II/SI кодом,
– да се комбинацијом система и/или поступака за надзор конфликата упитних кодова (IC) и модуса враћања у претходни режим рада примерено ублажавају опасности упитних кодова (IC),
– да модус враћања у претходни режим рада није у супротности с планом доделе упитних кодова (IC).
2. Верификација система из члана 1. став 2. ове уредбе обавља се у складу са одговарајућим и признатим поступцима тестирања.
3. Алати за верификацију система из члана 1. став 2. ове уредбе морају да имају одговарајуће функционалности.
4. Верификацијом система из члана 1. став 2. ове уредбе морају да се добију елементи техничког досијеа који се захтевају тачком 3. Анекса IV Уредбе (ЕЗ) бр. 552/2004, укључујући следеће елементе:
– опис имплементације,
– извештај о инспекцијама и тестирањима који су изведени пре пуштања система у рад.
5. Пружалац услуга у ваздушној пловидби мора да управља поступцима провере, а посебно да:
– одређује одговарајуће оперативне и техничке услове процењивања, који одражавају оперативне услове;
– проверава да ли план тестирања описује интеграцију система из члана 1. став 2. ове уредбе у оперативне и техничке услове процењивања;
– проверава да ли план тестирања обезбеђује пуно покривање применљивих захтева ове уредбе који се односе на интероперабилност, перформансе, непредвиђене случајеве и безбедност;
– осигурава доследност и квалитет техничке документације и плана тестирања;
– планира организацију тестирања, особље, уградњу и конфигурацију платформе за тестирања;
– обавља инспекције и тестирања, на начин који је наведен у плану тестирања;
– саставља извештај у којем приказује резултате инспекција и тестирања.
6. Пружалац услуга у ваздушној пловидби обезбеђује да системи из члана 1. став 2. ове уредбе, који су употребљени у оперативним условима процењивања, испуњавају захтеве ове уредбе који се односе на интероперабилност, перформансе, непредвиђене случајеве и безбедност.
7. После успешно обављене провере усаглашености, пружаоци услуга у ваздушној пловидби састављају EЗ декларацију о верификацији система и достављају је националном надзорном телу заједно с техничким досијеом, на начин прописан у члану 6. Уредбе (ЕЗ) бр. 552/2004.
ДЕО Б
Захтеви за верификацију система из члана 11. став 2. ове уредбе
1. Провером система доказује се усаглашеност тих система са захтевима ове уредбе који се односе на интероперабилност, перформансе, непредвиђене случајеве и безбедност, у условима процењивања који одражавају оперативни оквир ових система. Провером Mode S интерогатора посебно се доказује: 
– исправан рад са SI кодом, укључујући рад са II/SI кодом,
– да се комбинацијом система за надзор конфликата упитних кодова (IC) и враћања у резервни режим рада примерено ублажавају опасности конфликата упитних кодова (IC),
– да враћање у резервни режим рада није у супротности с планом доделе упитних кодова (IC).
2. Верификација система из члана 1. став 2. ове уредбе спроводи се у складу с одговарајућим и признатим поступцима тестирања.
3. Опрема за тестирање за проверу система из члана 1. став 2. ове уредбе мора да има одговарајућу функционалност.
4. Верификацијом система из члана 1. став 2. ове уредбе добијају се елементи техничког досијеа који се захтева тачком 3. Анекса IV Уредбе (ЕЗ) бр. 552/2004, укључујући следеће елементе:
– опис имплементације;
– извештај о инспекцијама и тестирањима који су изведени пре пуштања система у рад.
5. Пружалац услуга у ваздушној пловидби мора да одреди одговарајуће оперативне и техничке услове процењивања који одражавају оперативне услове, а поступке провере обавља именовано тело.
6. Именовано тело управља поступцима провере и посебно:
– одређује одговарајуће оперативне и техничке услове процењивања који одражавају оперативне услове,
– проверава да ли план тестирања описује интеграцију система из члана 1. став 2. ове уредбе у оперативне и техничке услове процењивања,
– проверава да ли план тестирања обухвата у потпуности применљиве захтеве ове уредбе који се односе на интероперабилност, перформансе, непредвиђене случајеве и безбедност,
– осигурава доследност и квалитет техничке документације и плана тестирања,
– планира организацију тестирања, особље, уградњу и конфигурацију платформе за тестирање,
– обавља инспекције и тестирања, како је наведено у плану тестирања,
– сачињава извештај у којем приказује резултате инспекција и тестирања.
7. Именовано тело обезбеђује да спровођење размене информација, које подржава поступак доделе и употребе упитних кодова (IC) зa Mode S и које је укључено у системе који раде у симулираним оперативним условима, испуњава захтеве ове уредбе који се односе на интероперабилност, перформансе, непредвиђене случајеве и безбедност. 
8. После успешно обављених послова провере, именовано тело саставља сертификат о усаглашености у односу на послове које је обавило.
9. Пружалац услуга у ваздушној пловидби саставља, затим, EЗ декларацију о верификацији система и доставља је националном надзорном телу заједно с техничким досијеом, у складу са чланом 6. Уредбе (ЕЗ) бр. 552/2004.