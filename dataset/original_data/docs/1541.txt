На основу члана 7. став 1. Закона о сарадњи Србије и
Црне Горе са Међународним трибуналом за кривично гоњење лица одговорних за
тешка кршења међународног хуманитарног права почињена на територији бивше
Југославије од 1991. године („Службени лист СРЈ”, број 18/02 и „Службени лист
СЦГ”, број 16/03) и члана 43. став 1. Закона о Влади („Службени гласник РС”,
бр. 55/05 и 71/05 – исправка),
Влада доноси
 
ОДЛУКУ
о оснивању
Националног савета за сарадњу са Међународним трибуналом за кривично гоњење
лица одговорних за тешка кршења међународног хуманитарног права почињена на
територији бивше Југославије од 1991. године 
„Службени гласник
РС“, број 50 од 1. јуна 2007. 
 
1. Овом одлуком оснива се Национални савет за сарадњу
са Међународним трибуналом за кривично гоњење лица одговорних за тешка кршења
међународног хуманитарног права почињена на територији бивше Југославије од
1991. године (у даљем тексту: Национални савет). 
 
2. Национални савет има председника и четири члана,
које именује Влада.
Председник Националног савета именује се из реда
министара, на предлог председника Владе.
Чланови Националног савета именују се из реда
представника Министарства спољних послова, Министарства одбране, Министарства
унутрашњих послова и Министарства правде, на предлог надлежних министара, ако
надлежни министар сам није члан Националног савета. 
Чланови Националног савета имају заменике који их
замењују кад су спречени или одсутни и који имају право гласања на седницама
Националног савета.
 
3. Национални савет сарађује са Међународним трибуналом
за кривично гоњење лица одговорних за тешка кршења међународног хуманитарног
права почињена на територији бивше Југославије од 1991. године (у даљем тексту:
Међународни кривични трибунал), а нарочито у погледу положаја окривљених који
су држављани Републике Србије и остваривања њиховог права на одбрану, положаја
сведока који су држављани Републике Србије, приступа Међународног кривичног
трибунала архивској грађи и других питања која су значајна за остваривање
сарадње и подноси Влади предлоге одлука о ослобађању сведока дужности чувања
државне, службене или војне тајне и о разгледању списа који садрже државну,
службену или војну тајну.
Национални савет предузима мере које су потребне да би
се помогло породицама окривљених који су држављани Републике Србије и
окривљенима и адвокатима окривљених омогућио приступ архивској и другој
документацији која је значајна за остваривање права на одбрану окривљених, као
и друге потребне мере које проистичу из обавезе Републике Србије да штити своје
држављане. 
Национални савет пружа материјалну помоћ окривљенима и
њиховим породицама, према посебном пропису.
 
4. Национални савет, у складу с чланом 36. Закона о
сарадњи Србије и Црне Горе са Међународним трибуналом за кривично гоњење лица
одговорних за тешка кршења међународног хуманитарног права почињена на
територији бивше Југославије од 1991. године, предлаже Влади да пружи неопходне
гаранције Међународном кривичном трибуналу да се окривљени који су држављани
Републике Србије бране са слободе.
 
5. Министарство спољних послова доставља Националном
савету извештаје судова, јавних тужилаштава и других надлежних органа о
предузетим радњама, извршењу захтева Међународног кривичног трибунала и
сметњама насталим при извршавању тих захтева.
 
6. Национални савет може да образује сталне комисије за
праћење сарадње у војним питањима, питањима безбедности и питањима архивске
грађе.
Национални савет одређује састав и руководиоце сталних
комисија.
 
7. Национални савет доноси пословник о свом раду.
 
8. На предлог Националног савета, Влада обезбеђује
потребна средства и услове за рад Националног савета.
 
9. Престаје да важи Одлука о образовању Националног
савета за сарадњу са Међународним трибуналом за кривично гоњење лица одговорних
за тешка кршења међународног хуманитарног права почињена на територији бивше
Југославије од 1991. године („Службени лист СЦГ”, број 35/04). 
 
10. Ова одлука ступа на снагу наредног дана од дана
објављивања у „Службеном гласнику Републике Србије”.
 
05 број 02-2838/2007
У Београду, 31. маја 2007.
године

Влада
Потпредседник,
мр 
Божидар Ђелић, с.р.