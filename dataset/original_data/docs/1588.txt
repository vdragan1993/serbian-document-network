Редакцијски пречишћен текст
 
 
На основу члана 26. став 3. Закона о извршењу кривичних санкција („Службени гласник РС”, број 55/14), 
	
Министар правде доноси
 
ПРАВИЛНИК
о кућном реду казнено-поправних завода и окружних затвора

	"Службени гласник РС", бр. 110 од 14. октобра 2014, 79 од 23. 
	септембра 2016.
 
I. УВОДНЕ ОДРЕДБЕ
Предмет Правилника
Члан 1.
Овим правилником ближе се уређују начин живота и рада осуђених у казнено-поправним заводима, окружним затворима и казнено-поправном заводу за жене (у даљем тексту: завод), ако посебним прописом није друкчије одређено. 
	
Доступност текста Правилника 
Члан 2.
Текст овог правилника, у складу са Законом о извршењу кривичних санкција (у даљем тексту: Закон), доступан је осуђеном све време издржавања казне, на језику који је у употреби у заводу, у складу са законом који уређује службену употребу језика и писма. 
	
Осуђени који је неписмен, не може да чита или је глувонем, или не познаје језик, у складу са Законом, о правима и обавезама које има за време издржавања казне у заводу биће упознат усмено или уз помоћ тумача.
II. ПРИЈЕМ ОСУЂЕНОГ
Пријем и идентификација осуђеног
Члан 3.
Приликом пријема осуђеног утврђује се његов идентитет, на основу извршне судске пресуде, налога за издржавање казне, личних исправа (личне карте, путне исправе) или других докумената погодних за утврђивање идентитета издатих од стране надлежних органа.
У случају сумње у идентитет осуђеног, запослени у заводу (у даљем тексту: службено лице) задржаће лице које се јавило или је доведено ради извршења казне и о томе одмах обавестити подручни орган полиције, који ће предузети мере ради утврђивања идентитета.
Лични претрес и преглед тела осуђеног
Члан 4.
Приликом пријема обавља се лични претрес и преглед тела осуђеног.
Лични претрес осуђеног обављају овлашћена службена лица.
Преглед тела осуђеног обављају највише два овлашћена службена лица истог пола као и осуђени, у одвојеној просторији и без присуства других лица.
Уколико је потребан, преглед телесних отвора осуђеног обавља здравствени радник, у складу са Законом.
Лични претрес и преглед тела обавља се на начин који не сме бити понижавајући и којим се поштује психички и физички интегритет осуђеног и чувају његове личне ствари.
Поступање са личним стварима осуђеног
Члан 5.
Приликом пријема у завод обавља се преглед личних ствари осуђеног.
Осуђеном лицу се привремено одузимају новац, драгоцености, мобилни телефон, ствари које, у складу са овим правилником, осуђени не може поседовати и друге ствари, односно предмети подобни за угрожавање лица, самоповређивање, уништавање имовине и угрожавање безбедности у заводу.
Осуђени задржава ортопедска и друга медицинска помагала, а по одобрењу лекара и нужне лекове.
Кварљиве ствари се, у складу са Законом, уништавају, о чему се сачињава записник чији се примерак уручује осуђеном. 
	
Потврда о привремено одузетим предметима
Члан 6.
О привремено одузетим стварима сачињава се потврда која садржи следеће податке: број потврде; име и презиме осуђеног; име једног од родитеља; врсту, количину, тежину и друга битна својства одузетих ствари; датум и час привременог одузимања, потпис службеног лица и потпис осуђеног. Потврда се сачињава у три примерка.
Примерак потврде уручује се осуђеном, други примерак се улаже у заводску архиву, а трећи на депозит осуђеног.
Ако се привремено одузимају девизне новчанице, уписује се врста валуте, апоени и серијски бројеви новчаница.
Привремено одузимање ствари које су у вези са кривичним делом
Члан 7.
Ствари за које постоји вероватноћа да су у вези са другим кривичним делом, привремено се одузимају од осуђеног и о томе се обавештава надлежни државни орган. 
	
О привремено одузетим стварима сачињава се записник и издаје потврда из члана 6. став 1. овог правилника. 
	
Чување привремено одузетих ствари
Члан 8.
Привремено одузете ствари од осуђеног, у складу са Законом, стављају се на депозит или се предају, односно достављају о трошку осуђеног лицу које он одреди.
Одузете ствари које нису предате, достављене или уништене чувају се у посебној просторији завода, осигуране од оштећења и нестанка.
Девизне новчанице и драгоцености чувају се у каси или на другом сигурном месту.
Враћање привремено одузетих ствари
Члан 9.
Приликом отпуштања са извршења казне, осуђеном се враћају привремено одузете ствари, о чему се сачињава записник. Примерак записника уручује се осуђеном.
Осуђени може и приликом изласка из завода преузети привремено одузете ствари, о чему се сачињава записник.
Записник из ст. 1. и 2. овог члана потписују службено лице и осуђени. 
Јављање осуђеног по пријему
Члан 10.
Осуђеном се, одмах по пријему, омогућава да се јави породици или лицу које он одреди, о трошку завода.
Хигијенске мере
Члан 11.
Непосредно после пријема у завод осуђени ће се окупати и задужити са чистом одећом, обућом, рубљем и постељином.
Осуђени који према личним документима има бркове, може бркове да задржи током издржавања казне.
Изузетно, на образложену молбу осуђеног који према личним документима има браду, управник завода може одлучити да осуђени може да задржи браду током издржавања казне, уколико за то постоје верски или здравствени разлози. У случају постојања здравствених разлога претходно се прибавља мишљење лекара завода. 
	
На образложену молбу осуђеног који према личним документима има дужу косу, управник завода може одлучити да осуђени може да задржи дужу косу током издржавања казне, уколико за то постоје оправдани разлози.
У случају потребе, здравствени радник обавиће дезинфекцију и дезинсекцију осуђеног и предузети друге неопходне хигијенске мере.
Приликом прегледа и предузимања хигијенских мера поштује се личност и достојанство осуђеног.
Лекарски преглед 
Члан 12.
Непосредно после пријема у завод, а најкасније у року од 24 часа, лекар обавља здравствени преглед осуђеног. На захтев осуђеног или због уочених здравствених сметњи током пријема, преглед се обавља без одлагања. 
	
Први здравствени преглед се састоји од визуелног прегледа тела осуђеника, узимања анамнестичких података, података о акутним и хроничним обољењима, провере и мерења основних телесних функција (дисање, притисак, моторика и сл.). 
	
Приликом првог прегледа отвара се здравствени картон осуђеника, и уносе се подаци до којих се дошло приликом првог прегледа. 
	
Пријемно одељење
Члан 13.
Након ступања у завод, у складу са Законом, осуђени се упућује у пријемно одељење, где се може задржати најдуже 30 дана. 
	
За сваког осуђеног образује се лични лист у који се уносе матични број у заводу и подаци о осуђеном.
Службена лица, у складу са Законом, осуђеног фотографишу, узимају од њега отиске папиларних линија са прстију, мере његову телесну тежину и висину, бележе лични опис, особене знаке, тетоваже и друга обележја уколико их има.
У пријемном одељењу личност осуђеног се упознаје са психолошког, педагошког, криминолошког, социјалног, здравственог и безбедносног становишта.
III. ПОЛОЖАЈ ОСУЂЕНОГ
Права осуђеног
Члан 14.
Осуђени који је упућен у завод остварује, у складу са Законом, права на: човечно поступање; смештај; слободно време; хигијену; исхрану; одећу, рубље и обућу; упућивање поднесака; дописивање; телефонски разговор; правну помоћ; посете; боравак у посебној просторији; пријем пакета; пријем новчаних пошиљки; рад и права на основу рада; здравствену заштиту; обавештавање; образовање; остваривање верских права; поднесак, притужбу и жалбу и судску заштиту. 
	
Поред права из става 1. овог члана, осуђена жена која има дете има и друга права, у складу са Законом.
Смештај осуђеног
Члан 15.
Смештај осуђеног одговара савременим здравственим, хигијенским и просторним условима и месним климатским приликама.
Смештај осуђеног са инвалидитетом је примерен врсти и степену његових потреба.
Просторије у којима осуђени бораве
Члан 16.
Просторије у којима осуђени у заводу живе и раде су чисте, суве, проветрене, загрејане и довољно осветљене како природним, тако и вештачким светлом које омогућава читање и рад без сметњи за вид.
Спаваоница је толико пространа да сваком осуђеном припада најмање осам метара кубних простора и четири квадратна метра.
Осуђенима се обезбеђује простор за дневни боравак.
У простору за дневни боравак обезбеђује се довољан број столица и одговарајући број столова 
	према броју осуђеника који га користе.
Простор за дневни боравак има техничке услове за коришћење радио и телевизијског апарата.
Просторије у заводу имају примерену санитарну опрему која омогућава обављање физиолошких потреба у чистим условима кад год то осуђени жели, уз обезбеђење приватности.
Просторије у којима осуђени бораве, раде и хране се, загревају се у зимском периоду. Загревање просторија зависи од климатских услова, а по правилу траје од 15. октобра до 15. априла. Уколико временски услови или други објективни разлози то захтевају, управник завода може скратити или продужити грејну сезону.
Одећа, рубље и обућа
Члан 17.
Осуђеном се обезбеђује одећа, обућа, рубље и постељина. За време рада осуђеном се обезбеђује радна одећа и обућа. 
	
Постељина
Члан 18.
Сваком осуђеном се обезбеђује посебан лежај са постељином.
Постељина се састоји од: душека, јастука, јастучнице, чаршава, ћебади и навлаке за ћебе. 
	
Постељина осуђених мења се два пута месечно, а по потреби и чешће.
Чување ствари добијених на употребу
Члан 19.
Осуђеном се саопштава да је дужан да чува и одржава ствари добијене на употребу и том приликом потписује листу задужења. 
	
Ствари за личну употребу
Члан 20.
За време извршења казне осуђени може поседовати: прибор за одржавање 
	личне хигијене; прибор за бријање који не угрожава безбедност; ортопедска 
	помагала; прибор за писање; прибор за чишћење одеће и обуће; ручни сат; 
	венчани или веренички прстен; ствари и литературу за верску употребу;
 сопствену постељину, рубље и обућу; лулу; дуван и цигарете, као и одећу и обућу за физичку активност. Осуђени може имати код себе ствари у количини којом се не нарушава безбедност и ред. 
	
Завод осуђеном обезбеђује посебан орман за одлагање ствари које може користити у заводу.
*Службени гласник РС, број 79/2016
 
Одржавање личне и опште хигијене
Члан 21.
Осуђени, у складу са Законом, мора да одржава личну хигијену, хигијену одеће, и просторија у којима борави, а завод мора да му обезбеди прибор и средства за одржавање хигијене.
Уколико осуђени није у стању да испуњава обавезе из става 1. овог члана, завод му пружа одговарајућу помоћ. 
	
Осуђеном се омогућава купање и топла вода за купање најмање три пута недељно, а радно ангажованом осуђеном свакодневно, у условима којима се обезбеђује његова приватност. Просторија за купање мора бити одговарајуће опремљена и загрејана.
Осуђени мора да буде уредно подшишан и обријан и да косу уредно одржава.
Уколико осуђени носи бркове, односно уколико му је одобрено да носи браду или дужу косу мора уредно да их одржава. Ношење браде, бркова или дуже косе може се привремено ограничити из безбедносних или хигијенских разлога, док ти разлози постоје. 
	
Осуђеном се за време издржавања казне обезбеђује место за чишћење и одржавање одеће и обуће.
Прање, сушење и пеглање рубља и одеће, као и постељине обавља се у заједничкој перионици завода.
Забрана пушења у соби за спавање
Члан 22.
Забрањено је пушење у соби за спавање, трпезарији и у радним просторима где постоји могућност избијања пожара. У заводу постоји простор који је одређен за пушење. 
	
Здравствена заштита
Члан 23.
Завод обезбеђује осуђеном све потребне услове за остваривање здравствене заштите која је утврђена Законом.
Завод обезбеђује лекове са позитивне листе.
Завод има посебну просторију за обављање здравствених прегледа и посебну болесничку собу. Просторија и соба морају бити довољно простране, осветљене природним и вештачким светлом, проветрене, чисте, загрејане и опремљене одговарајућим санитарним уређајима са хладном и топлом водом.
Посебна просторија за обављање здравствених прегледа мора имати: одговарајући број столова и столица; сто за преглед; параван за обезбеђење приватности осуђеног; орман за смештај лекова који се закључава; орман за одлагање здравствене документације; стетоскоп; апарат за мерење крвног притиска; неуролошки чекић и лампу; подну лампу за преглед; 
	дигитални глукометар; једнократне тестове за дијабетес; спатуле; стерилизатор; термометар; апарат за давање кисеоника са боцом; АМБУ сет за реанимацију; негатоскоп за преглед рендген филмова; прибор за прву помоћ; хируршки сет инструмената за мале хируршке интервенције у касети; завојни и други потрошни медицински материјал, као и другу неопходну опрему за здравствени преглед и обављање амбулантних интервенција.
Орман за смештај лекова у сваком тренутку мора садржати довољну количину одговарајућих и употребљивих лекова.
Болесничка соба мора имати одговарајући број кревета и ноћних сточића.
Када је болничко лечење организовано у заводу, о појединим питањима која се односе на начин живота и рада осуђених одлучује управник завода, по предлогу лекара. 
	
Лечење осуђеног уз његов пристанак
Члан 24.
Лечење осуђеног, у складу са Законом, спроводи се уз његов пристанак.
Присилно храњење осуђеног, у складу са Законом, није дозвољено.
Изузетно, ако осуђени одбијањем лечења или хране озбиљно угрози своје здравље или живот примениће се медицинске мере које одреди лекар, у складу са Законом.
Здравствени преглед и медицинска документација
Члан 25.
Здравствени преглед се обавља појединачно и на начин којим се поштује личност и достојанство осуђеног.
Здравствени преглед осуђеног, у складу са Законом, врши се само у присуству здравственог радника, осим ако здравствени радник друкчије затражи.
Подаци до којих се дошло на основу прегледа уносе се у протокол и здравствени картон осуђеног.
Медицинска документација коју је осуђени донео са собом у завод, као и документација о здравственом стању која се формира у заводу, доставља се другом заводу у случају премештаја. Осуђени може, у складу са Законом, да фотокопира своју медицинску документацију о свом трошку. 
	
Давање информација о здравственом стању 
Члан 26.
Осуђени има право да буде упознат са налазима о његовом здравственом стању и садржином његовог здравственог картона, у складу са прописима који уређују здравствену заштиту.
Члан породице или друго лице које осуђени одреди може добити информацију о здравственом стању осуђеног од лекара, у складу са прописима који уређују здравствену заштиту. 
	
Придржавање мера здравствене заштите
Члан 27.
Осуђени предузима неопходне мере у циљу заштите здравља и хигијене и примењује упутстава лекара о спровођењу лечења и спречавању заразних болести.
Прописивање терапије
Члан 28.
Лекар прописује терапију и 
	организује начин њеног издавања, давања и евидентирања.
Лекар прописује које лекове осуђени може имати код себе.
Набавка лекова и ортопедских помагала
Члан 29.
По одобрењу лекара завода, осуђени може да набавља лекове, витамине и ортопедска помагала о свом трошку или да их прима од чланова породице или блиских лица. 
	
Чување података о здравственом стању
Члан 30.
Здравствени радник чува, као професионалну тајну, све податке до којих дође током прегледа и лечења болесника, осим у случају када је ослобођен обавезе чувања тајне на основу посебног прописа.
Јављање на лекарски преглед
Члан 31.
Осуђени се за лекарски преглед може јавити сваког дана надлежном запосленом из службе за обезбеђење, који га у његовом присуству уписује у књигу лекарских прегледа и спроводи до лекара, у складу са радним временом службе за здравствену заштиту, а најкасније првог наредног радног дана.
Приликом пријављивања, осуђени није дужан да наводи разлоге за лекарски преглед.
У хитним случајевима, свако службено лице завода 
	је обавезно да затражи правовремено пружање стручне лекарске помоћи осуђеном. 
	
Редовно радно време службе за здравствену заштиту завода одређује се у складу са условима живота и рада осуђених у заводу.
Осуђени мора бити обавештен о редовном радном времену службе за здравствену заштиту. 
	
Здравствена заштита из области стоматологије
Члан 32.
Осуђеном се мора омогућити здравствена заштита из области стоматологије.
Стоматолошке услуге може пружати само доктор стоматологије.
Здравствену заштиту из области стоматологије завод обезбеђује у складу са општим прописима који уређују здравствену заштиту.
Завод који има стоматолошку амбуланту обезбеђује одговарајућу опрему, прибор и материјал за лечење, поправку и вађење зуба.
Исхрана
Члан 33.
Осуђеном се обезбеђују три оброка дневно (доручак, ручак и вечера) који се дају у правилним размацима са одговарајуће припремљеном, послуженом и разноврсном храном. 
	
Најмање два пута недељно осуђеном се обезбеђује свеже воће и поврће у складу са годишњим добом. Послужени оброци морају задовољавати хигијенске стандарде. 
	
Осуђеном се, у складу са Законом, обезбеђује исхрана водећи рачуна о његовим верским уверењима, а према могућностима завода.
Јеловник 
Члан 34.
Садржај исхране осуђеног утврђује се недељно јеловником. Јеловник саставља кувар, уз прибављено мишљење лекара, а одобрава га управник завода. 
	
Јеловник се објављује најкасније последњег дана у недељи за наредну недељу.
Објављени јеловник се може из оправданих разлога изменити, с тим што се измене објављују дан раније.
Кантина
Члан 35.
Осуђеном се омогућава да о свом трошку, радним даном, два пута недељно, из продавнице – кантине завода набавља прехрамбене и друге ствари за личну употребу. Радно време кантине и цене у кантини морају бити одређени и истакнути.
Приликом снабдевања кантине уважавају се оправдани захтеви осуђених. Ако у кантини завода није могуће обезбедити одговарајуће ствари, завод обезбеђује набавку ствари на други одговарајући начин. 
	
Осуђени може месечно набављати прехрамбене и друге ствари за личну употребу у висини износа просечне зараде у Републици Србији за претходни месец.
Дописивање
Члан 36.
Осуђени се може дописивати о свом трошку.
Дописивање може ограничити само суд, у складу са Законом. 
Писма која су задржана на основу одлуке суда о ускраћивању дописивања одлажу се у лични лист. Осуђени се обавештава о одлагању писма. 
	
Осуђени прима и шаље писмо у затвореној коверти. Пријем и отпремање поште врши се преко завода.
Уколико постоји сумња да се у коверти налази недозвољена ствар, коверта ће се отворити и прегледати у присуству осуђеног који је шаље или прима, а недозвољене ствари ће се одузети.
Поднесци 
Члан 37.
Осуђени може без ограничења и надзора упућивати поднеске браниоцу, судовима, Заштитнику грађана или другим државним органима и међународним органима и организацијама за заштиту људских права. 
	
Страни држављанин, односно осуђени чије интересе не штити ниједна држава може слати поднеске, у складу са Законом. 
	
Осуђени поднеске прима и упућује преко завода у затвореној коверти, о свом трошку, о чему се издаје потврда. 
	
На молбу осуђеног који нема новчаних средстава, управник завода, у складу са Законом, може одобрити слање поднесака о трошку завода.
Телефонирање
Члан 38.
Осуђени који је разврстан у затворено одељење може да телефонира најмање четири пута недељно, а осуђени који је разврстан у полуотворено и отворено одељење може телефонирати свакодневно, у складу са могућностима завода.
Завод обезбеђује потребан број телефонских говорница, у зависности од броја осуђених.
Телефонирање се обавља на основу распореда који се унапред објављује.
Телефонски разговори укупно трају, по правилу, најдуже петнаест минута.
Телефонски разговор се обавља на језику по избору и о трошку осуђеног.
Телефонирање може ограничити само суд, у складу са Законом. 
Обавештавање
Члан 39.
Осуђени може набављати књиге, часописе и друга средства јавног обавештавања издата, односно произведена у земљи и иностранству.
Завод има библиотеку са довољним бројем књига из различитих подручја. 
Библиотека обавезно има текст важећег Устава Републике Србије, Кривичног законика, Законика о кривичном поступку, Закона о извршењу кривичних санкција, Закона о помиловању, Закона о Заштитнику грађана, подзаконских аката који су донети на основу Закона о извршењу кривичних санкција, као и текстове потврђених међународних аката који се односе на извршење кривичних санкција и заштиту основних људских права и слобода.
Завод сарађује са библиотекама, а према потреби обезбеђује и друга аудио-визуелна средства јавног обавештавања. 
	
Осуђеном је дозвољено да књиге и друга средства јавног обавештавања износи из библиотеке ради коришћења у слободно време. 
	
Начин издавања и коришћења књига и других средстава јавног обавештавања одређује управник завода. 
	
Образовање
Члан 40.
Завод организује описмењавање, основно и стручно образовање, према програму поступања. Завод омогућава полагање испита у заводу и ван завода.
Уколико се осуђени образује или школује, завод, према својим могућностима и у оквиру програма поступања, обезбеђује одговарајуће услове и време за учење. 
	
Трошкове образовања које не организује завод сноси осуђени. 
Рад, оспособљавање за рад и стручно усавршавање осуђених
Члан 41.
Рад осуђеног, у складу са Законом, саставни је део програма поступања.
Сврха рада је, у складу са Законом, да осуђени стекне, одржи и повећа своје радне способности, радне навике и стручно знање како би му се омогућили услови за успешну реинтеграцију.
Оспособљавање за рад и стручно усавршавање осуђених обавља се кроз теоријску припрему и практичну обуку, према могућностима завода.
Слободно време
Члан 42.
Осуђени има право, у складу са Законом, да изван затворених просторија на свежем ваздуху, у слободно време, проведе најмање два часа дневно.
Завод организује различите облике активности за задовољење физичких, уметничких, културних и радних потреба осуђених. 
	
Завод, у складу са својим могућностима, обезбеђује простор и опрему за коришћење слободног времена осуђених. 
	
У заводу се организују културне, радне, забавне и спортско-рекреативне активности. 
	
У слободно време осуђени се према својим склоностима и интересовањима могу бавити израдом уметничких предмета и другим видовима стваралачког изражавања. 
	
Спортске активности
Члан 43.
Завод, у складу са својим могућностима, омогућује бављење телесним вежбањем и спортским активностима и у ту сврху обезбеђује спортске терене, просторије, спортске реквизите и теретану са припадајућом опремом. 
	
Активности из става 1. овог члана организују се током целог дана, у складу са донетим програмом.
Верска права осуђених
Члан 44.
Осуђеног може једном недељно да посети свештено лице или други верски службеник.
Ако у заводу постоји довољан број осуђених исте вероисповести, на њихов захтев, у складу са Законом, управник завода ће дозволити свештеном лицу или другом верском службенику те вероисповести да их редовно посећује или да у заводу има редовну службу или наставу.
Посете
Члан 45.
Посета осуђеном се обавља суботом или недељом и у дане нерадног државног празника у времену од 9,00 до 17,00 часова. Посета траје најкраће један час. Трајање посете дуже од једног часа одобрава управник завода.
Управник завода може одобрити посете и другим данима уколико за то постоје оправдани разлози.
Просторија за посете мора бити пространа, чиста, осветљена, загрејана према потреби, проветрена, са одговарајућим санитарним уређајима и одговарајућим бројем столица и столова. Посета се може обавити и на погодним отвореним просторима у заводу.
Завод је обавезан да на видном месту истакне податке о времену и условима посете.
Све посете се евидентирају у књигу посета. 
У картон посете осуђеног уносе се подаци о лицима која ће га посећивати.
Уколико су подаци које осуђени даје о лицима која ће га посећивати нетачни, осуђени ће бити дисциплински кажњен.
Посете браниоца 
Члан 46.
Бранилац, пуномоћник или лице које је он позвао ради давања пуномоћја о заступању посећује осуђеног у радно време.
Посета се обавља у просторији погодној за остваривање права осуђеног на посету браниоца или пуномоћника или лица које је он позвао ради давања пуномоћја о заступању.
Посета браниоца, пуномоћника или лица које је осуђени позвао ради давања пуномоћја о заступању уноси се у одговарајућу евиденцију посета.
Претрес посетиоца
Члан 47.
Посетиоцу се утврђује идентитет и уписује се у књигу посета.
Посетилац се претреса пре уласка у просторију за посету. Лични претрес врши службено лице истог пола као и посетилац, на начин којим се поштује достојанство и чувају личне ствари посетиоца.
Ако посетилац не пристане на претрес, посета се неће омогућити.
Уколико посетилац или осуђени својом радњом или стањем угрожава ред или безбедност, управник завода или лице које он овласти, може ускратити или прекинути посету. 
	
Уколико посетилац покуша да унесе недозвољене предмете или ствари посета ће се прекинути или се неће дозволити. 
	
Ствари пронађене приликом претреса за које постоји вероватноћа да су у вези са неким кривичним делом, одузимају се од посетиоца и о томе се одмах обавештава подручни орган полиције. О привремено одузетим стварима сачињава се записник.
Боравак у посебној просторији
Члан 48.
Осуђени има право, у складу са Законом, да једном у два месеца борави с брачним другом, децом или другим блиским лицем три часа у посебним просторијама завода.
Посебна просторија завода мора бити довољно пространа, загрејана, осветљена, са потребним намештајем, купатилом и прилагођена за боравак деце.
Под блиским лицима подразумевају се лица која су уписана у картон посета осуђеног. 
	
Пријем пакета
Члан 49.
Тежина пакета може бити до десет килограма.
Пакет садржи ствари које осуђени може поседовати, у складу са чланом 20. овог правилника (осим дувана) и фабрички запаковане прехрамбене производе. Управник завода или лице које он одреди може одобрити пријем и друге хране која ће се употребити у току дана.
Пакет се осуђеном може доставити поштом или приликом посете.
Преглед сваког пакета се обавља у присуству осуђеног.
Уколико се установи да се у пакету налазе ствари које осуђени не може поседовати, оне ће се издвојити. Издвојене ствари ће се о трошку осуђеног вратити пошиљаоцу или 
	предати посетиоцу.
Лако кварљиве ствари се уништавају у присуству осуђеног.
Уколико тежина пакета прелази десет килограма, осуђени ће у присуству службеног лица издвојити ствари које прелазе дозвољену тежину. Ове ствари враћају се пошиљаоцу или се предају посетиоцу, о трошку осуђеног.
Изузетно, у оправданим случајевима управник завода или лице које он овласти може дозволити пријем ствари осуђеном преко дозвољене тежине.
Пријем новчаних пошиљки
Члан 50.
Осуђени има право, у складу са Законом, на неограничени пријем и слање новчаних пошиљки.
Новац који осуђени прима, у складу са Законом, депонује се на новчани депозит.
Месечни износ новца којим осуђени слободно располаже, у складу са Законом, је износ просечне зараде у Републици Србији за претходни месец према последњим подацима органа надлежног за послове статистике.
Проширена права и погодности осуђених
Члан 51.
Осуђеном се могу доделити проширена права и погодности, у складу са Законом.
Проширена права и погодности осуђеног која обухватају изласке и одсуства из завода не могу се спајати са коришћењем годишњег одмора изван завода или отпуштањем из завода.
Проширена права и погодности осуђеног која обухватају изласке и одсуства из завода у једном месецу, не могу се преносити у други месец.
Проширена права и погодности осуђеног која обухватају одсуства из завода могу се користити највише онолико пута колико има викенда и празника у току месеца и најмање у трајању од 24 сата. 
	
Време изласка и повратка осуђеног у завод не може бити одређено у времену од 20,00 до 8,00 часова.
У случају коришћења погодности изласка и одсуства из завода у месецу у ком се осуђени отпушта са издржавања казне, или му се прекида извршење казне, односно у ком користи годишњи одмор изван завода, узеће се у обзир број дана проведених на издржавању казне у том месецу и сразмерно утврдити трајање одсуства. 
	
У случају премештаја у завод и одељење истог или отворенијег типа, осуђени користи врсту и обим додељених проширених права и погодности која није искористио у месецу у ком је извршен премештај.
Права и погодности која подразумевају излазак и одсуство 
	из завода
Члан 52.
Приликом коришћења проширених права и погодности која подразумевају излазак и одсуство из завода, осуђеном се издаје писана дозвола за излазак која садржи: име и презиме осуђеног, име једног родитеља, матични број у заводу, јединствени матични број грађана, адресу пребивалишта, дан и час изласка и повратка у завод, датум издавања, потпис овлашћеног лица и печат завода.
Ванредни излазак и одсуство
Члан 53.
Из посебно оправданих разлога, у складу са Законом, управник завода може осуђеном одобрити ванредни излазак или одсуство из завода до седам дана. 
	
Ванредни излазак или одсуство из завода осуђеном се може одобрити без обзира на групу и искоришћена проширена права и погодности због: смрти члана уже породице, обиласка теже оболелог члана уже породице, рођења детета, закључења брака, као и из других посебно оправданих разлога. 
	
Уколико постоје безбедносни разлози завод ће дискретно и ефикасно обезбедити ванредни излазак и присуство осуђеног у случајевима предвиђеним ст. 1. и 2. овог члана.
Поднесак и притужба 
Члан 54.
У циљу остваривања својих права осуђени се, у складу са Законом, може поднеском писмено обратити начелнику службе или другом овлашћеном лицу из одговарајуће службе завода.
Осуђени може, у складу са Законом, поднети притужбу управнику завода због повреде права или других неправилности које су у заводу учињене према њему.
Уколико се предмет притужбе односи на један или више поднесака из става 1. овог члана осуђени ће у образложењу притужбе навести разлоге због којих је незадовољан одговором овлашћеног лица.
Уколико се притужба односи на тежу повреду радних обавеза и дужности од стране запосленог лица, управник или лице које он одреди, одмах ће испитати основаност притужбе и предузети мере за спречавање даљег наступања штетних последица.
Уколико се притужба односи на угрожавање или повреду тела или здравља осуђеног, управник завода ће, у складу са Законом, наредити да лекар одмах прегледа осуђеног и да о томе сачини извештај.
Поверљив разговор са управником завода
Члан 55.
Осуђени који захтева да се непосредно обрати управнику завода и да са њим усмено разговара, писмени захтев доставиће преко посебног сандучета.
Управник завода ће обавити разговор са осуђеним. Уколико наведени разлози немају поверљив карактер упутиће га на Законом и овим правилником прописан начин остваривања и заштите права.
Жалба
Члан 56.
Осуђени који не добије одговор на притужбу или није задовољан донетим решењем има право, у складу са Законом, да у року од осам дана од дана пријема решења, поднесе жалбу директору Управе за извршење кривичних санкција (у даљем тексту: Управа).
У жалби осуђеног наводи се број одлуке на коју се жали и у ком погледу је незадовољан донетом одлуком.
Предаја поднеска
Члан 57.
Поднесак, притужбу и жалбу осуђени подноси у три примерка, од којих се један упућује надлежном органу, један остаје код осуђеног, а један се улаже у лични лист осуђеног.
Непосредна притужба директору Управе
Члан 58.
Ако осуђени сматра да је његово право повређено поступањем управника завода може, у складу са Законом, поднети притужбу 
	директору Управе, у затвореној коверти.
Ако директор Управе или лице које он овласти утврди да притужба није поднета из разлога наведеног у ставу 1. овог члана, притужбу ће, у складу са Законом, доставити надлежном органу и о томе ће обавестити осуђеног. 
	
Притуживање надзору
Члан 59.
Осуђени се може без присуства службених лица у заводу притужити овлашћеном лицу које, у складу са Законом, надзире рад завода. 
	
Овлашћено лице које надзире рад завода ће испитати наводе из притужбе и утврђено чињенично стање описати у извештају, односно записнику о надзору.
Судска заштита
Члан 60.
Осуђени има право, у складу са Законом, да поднесе захтев за судску заштиту против одлуке директора Управе, у року од три дана од дана достављања одлуке, ако сматра да је тиме незаконито ограничено или повређено неко од његових права предвиђено Законом.
Изузетно, осуђени може, у складу са Законом, поднети захтев за судску заштиту директно судији за извршење у случају када му је право на живот или телесни интегритет озбиљно угрожено.
Против одлуке судије за извршење о захтеву из става 2. овог члана осуђени може изјавити жалбу, у складу са Законом. 
	
Подношење притужбе Заштитнику грађана
Члан 61.
Осуђени може поднети притужбу Заштитнику грађана, у складу са законом.
Осуђени подноси притужбу у запечаћеној коверти. Завод обезбеђује довољан број коверата за осуђене, у складу са законом.
Заштита у случају подношења поднеска
Члан 62.
Подношење поднесака, притужби, жалби или тужби, не повлачи одговорност осуђеног и он због тога не може бити изложен било каквом кажњавању, малтретирању или узнемиравању.
Иницијативе и мишљења осуђених
Члан 63.
Завод омогућава да осуђени, преко својих представника, подносе писмене предлоге и мишљења управнику завода о питањима која су од значаја за живот и рад осуђених у заводу.
На упућене предлоге и мишљења осуђених, управник завода ће писмено одговорити. 
	
Правна помоћ
Члан 64.
Служба за опште послове у заводу, у складу са Законом, пружа осуђеном правну помоћ у вези са извршењем казне затвора.
Понашање осуђених за време издржавања казне
Члан 65.
Током извршења казне затвора осуђени је дужан да се понаша у складу са Законом и прописима донетим на основу Закона, као и по налозима службених лица, осим ако би извршење налога било противправно. 
	
Осуђени су обавезни да се пристојно понашају према запосленима у заводу и лицима која посећују завод. 
	
При сусрету са запосленима у заводу и другим лицима осуђени је обавезан да у стојећем ставу отпоздрави одговарајућим поздравом према добу дана.
Када лежи болестан, као и за време оброка, осуђени није дужан да отпоздрави у стојећем ставу.
Осуђени се приликом обраћања представља личним именом и запослене у заводу ословљава звањем које имају у служби. 
	
Запослени у заводу осуђеног ословљавају личним именом, обавезни су да се пристојно понашају према осуђеном и да отпоздраве на његов поздрав.
Осуђени и запослени у заводу међусобно се ословљавају са: „Ви”.
Распоред дневних активности
Члан 66.
Устајање, лична хигијена, спремање просторија, доручак и припрема за рад у оквиру програма поступања обављају се као дневне активности у периоду од 7,00 до 8,00 часова.
Осуђени ручак обављају у периоду од 13,00 до 15,00 часова, а вечеру од 18,00 до 19,00 часова.
Повечерје и спавање траје од 23,00 до 7,00 часова.
На знак повечерја гаси се светло.
Управник завода може, према потреби радног ангажовања осуђених, утврдити другачији распоред дневних активности.
Праћење ТВ програма и устајање
Члан 67.
Управник завода или лице које он за то одреди може дозволити праћење ТВ програма и после знака повечерја.
Недељом и нерадним данима знак за устајање даје се један час касније. 
На дати знак за устајање нису у обавези да устају осуђени који се налазе на лекарској поштеди.
IV. ПРЕМЕШТАЈ, ПРЕКИД ИЗВРШЕЊА КАЗНЕ 
	И ОТПУШТАЊЕ ОСУЂЕНОГ
Подношење молбе за условни отпуст
Члан 68.
Молбу за условни отпуст, после издржане две трећине казне затвора, осуђени може упутити суду који је донео пресуду у првом степену. Молба се упућује преко завода.
Превремено отпуштање
Члан 69.
Директор Управе може, у складу са Законом, превремено отпустити осуђеног са издржавања казне највише шест месеци до истека казне, ако је издржао девет десетина казне, због доброг владања осуђеног и постигнутих резултата у програму поступања, на предлог управника завода. 
	
Предлог из става 1. овог члана, у складу са Законом, подноси управник завода, на основу претходно прибављеног мишљења стручног тима.
Премештај и прекид извршења казне
Члан 70.
На иницијативу осуђеног или по службеној дужности, управник завода може директору Управе поднети предлог за премештај осуђеног у други завод. 
	
Молбу за прекид извршења казне осуђени подноси директору Управе, преко завода.
Припрема за отпуштање осуђеног
Члан 71.
Завод је дужан, у складу са Законом, да пре отпуштања осуђеног са извршења казне затвора, у оквиру програма поступања, утврди програм припреме за отпуст и помоћи након отпуштања. 
	
Отпуштање
Члан 72.
Осуђени се отпушта из завода, у складу са Законом, оног дана када му је истекла казна.
Ако истек казне пада у суботу, недељу или у дане државног празника, осуђени се отпушта, у складу са Законом, последњег радног дана који претходи тим данима.
Осуђеном се, у складу са Законом, приликом отпуштања предају ствари и предмети које му је завод чувао, уштеђевина и новац који је примио за време издржавања казне, а није га потрошио у заводу.
Предају и пријем ствари и новца из става 3. овог члана писмено потврђују службено лице које обавља предају и осуђени који прима ствари и новац. Осуђени предаје све ствари којима је био задужен за време боравка у заводу.
V. СХОДНА ПРИМЕНА ПРАВИЛНИКА ПРЕМА ПРЕКРШАЈНО КАЖЊЕНИМ ЛИЦИМА
Члан 73.
Одредбе овог правилника сходно се примењују према прекршајно кажњеним лицима, ако посебним прописом није друкчије одређено. 
	
VI. ЗАВРШНЕ ОДРЕДБЕ
Престанак важења ранијег Правилника 
Члан 74.
Даном ступања на снагу овог правилника престаје да важи Правилник о кућном реду у казнено-поправним заводима и окружним затворима („Службени гласник РС”, бр. 72/10 и 6/12).
Ступање на снагу
Члан 75.
Овај правилник ступа на снагу осмог дана од дана објављивања у „Службеном гласнику Републике Србије”. 
	
 
Број 110-00-11/2014-03
У Београду, 8. октобра 2014. године
Министар,
Никола Селаковић, 
	с.р.