Редакцијски пречишћен текст
 
 
На основу члана 15. став 2, члана 18. став 5, члана 20. став 9. и члана 21. став 8. Закона о метрологији („Службени гласник РС”, број 30/10),
Министар привреде доноси
 
ПРАВИЛНИК 
	
о манометрима за мерење крвног притиска
"Службени гласник РС", бр. 86 од 
				15. августа 2014, 26 од 14. марта 2015.
 
Предмет
Члан 1.
Овим правилником ближе се прописују захтеви за манометре за мерење крвног притиска (у даљем тексту: манометар), означавање манометара, начин утврђивања испуњености захтева за манометре, начин испитивања типа манометара, методе мерења, као и начин и услови оверавања манометара.
Примена
Члан 2.
Овај правилник примењује се на манометре за неинвазивно мерење крвног притиска, и то:
1) механичке манометре (манометри са живиним стубом, анероидни манометри са еластичним мерним елементом); 
	
2) електромеханичке манометре и мерне системе за мерење крвног притиска.
Брисан је ранији став 2. (види члан 1. Правилника - 26/2015-16)
Значење појединих израза
Члан 3.
Поједини изрази употребљени у овом правилнику имају следеће значење:
1) крвни притисак је притисак у артеријском систему људског тела;
2) неинванзивно мерење артеријског крвног притиска
	је индиректно мерење крвног притиска без продирања у артерију;
3) сфигмоманометар је манометар за неинванзивно мерење артеријског крвног притиска;
4) манжетна је део манометра који се обмотава око зглоба шаке или надлактице руке и који у напумпаном стању спречава проток крви кроз крвни суд тако да се контролисаним смањењем притиска могу регистровати карактеристичне вредности крвног притиска;
5) пнеуматски систем чине сви делови манометра који су под притиском и сви делови који служе за контролу притиска, као што су манжетна, припадајућа савитљива црева, спојнице, испусни вентил, пумпица и мерни елемент притиска;
6) електромеханички мерни претварач притиска је део манометра који претвара притисак у електрични излазни сигнал; 
	
7) механички манометар је манометар са стубом течности, анероидни манометар или други механички уређај за неинванзивно мерење артеријског крвног притиска помоћу пнеуматског система;
8) електромеханички манометар је манометар који у свом саставу има електромеханички мерни претварач притиска, односно који ради на принципу претварања притиска у електрични сигнал који се приказује дигитално на показном уређају;
9) аутоматски манометар је електромеханички манометар код којег је процес мерења крвног притиска аутоматски; 
	
10) испусни вентил је саставни део манометра који служи за контролисано ручно или аутоматско умањење притиска у пнеуматском систему током мерења;
11) хистерезис је разлика измерених вредности истог притиска у оптерећењу и растерећењу;
12) највећа дозвољена грешка (у даљем тексту: НДГ) је највећа позитивна или негативна вредност грешке показивања манометра прописана овим правилником;
13) температурни опсег је подручје температуре у којем манометар испуњава захтеве прописане овим правилником, када се користи за своју предвиђену намену.
Други изрази који се употребљавају у овом правилнику, а нису дефинисани у ставу 1. овог члана, имају значење дефинисано законима којима се уређују метрологија и стандардизација.
Захтеви
Члан 4.
Захтеви за манометре дати су у Прилогу 1 – Захтеви за манометре, који је одштампан уз овај правилник и чини његов саставни део.
Сматра се да манометар испуњава захтеве из става 1. овог члана ако испуњава одговарајуће захтеве следећих српских стандарда:
1) SRPS EN 1060-1:2011 – Неинвазивни сфигмоманометри – Део 1: Општи захтеви;
2) SRPS EN 1060-2:2011 – Неинвазивни сфигмоманометри – Део 2: Додатни захтеви за механичке сфигмоманометре;
3) SRPS EN 1060-3:2011 – Неинвазивни сфигмоманометри – Део 3: Додатни захтеви за електромеханичке системе за мерење крвног притиска;
4) SRPS EN 1060-4:2011 – Неинвазивни сфигмоманометри – Део 4: Поступци испитивања за одређивање тачности мерења аутоматских неинвазивних сфигмоманометара.
Мерне јединице
Члан 5.
Резултат мерења манометром приказује се у милиметрима живиног стуба (mmHg) или у килопаскалима (kPa).
Означавање
Члан 6.
На манометре се постављају следећи натписи и ознаке:
1) службена ознака типа из уверења о одобрењу типа мерила; 
2) пословно име и/или знак, односно назив произвођача;
3) производна ознака манометра (тип, односно модел);
4) серијски или фабрички број;
5) мерни опсег.
Натписи и ознаке из става 1. овог члана постављају се тако да буду видљиви, читљиви и неизбрисиви, односно да их није могуће уклонити без трајног оштећења.
Начин утврђивања испуњености захтева
Члан 7.
Испуњеност захтева утврђује се испитивањем типа манометра које обухвата следеће провере и испитивања:
1) визуелни преглед и провера функционалности;
2) испитивање грешке;
3) испитивање утицаја температуре и релативне влажности ваздуха;
4) испитивање утицаја услова чувања/складиштења;
5) испитивање пада притиска (цурења) у пнеуматском систему;
6) испитивање испусних вентила;
7) испитивање уређаја за спречавање просипања живе код механичких манометара са живиним стубом;
8) испитивање грешке хистерезиса;
9) испитивање дугорочне стабилности манометра;
10) испитивање аутоматског уређаја за постављање нуле;
11) испитивање пузања (дрифта) притиска у манжетни манометара са уређајем за аутоматско постављање нуле;
12) испитивање утицаја промена напона напајања;
13) испитивања утицаја електричних и електромагнетних сметњи.
Начин испитивања типа манометра, односно методе мерења и испитивања из става 1. овог члана дати су Прилогу 2 – Испитивање манометара, који је одштампан уз овај правилник и чини његов саставни део.
Оверавање
Члан 8. 
Оверавање манометра обухвата:
1) визуелни преглед и проверу функционалности манометра;
2) проверу исправности рада испусног вентила;
3) испитивање пада (цурење) притиска у пнеуматском систему;
4) испитивање грешке на начин прописан у пододељку 5.1. Прилога 2 овог правилника; 
	
5) испитивање грешке хистерезиса на начин прописан у пододељку 5.7. Прилога 2 овог правилника;
6) проверу општег стања стакленог стуба и резервоара, код манометра са живиним стубом, као и општег стања скале и бројчаника, код анероидних манометара. 
	
Манометри се оверавају појединачно. 
Визуелним прегледом из става 1. тачка 1) овог члана проверава се да ли је манометар у потпуности у складу са уверењем о одобрењу типа издатим за тај тип манометра.
У поступку прегледа при оверавању манометра користи се опрема из одељка 1. Прилога 2 овог правилника, а следивост се обезбеђује у складу са одељком 2. Прилога 2 овог правилника.
Испитивања из става 1. овог члана спроводе се у референтним условима из одељка 3. Прилога 2 овог правилника, с тим да се испитивања могу спровести у опсегу температура ваздуха од 10 ºС до 40 ºС.
Уколико се у поступку оверавања потврди да манометар испуњава прописане метролошке захтеве, манометар се жигоше у складу са законом којим се уређује метрологија, прописом донетим на основу тог закона и уверењем о одобрењу типа мерила издатим за тај тип манометра.
Члан 9.
Манометар се може оверавати само ако је за то мерило издато уверење о одобрењу типа, у складу са прописом којим се уређују врсте мерила за које је обавезно оверавање и временски интервали њиховог периодичног оверавања.
Оверавање манометра може бити прво, редовно или ванредно, у складу са законом којим се уређује метрологија.
Прелазне и завршна одредба
Члан 10.
Даном почетка примене овог правилника престају да важе Правилник о метролошким условима за манометре за мерење крвног притиска (,,Службени лист СФРЈ”, број 20/86) и Метролошко упутство за преглед манометара за мерење крвног притиска (,,Гласник СЗМДМ”, број 4/92).
Члан 11.
Манометар за који је до дана почетка примене овог правилника издато уверење о одобрењу типа, може се стављати на тржиште до истека рока важења тог уверења, ако је за тај манометар спроведен поступак оверавања из члана 8. овог правилника. 
	
Манометар за који је до дана почетка примене овог правилника издато уверење о одобрењу типа, оверава се у складу са овим правилником, ако у погледу захтева за оверавање испуњава захтеве из овог правилника.
Члан 12.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2015. године.
 
Број 110-00-71/2014-07
У Београду, 1. августа 2014. године
Министар, 
Душан Вујовић, 
	с.р.
ПРИЛОГ 1
ЗАХТЕВИ ЗА МАНОМЕТРЕ
1. ОПШТИ ЗАХТЕВИ
1.1. Мерни опсег
Мерни опсег манометра је у распону од 0 mmHg до најмање 260 mmHg (35,1 kPa).
1.2. Вредност подељка манометра 
Вредност подељка код механичких манометара износи 2 mmHg или 0,2 kPa. 
Вредност подељка код електромеханичких манометара износи 1 mmHg (0,1 kPa). 
	
1.3. Скала манометра
Почетак скале означава се са 0 mmHg (0 kPa).
1.3.1. Аналогни показни уређај
Скала манометра са аналогним показним уређајем означава се бројевима и цртама поделе са једнаким растојањима између сваке две суседне црте. 
	
Подела скале манометра са аналогним показним уређајем пројектује се и израђује тако да је равномерна и чиста, угравирана или одштампана јасно и неизбрисиво.
Растојање између суседних црта поделе није мање од 0,7 mm.
Свака пета црта поделе дужа је од осталих црта. 
Најмање свака десета црта поделе обележава се бројем.
Дебљина црте поделе није већа од 20% растојања између суседних црта поделе.
Све црте поделе израђују се тако да имају једнаку дебљину.
1.3.2. Дигитални показни уређај 
Дигитални показни уређај електромеханичког манометра пројектује се и израђује тако да сва показивања буду јасно читљива и лако разумљива.
Појединачне вредности измереног крвног притиска могу бити означене следећим скраћеним ознакама: 
	
– ,,S” или ,,SYS” за доњи крвни притисак; 
– ,,D” или ,,DIA” за горњи крвни притисак; 
– ,,М” или ,,МAP” за средњи крвни притисак.
1.4. НДГ
У температурном опсегу манометра који је одредио и навео произвођач, а најмање у опсегу од 15 ºС до 25 ºС, и при релативној влажности ваздуха од 20% до 85% грешке мерења притиска, у оптерећењу и растерећењу, нису веће од НДГ која износи ± 3 mmHg (± 0,4 kPa) при испитивању типа и првом оверавању манометра.
Грешке мерења притиска манометра у употреби, при редовном и ванредном оверавању, у оптерећењу и растерећењу, нису веће од НДГ која износи ± 4 mmHg (± 0,5 kPa).
1.5. Пад (цурење) притиска
Пад притиска у пнеуматском систему код механичких манометара није већи од 4 mmHg/min, односно 0,5 kPa/min.
Пад притиска у пнеуматском систему код електромеханичких манометара није већи од 6 mmHg/min (0,8 kPa/min), односно 4 mmHg/min (0,5 kPa/min) код оних електромеханичких манометара код којих се крвни притисак одређује уз помоћ стетоскопа.
1.6. Испусни вентил
Манометар се пројектује и израђује тако да испусни вентил ручно или аутоматски обезбеђује контролисани пад притиска у пнеуматском систему брзином (2–3) mmHg/s, односно (0.3–0.4) kPa/s или брзином (2–3) mmHg/pulse, односно (0.3–0.4) kPa/pulse, код електромеханичких манометара који контролишу умањење притиска у зависности од срчаног пулса. 
	
Пад притиска од 260 mmHg до 15 mmHg (35 kPa до 2 kPa), када се потпуно отвори испусни вентил пнеуматског система манометра не траје дуже од 10 s.
1.7. Утицај чувања/складиштења
Манометар се пројектује и израђује тако да испуњава захтев за НДГ из пододељка 1.4. овог прилога и након што се манометар узастопно изложи прво задатој ниској температури у трајању од 24 h, а одмах након тога и задатој високој температури и релативној влажности ваздуха од 85% (без кондензације), такође у трајању од 24 h.
Задате ниске и високе температуре из става 1. овог пододељка имају вредности:
1) – 20 °C и 70 °C, за механичке манометре;
2) – 5 °C и 50 °C, за електромеханичке манометре. 
1.8. Утицај температуре и влажности ваздуха
При испитивању типа манометра, за сваку вредност притиска из мерног опсега манометра, при промени температуре ваздуха у опсегу од 10 °C до 40 °C и при релативној влажности ваздуха од 85% (без кондензације), грешке мерења притиска, у оптерећењу и растерећењу, нису веће од ± 3 mmHg (± 0,4 kPa).
1.9. Дугорочна стабилност
Електромеханички манометар и механички анероидни манометар пројектују се и израђују тако да обезбеде дугорочну стабилност показивања. Разлике у показивањима пре и након 10 000 поновљених мерних циклуса нису веће од ± 3 mmHg (± 0.4 kPa), у целом мерном опсегу манометра.
1.10. Заштита приликом мерења
Манометар се пројектује и израђује тако да се у било ком тренутку током мерења крвног притиска омогући једноставан прекид мерења, употребом ручног (механичког) испусног вентила или притиском на тастер, што доводи до потпуног отварања испусног вентила у пнеуматском систему. 
	
1.11. Заштита метролошких параметара (жигосање)
Манометар се пројектује и израђује тако да се омогући постављање државних жигова којима се спречава неовлашћени приступ метролошким параметрима који могу утицати на тачност мерења у мери у којој конструкција то омогућава.
Државни жигови се постављају тако да, осим у случају видног оштећeња жига, није могуће:
1) раздвајање резервоара и скале, код манометара са живиним стубом;
2) отварање кућишта, односно приступање метролошким параметрима, код других врста манометара.
2. ДОДАТНИ ЗАХТЕВИ ЗА МАНОМЕТРЕ СА ЖИВИНИМ СТУБОМ
2.1. Преносиви манометри
Преносиви манометри са живиним стубом имају механизам за подешавање или закључавање који омогућава правилан положај употребе манометра.
2.2. Уређај за спречавање просипања живе
Манометри са живиним стубом имају уређај који спречава просипање живе током употребе или транспорта.
Уређај из става 1. овог пододељка конструише се тако да омогући да пад притиска од 200 mmHg (25 kPa) до 50 mmHg (5 kPa), не траје дуже од 1,5 s (испусно време).
2.3. Пречник цеви са живом
Унутрашњи пречник цеви у којој се налази жива износи најмање 3,5 mm са дозвољеним одступањем од ± 0,2 mm.
2.4. Квалитет живе
Жива у манометру је таквог квалитета да омогућава јасан мениск и да у стубу течности нема мехурића ваздуха. 
	
2.5. Скала
Црте поделе скале манометра са живиним стубом трајно су и неизбрисиво означене на цеви у којој се налази жива. 
	
Ако је бројем обележена свака пета црта поделе, бројеви се обележавају поред цеви, наизменично са леве и десне стране.
3. ДОДАТНИ ЗАХТЕВИ ЗА МЕХАНИЧКЕ АНЕРОИДНЕ МАНОМЕТРЕ
3.1. Црта поделе за нулу скале
Нула се означава цртом поделе.
Ако манометар има опсег нуле он није већи од ± 3 mmHg (± 0.4 kPa) и јасно се означава на скали анероидног манометра.
3.2. Нула манометра
Еластични мерни елемент анероидног манометра укључујући и казаљку могу се, без опструкције, померити највише до 6 mmHg (0.8 kPa) испод нуле.
Не постоји могућност подешавање бројчаника и казаљке анероидног манометра од стране корисника.
3.3. Показивање
Казаљка прекрива између 1/3 и 2/3 дужине најкраће црте поделе на скали.
На месту очитавања казаљка није шира од ширине црте поделе.
Удаљеност казаљке од бројчаника није већа од 2 mm.
3.4. Хистерезис
Хистерезис у било којоj мерној тачки није мањи од 0 mmHg нити већи од 4 mmHg (0,5 kPa).
4. ДОДАТНИ ЗАХТЕВИ ЗА ЕЛЕКТРОМЕХАНИЧКЕ МАНОМЕТРЕ
4.1. Испусни вентил
Код електромеханичких манометара којима се може мерити крвни притисак новорођенчади и беба, пад притиска од 150 mmHg (20 kPa) до 5 mmHg (0,7 kPa), када се потпуно отвори испусни вентил пнеуматског система манометра, не траје дуже од 5 s.
4.2. Аутоматски уређај за постављање нуле
Електромеханички мерни системи за мерење крвног притиска имају уређај за аутоматско постављање нуле приликом укључивања манометра. У тренутку постављања нуле притисак у пнеуматском систему манометра поставља се на 0 mmHg (0 kPa) и приказује на показном уређају.
4.3. Утицај варијација напона напајања
Радни опсег напона напајања електромеханичког мерног система за мерење крвног притиска је опсег који је одредио и навео произвођач.
Испитни опсег напона напајања електромеханичког мерног система за мерење крвног притиска је опсег који је одређен приликом испитивања типа манометра.
Промене напона у радном опсегу напона напајања електромеханичког манометра не утичу на резултат мерења манометром и његово показивање.
Манометар се пројектује и израђује тако да при вредностима напона унутар радног опсега напона напајања испуњава захтев за НДГ из пододељка 1.4. овог прилога.
При вредностима напона изван испитног опсега напона напајања резултати мерења се не приказују.
4.4. Утицај електричних и електромагнетских сметњи
Манометар се пројектује и израђује тако да електричне и/или електромагнетске сметње:
1) не утичу на резултат мерења и показивање манометра или
2) не доводе до поремећаја који се јасно приказује на показном уређају манометра и 30 s након престанка деловања тих сметњи може се поново успоставити нормалан рад манометра.
Манометар се пројектује и израђује тако да испуњава захтеве српског стандарда SRPS EN 60601-1-2:2012 – Електромедицински уређаји – Део 1-2: Општи захтеви за основну безбедност и битне перформансе – Додатни стандард: Електромагнетска компатибилност – Захтеви и испитивања.
ПРИЛОГ 2
ИСПИТИВАЊЕ МАНОМЕТАРА
1. Опрема за испитивање 
Опрема за испитивање манометра у погледу његове усаглашености са захтевима прописаним овим правилником, састоји се од:
1) референтног еталона притиска чија је вредност проширене мерне несигурности мања од 0,1 kPa (0,8 mmHg) и чија вредност подељка није већа од 1 mmHg;
2) секундомера чија највећа вредност проширене мерне несигурности износи 0,1 s;
3) волтметар чија је вредност проширене мерне несигурности мања од 0,5% од измерене вредности;
4) термометра за мерење температуре током испитивања чија је вредност подељка највише 0,2 ºС; 
	
5) металне посуде (затворени цилиндар) запремине 0,1 l ± 5% и 0,5 l ± 5%;
6) генератора притиска са испусним вентилом;
7) генератора напона;
8) Т-конектора и црева за повезивање са пнеуматским системом;
9) друге потребне опреме (клима комора, опрема за испитивање електричних и електромагнетских сметњи, симулатор притиска, помоћне посуде за сакупљање живе, помоћне опреме за визуелни преглед манометра итд.).
2. Следивост
Еталони и мерни уређаји који се користе за испитивање манометра еталонирају се ради обезбеђивања следивости до националних или међународних еталона.
3. Референтни услови
Манометар се, осим ако поступак испитивања не предвиђа другачије, испитује у следећим референтним условима:
1) температура ваздуха: од 15 ºС до 25 ºС, при чему се током испитивања температура не може променити за више од 2 ºС;
2) референтни радни положај манометра који је навео произвођач, ако је применљиво;
3) напон напајања: називни опсег напона напајања који је навео и одредио произвођач.
4. Визуелни преглед и провера функционалности
Визуелним прегледом, односно провером функционалности проверава се општа функционалност и комплетност манометра којима се потврђује да нема видљивих оштећења који могу утицати на исправан рад, као и испуњеност оних захтева који се могу проверити искључиво визуелним путем, као што су нпр. провера натписа и ознака, унутрашњег пречника цеви са живом, подељка, скале, и других приказа на показном уређају, квалитета живе итд. 
	
Визуелни преглед при испитивању типа обухвата и проверу комплетности техничке документације.
За потребе визуелног прегледа користе се помоћна средства и мерни уређаји, као што су средство за увећавање (лупа), односно уређаји за мерење пречника, дужине и сл.
5. Поступци испитивања манометара 
5.1. Испитивање грешке 
Манжетна испитиваног манометра се замењује металном посудом запремине 0,5 l. Референтни еталон притиска се Т-конектором и цревима повезује са пнеуматским системом испитиваног манометра. Уколико манометар има електромеханичку пумпу она се искључује и након тога се на пнеуматски систем, преко још једног Т-конектора, повезује генератор притиска. Начин повезивања приказан је на слици 1.

Слика 1. Начин повезивања опреме за испитивање грешке
Испитивање се врши у најмање шест равномерно распоређених мерних тачака дуж целог мерног опсега манометра, у оптерећењу и растерећењу, са кораком не већим од 7 kPa (50 mmHg).
При испитивању врши се најмање два понављања и одређује се средња вредност, која представља референтну вредност грешке за проверу испуњености захтева за НДГ из пододељка 1.4. Прилога 1 овог правилника.
Пре почетка испитивања манометар се оптерети до горње границе мерног опсега, а након растерећења, уколико је могуће показивање манометра се поставља на нулу.
Очитавања вредности притиска у растерећењу врше се 15 s након што је манометар био изложен притиску на горњој граници мерног опсега.
При испитивању типа мерила грешка показивања испитиваног манометра испитује се у следећим условима околине:
1) температура од 15 °C, релативна влажност од 20%;
2) температура од 20 °C, релативна влажност од 60%;
3) температура од 25 °C, релативна влажност од 85%.
5.2. Испитивање утицаја температуре и релативне влажности ваздуха
Испитивање се врши на начин описан у пододељку 5.1. овог прилога, с тим да се испитивани манометар и метална посуда која замењује манжетну, постављају у климатској комори и излажу најмање 3 h следећим условима околине:
1) температура од 10 °C, релативна влажност од 85% (без кондензације);
2) температура од 20 °C, релативна влажност од 85% (без кондензације);
3) температура од 40 °C, релативна влажност од 85% (без кондензације).
Испитивање тачности се посебно спроводи за сваку наведену комбинацију услова околине и пореди са резултатима добијеним пре постављања манометра у климатску комору.
При испитивању тачности врши се најмање два понављања и одређује се средња вредност, која представља референтну вредност грешке за проверу испуњености захтева из пододељка 1.8. Прилога 1 овог правилника.
5.3. Испитивање утицаја услова чувања/складиштења
Испитивање се врши на начин описан у пододељку 5.1. овог прилога, с тим да се пре испитивани манометар узастопно излаже прво задатој ниској температури у трајању од 24 h, а одмах након тога и задатој високој температури и релативној влажности ваздуха од 85% (без кондензације), такође у трајању од 24 h.
Задате ниске и високе температуре дате су у пододељку 1.7. Прилога 1 овог правилника.
Испитивање тачности се спроводи након излагања ниској и високој температури и пореди са резултатима добијеним пре постављања манометра у климатску комору.
При испитивању тачности врши се најмање два понављања и одређује се средња вредност, која представља референтну вредност грешке за проверу испуњености захтева из пододељка 1.4. Прилога 1 овог правилника.
5.4. Испитивање пада притиска (цурења) у пнеуматском систему
Испитивање се спроводи у најмање пет равномерно распоређених мерних тачака у мерном опсегу испитиваног манометра, у температурном опсегу од 15 ºС до 25 ºС, при чему се проверава испуњеност захтева из пододељка 1.5. Прилога 1 овог правилника. 
	
Манжетна се обмота око цилиндра одговарајуће димензије; испитивани манометар се доводи на испитну вредност притиска; активира се секундомер и мери брзина цурења (пада притиска) у периоду од тачно 5 min; показивање манометра се бележи на почетку и крају периода од 5 min цурења. Резултат мерења се изражава као пад притиска по минути.
При оверавању, испитивање се врши у мерним тачкама које имају вредност притиска 7 kPa (50 mmHg) и 27 kPa (200 mmHg).
Напомена: Електромеханичка пумпа испитиваног манометра може се користити за потребе овог испитивања.
5.5. Испитивање испусних вентила 
5.5.1. Испитивање брзине контролисаног смањења притиска
Испитивање се спроводи на људској или вештачкој руци. 
Референтни еталон притиска се повезује на манжетну испитиваног манометра преко Т-конектора.
Функција ресетовања контролисаног смањења притиска је дозвољена током испитивања. 
	
Брзина контролисаног смањења притиска се одређује на основу средње вредности из десет поновљених мерења, у мерним тачкама 8 kPa (60 mmHg), 16 kPa (120 mmHg) и 24 kPa (180 mmHg), на две величине руке које одговарају граничним вредностима за које је манжетна намењена, при чему се проверава испуњеност захтева из пододељка 1.6. Прилога 1 овог правилника.
Напомена: С обзиром да контролисано смањење притиска може зависити од начина на који је манжетна постављена, манжетна се поново поставља пре сваког од десет поновљених мерења.
5.5.2. Испитивање сигурносног испусног вентила манометра
Манжетна испитиваног манометра се замењује металном посудом запремине 0,5 l. Код манометара којима се може мерити крвни притисак новорођенчади/беба или се крвни притисак мери на зглобу шаке, метална посуда је запремине 100 ml.
Референтни еталон притиска се Т-конектором и цревима повезује са пнеуматским системом испитиваног манометра и генерише се максимални притисак испитиваног манометра.
Мерење времена потребног за пад притиска:
– од 260 mmHg (35 kPa) до 15 mmHg (2 kPa), за све врсте манометара или
– од 150 mmHg (20 kPa) до 5 mmHg (0,7 kPa), код електромеханичких манометара којима се може мерити крвни притисак новорођенчади и беба, спроводи се потпуним отварањем сигурносног испусног вентила и активирањем секундомера, при чему се проверава испуњеност захтева из пододељка 1.6. Прилога 1 овог правилника, односно пододељка 4.1. Прилога 1 овог правилника.
5.6. Испитивање уређаја за спречавање просипања живе код механичких манометара са живиним стубом
5.6.1. Обезбеђење од просипања живе
Манометар се поставља у посуду за сакупљање живе одговарајуће величине. Генератор притиска и референтни еталон притиска се преко Т-конектора директно повезују на црево које води до резервоара са живом. Генерисати притисак чија је вредност за 100 mmHg (13,3 kPa) већа од највеће вредности на показној скали испитиваног манометра и одржавати на том притиску у трајању од 5 s, а након тога потпуно растеретити систем. Проверити да ли је дошло до просипања живе у посуду.
5.6.2. Утицај уређаја за спречавање просипања живе
Генератор притиска се повезује директно на црево које води до резервоара са живом (без повезане манжетне). Када се достигне притисак не мањи од 200 mmHg (27 kPa) цев стуба живе се затвори уређајем за спречавање просипања живе и одвоји се генератор притиска. 
	
Мерење времена потребног за пад притиска од 200 mmHg до 40 mmHg, потпуним отварањем уређаја за спречавање просипања живе, врши се активирањем секундомера, при чему се проверава испуњеност захтева из пододељка 2.2. Прилога 1 овог правилника.
5.7. Испитивање грешке хистерезиса
Испитивање грешке хистерезиса спроводи се само за механичке анероидне манометре.
Манжетна се замењује металном посудом запремине 0,5 l. Референтни еталон притиска се Т-конектором и цревима повезује са пнеуматским системом испитиваног манометра. Уколико манометар има електромеханичку пумпу она се искључује и након тога се на пнеуматски систем, преко још једног Т-конектора, повезује генератор притиска.
Испитивање се врши у најмање шест равномерно распоређених мерних тачака дуж целог мерног опсега манометра, у оптерећењу и растерећењу, са кораком не већим од 7 kPa (50 mmHg), при чему се проверава испуњеност захтева из пододељка 3.4. Прилога 1 овог правилника.
Очитавања вредности притиска у растерећењу врше се 5 min након што је манометар за мерење крвног притиска био изложен притиску на горњој граници мерног опсега.
За време чекања од 5 min референтни еталон притиска је одвојен од пнеуматског система.
Грешка хистерезиса испитиваног манометра је разлика показивања испитиваног манометра, за исту мерну тачку, у оптерећењу и растерећењу.
Пре почетка испитивања манометар се оптерети до горње границе мерног опсега.
5.8. Испитивање дугорочне стабилности манометра
Механички анероидни манометар, током испитивања стабилности, излаже се оптерећењу са 10000 циклуса који се састоје од промене притиска у опсегу од 20 mmHg до 220 mmHg (3 kPa до 30 kPa), са учестаношћу која није већа од 60 циклуса у минути.
Електромеханички манометар, током испитивања стабилности, излаже се оптерећењу са 10000 циклуса при чему се достижу следеће вредности притиска:
– 150 mmHg (20 kPa), у режиму рада за мерење крвног притиска одраслих људи;
– 75 mmHg (10 kPa), у режиму рада за мерење крвног притиска новорођенчади и беба.
Испитивање се спроводи на начин описан у пододељку 5.1. овог прилога пре и 1 h након обављања 10 000 мерних циклуса на испитиваном манометру, у температурном опсегу манометра који је одредио и навео произвођач, а најмање у опсегу од 15 ºС до 25 ºС.
Резултат испитивања се изражава као разлика између показивања испитиваног манометра, за исту мерну тачку, пре и након обављања 10 000 мерних циклуса, при чему се проверава испуњеност захтева за НДГ из пододељка 1.4. Прилога 1 овог правилника.
5.9. Испитивање аутоматског уређаја за постављање нуле
Испитивање се спроводи укључивањем електромеханичког манометра за мерење крвног притиска, при нула притиску у пнеуматском систему, при чему се на манометру проверава да ли се приказује 0 mmHg (0 kPa).
5.10. Испитивање пузања (дрифта) притиска у манжетни манометара са уређајем за аутоматско постављање нуле
Испитивање се спроводи за електромеханичке манометре који имају само уређај за аутоматско постављање нуле приликом укључења манометра.
Манжетна се замењује металном посудом запремине 0,5 l. Референтни еталон притиска се Т-конекторима и цревима повезују са пнеуматским системом испитиваног манометра. 
	
Пре отпочињања испитивања сачека се време загревања у складу са препоруком произвођача. Испитатвање грешке показивања притиска након постављања нуле проверава се на начин описан у пододељку 5.1. овог прилога у вредности притиска 50 mmHg (7 kPa). У истим условима утврђује се време t1 потребно да се показивање притиска промени за више од 1 mmHg (0,1 kPa). Манометар се искључује, а затим поново укључује. Изврши се једно мерење крвног притиска и сачека да се манометар аутоматски искључи. Мери се време t2 које протекне од укључивања манометра до његовог аутоматског искључивања. Проверава се да ли је t2 < t1.
5.11. Испитивање утицаја промена напона напајања 
Сва испитивања из овог пододељка врше се на начин описан у пододељку 5.1. овог прилога, у температурном опсегу манометра који је одредио и навео произвођач, а најмање у опсегу од 15 ºС до 25 ºС, при чему се, у радном опсегу напона напајања, проверава испуњеност захтева за НДГ из пододељка 1.4. Прилога 1 овог правилника.
5.11.1. Унутрашњи једносмерни (DC) напон напајања
Унутрашњи извор напајања замењује се подесивим генератором DC напона чија је импеданса једнака импеданси унутрашњег извора напајања коју је навео и одредио произвођач (обично мање од 1 Ω). Промене DC напона мере се волтметром чија је проширена мерна несигурност мања од 0,5 % мерене вредности напона. Променом напона генератора у корацима од 0,1 V утврђује се доња граница једносмерног напона напајања при коме је могуће очитавање показивања.
Испитивање се врши при максимално дозвољеној импеданси унутрашњег извора напајања за следеће вредности једносмерног напона напајања испитиваног манометра:
1) доња граница напона напајања одређена у складу са ставом 1. ове тачке увећана за 0,1 V; 
	
2) номинални једносмерни напон напајања.
5.11.2. Спољашњи једносмерни (DC) или наизменични (AC) напон напајања
Манометар се повезује на подесиви генератор AC или DC напона (у зависности од врсте напајања испитиваног манометра). Промене напона мере се волтметром чија је проширена мерна несигурност мања од 0,5% мерене вредности напона.
Испитивање се врши за следеће вредности једносмерног или наизменичног напона напајања испитиваног манометра:
1) максимална вредност номиналног напона напајања коју је навео и одредио произвођач увећана за 10%; 
	
2) средња вредност максималног и минималног номиналног напона напајања које је навео и одредио произвођач;
3) минимална вредност номиналног напона напајања коју је навео и одредио произвођач умањена за 10%. 
	
5.11.3. Промена напона напајања спољашњег једносмерног (DC) или наизменичног (AC) напон 
	
Манометар се повезује на подесиви генератор AC или DC напона (у зависности од врсте напајања испитиваног манометра). Промене напона мере се волтметром. Променом напона генератора у корацима од 5 V (за АС напон), односно 0,1 V (за DC напон) утврђује се доња граница напона напајања при коме је могуће очитавање показивања.
Испитивање се врши за следеће вредности напона напајања испитиваног манометра:
1) за једносмерни напон напајања (DС), доња граница напона напајања одређена у складу са ставом 1. ове тачке увећана за 0,1 V и номинални једносмерни напон напајања;
2) за наизменични напон напајања (АС), доња граница напона напајања одређена у складу са ставом 1. ове тачке увећана за 5 V и номинални наизменични напон напајања. 
	
5.12. Испитивања утицаја електричних и електромагнетних сметњи
Испитивање се спроводи за електромеханичке манометре. Испитивање се спроводи на начин описан у српском стандарду SRPS EN 60601-1-2:2012 – Електромедицински уређаји – Део 1-2: Општи захтеви за основну безбедност и битне перформансе – Додатни стандард: Електромагнетска компатибилност – Захтеви и испитивања. За испитивања се, по правилу, користе најновија издања српских стандарда.
Током испитивања утицаја, на начин описан у пододељку 5.1. овог прилога, проверава се исправност функционисања манометра, односно да ли су сва показивања манометра у границама НДГ из пододељка 1.4. Прилога 1 овог правилника или манометар реагује на одговарајући начин (пријављивањем грешке, блокирањем мерења и сл.).