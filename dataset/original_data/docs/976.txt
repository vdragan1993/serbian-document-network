На
основу члана 48. став 4. Закона о одбрани („Службени гласник Републике Србије“,
број 45/91),
Командант
Територијалне одбране Републике Србије, доноси
 
 
ПРАВИЛНИК

о 
	задацима и пословима грађанских лица на служби у територијалној одбрани за 
	која се обезбеђују увећана средства за плате
„Службени
гласник РС”, број 3 од 30. јануара 1992.
 
 
Члан
1.
Овим правилником
одређују се задаци и послови грађанских лица на служби у територијалној одбрани
(у даљем тексту: грађанска лица) за која се, због посебних услова рада, тежине
и природе послова и одговорности, обезбеђују увећана средства за плате у односу
на средства за плате радника министарстава.
 
Члан
2.
Послови и задаци из
члана 1. овог правилника су послови који имају одређен степен тајности и
обављају се у посебним теренским условима, у ванредне дане, празником, суботом
и недељом по више пута годишње, а посебно послови мобилизације, обуке, послови
у ванредним ситуацијама, дежурства, контрола и оцена борбене готовости.
 
Члан
3.
Задаци и послови из
члана 2. овог правилника су:
1. У штабовима
територијалне одбране општине
командни, штабни,
штабно-технички, оперативно-наставни, организацијско-мобилизацијски,
обавештајно-безбедносни, позадински, послови руковања материјално-техничким
средствима и управљања моторним возилима;
2. У штабовима
територијалне одбране оперативне зоне
оперативно-наставни
и штабни послови, организацијско-мобилизацијски, обавештајно-безбедносни
послови, послови криптозаштите, послови позадинског обезбеђења, послови
руковања материјално-техничким средствима и возача моторних возила и други
послови везани за обучавање и оспособљавање кадрова и војних обвезника и са
њима повезани персонални и административно-технички послови који се обављају уз
услове из члана 2. овог правилника;
3. У команди бригаде
територијалне одбране
командни, штабни,
оперативно-наставни, организацијско-мобилизацијски, послови позадинског
обезбеђења, послови руковања и одржавања материјално-техничких средстава и
управљања моторним возилом и други послови везани за обучавање и оспособљавање
кадрова и војних обвезника и са њима повезани персонални и
административно-техничких послова који се обављају уз услове из члана 2. овог
правилника.
4. У Покрајинском
штабу територијалне одбране
оперативно-наставни
послови, организацијско-мобилизацијски, обавештајно-безбедносни послови,
послови позадинског обезбеђења, послови руковања и одржавања
материјално-техничких средстава и ратне опреме, послови цртача, послови
управљања и одржавања моторних возила, као и други послови везани за борбену
готовост штабова и јединица, обуку и оспособљавање кадрова и војних обвезника и
са њима повезани персонални, правни и административно-технички послови који се
обављају под условима из члана 2. овог правилника.
5. У Републичком
штабу територијалне одбране
оперативно-наставни
послови, организацијско-мобилизацијски, обавештајно-безбедносни послови,
послови позадинског обезбеђења, послови руковања и одржавања
материјално-техничких средстава и ратне опреме, послови цртача, послови
команданта команде стана и заменика команданта команде стана, послови управљања
и одржавања моторних возила, као и други послови везани за борбену готовост
штабова и јединица, обуку и оспособљавање кадрова и војних обвезника и са њима
повезани персонални, правни и административно-технички послови који се обављају
под условима из члана 2. овог правилника.
 
Члан
4.
Овај правилник ступа
на снагу осмог дана од дана објављивања у „Службеном гласнику Републике Србије”.
 

Републички штаб
територијалне одбране
Командант
генерал-пуковник,

Славољуб Ђокић, с.р.