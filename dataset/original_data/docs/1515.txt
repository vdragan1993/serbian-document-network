Редакцијски пречишћен текст
  

  
На основу члана 27. става 2. и члана 28. Закона о правосудном испиту („Службени гласник РС”, број 16/97),
Министар правде доноси
 
 
ПРАВИЛНИК 
о полагању правосудног испита 
“Службени гласник РС”, бр. 14 од 22. априла 1998, 88 од 26. септембра 2008, 
108 од 13. новембра 2012.
 
 
I. ОСНОВНА ПИТАЊА 
 
Члан 1.
Правосудни испит одржава се по правилу током читаве године. 
Брисан је 

ранији став 2. (види члан 1. Правилника – 88/2008-8).
Време и место одржавања правосудног испита и распоред рада испитних одбора одређује министар правде. 
У случају спречености неког од чланова испитног одбора, министар правде одређује испитивача за тај предмет из другог испитног одбора. 
 

Члан 1а*

Члановима испитног одбора, 
филолозима, секретарима испитног одбора, као и другим лицима која учествују у 
организацији и спровођењу правосудног испита припада накнада за рад, чију висину 
решењем одређује министар надлежан за послове правосуђа.*
 

*Службени гласник РС, 
број 108/2012
 
Члан 2.
Захтев за полагање правосудног испита подноси се Министарству правде. 
Решење којим је полагање правосудног испита одобрено доставља се кандидату најкасније десет дана пре почетка правосудног испита. 
Истим решењем кандидат се обавештава о месту и времену почетка испита и о новчаном износу који треба уплатити на име трошкова полагања правосудног испита. 
 
II. ТОК ПРАВОСУДНОГ ИСПИТА 
 
1. Писмени део испита 
 
Члан 3.
Писмени део испита полаже се у два дана. 
Једног дана израђује се писмени рад из кривичног права, а другог дана писмени рад из грађанског права. 
 
Члан 4.
Пре почетка писменог дела испита утврђује се идентитет кандидата. 
Кандидати се затим упознају с правилима о изради писменог рада, па им се предају задаци припремљени од стране испитивача. 
Писменом делу испита могу присуствовати само чланови испитног одбора и секретар испитног одбора. 
Просторију у којој се полаже кандидат може да напушта само из оправданих разлога и уз надзор секретара испитног одбора. 
 
Члан 5.
На писменом делу испита кандидат може користити одговарајуће прописе. 
 
Члан 6.
Кандидат је дужан да секретару испитног одбора писмени рад преда најкасније чим истекне време одређено за израду рада. 
Секретар испитног одбора одмах на самом писменом раду бележи време предаје рада. 
Кандидат је дужан да после предаје рада напусти просторију у којој се испит одржава. 
 
Члан 7.
Пре почетка усменог дела испита кандидатима се саопштавају резултати писменог дела испита. 
 
2. Усмени део испита 
 
Члан 8.
Усмени део испита полаже се јавно, истовремено пред свим члановима испитног одбора. 
Усмени део испита одржава се по правилу у једном дану. 
На молбу кандидата која се подноси уз захтев за полагање правосудног испита, одобриће се да кандидат усмени део испита полаже у два дана. 
 
Члан 9.
Кандидату се из испитног предмета постављају најмање три питања која су подобна да после одговора прикажу његово познавање целокупног градива. 
На постављено питање кандидат може да одговори непосредно или после сачињеног концепта. 
 
Члан 10.
Испитни одбор оцењује успех кандидата из сваког испитног предмета посебно, а затим утврђује општи успех кандидата на правосудном испиту. 
Успех кандидата на усменом делу испита и општи успех кандидата на правосудном испиту јавно саопштава председник испитног одбора. 
Саопштавање успеха кандидата сви присутни саслушаће стојећи. 
 
Члан 11.
Министарство правде сваког кандидата писмено обавештава о постигнутом успеху. 
 
3. Одлагање започетог испита 
 
Члан 12.
Започети испит одлаже се док трају разлози због којих је кандидат спречен да настави полагање, а најдуже на три месеца. 
Време на које је испит одложен одређује се решењем којим се започети испит одлаже. 
 
4. Заштита права кандидата 
 
Члан 13.
Приговор на успех на писменом или усменом делу испита и приговор на утврђени општи успех на правосудном испиту подносе се председнику испитног одбора одмах а најкасније двадесет и четири часа после саопштеног успеха. 
Ако кандидат приговори на оцену филолога, испитни одбор пре одлучивања прибавља мишљење филолога. 
Кад испитни одбор одлучи да се из једног или више предмета испит понови, испит се понавља одмах, а најкасније наредног дана. 
 
III. ЗАПИСНИК О ПРАВОСУДНОМ ИСПИТУ 
 
Члан 14.
О току правосудног испита води се записник. 
Записник садржи: састав испитног одбора, име и презиме кандидата, број и датум решења о одобреном полагању, место, дан и час полагања писменог и усменог дела испита, задатке са писменог дела и питања са усменог дела испита, оцене из сваког предмета са писменог и усменог дела испита, успех из сваког испитног предмета, општи успех на правосудном испиту, податке о томе да ли је кандидат приговарао испитном одбору и ако јесте, какав је исход одлучивања о приговору, податке о томе да ли је кандидат одустао од полагања и ако јесте, на који начин и на ком делу испита и друге податке од значаја за полагање правосудног испита. 
Записник о току правосудног испита води секретар испитног одбора. 
 
Члан 15.
Записник потписују председник, чланови испитног одбора и секретар испитног одбора. 
Записнику се прилажу писмени радови кандидата. 
 
IV. ЕВИДЕНЦИЈА 
 
Члан 16.
Евиденција о лицима која су полагала правосудни испит води се у Министарству правде и чува трајно. 
Евиденција садржи: име, презиме, место и годину рођења лица, када је и на ком правном факултету дипломирало, где је радило у време полагања испита и општи успех на правосудном испиту. 
 
V. УВЕРЕЊЕ О ПОЛОЖЕНОМ ПРАВОСУДНОМ ИСПИТУ 
 
Члан 17.
Уверење о положеном правосудном испиту садржи: име, презиме, место и годину рођења кандидата, на ком је правном факултету и када дипломирао, датум положеног правосудног испита и општи успех на правосудном испиту, број, датум и место издавања уверења, потпис министра правде и службени печат. 
 
VI. ЗАВРШНЕ ОДРЕДБЕ 
 
Члан 18.
Даном ступања на снагу овог правилника престаје да важи Правилник о полагању правосудног испита („Службени гласник РС", број 6/98). 
 
Члан 19.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-37/1998-05
У Београду, 14. априла 1998. године
Министар,
Драгољуб Јанковић, с.р.