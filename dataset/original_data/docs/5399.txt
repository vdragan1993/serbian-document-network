На основу члана 63. став 4. Закона о заштити конкуренције („Службени гласник РС”, бр. 51/09 и 95/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о садржини и начину подношења пријаве концентрације
"Службени гласник РС", број 5 од 25. јануара 
				2016.
 
Члан 1.
Овом уредбом ближе се уређују садржина и начин подношења пријаве концентрације.
Члан 2.
Пријава концентрације садржи:
1) назив, седиште и опис предмета пословања подносиоца пријаве и осталих учесника у концентрацији, као и извод из регистра у којем су регистровани ови подаци;
2) име, адресу, број телефона, број телефакса, адресу електронске поште и положај представника или заступника подносиоца пријаве;
3) ако је одређена особа за контакт, име, адресу, број телефона, број телефакса, адресу електронске поште и положај те особе, као и адресу на коју ће се достављати сва релевантна документација и акти Комисије за заштиту конкуренције (у даљем тексту: Комисија), при чему особа за контакт мора бити овлашћена за пријем таквих аката;
4) име, адресу, број телефона, број телефакса, адресу електронске поште и оригинално пуномоћје ако се пријава подноси преко пуномоћника, а у случају да постоји више пуномоћника, одређује се ко је овлашћен за пријем документације и аката Комисије;
5) графички приказ (дијаграм) структуре групе и/или листу повезаних учесника у концентрацији и повезаних друштава пре спровођења концентрације, из којег се јасно виде нарочито:
(1) везе између учесника у концентрацији и повезаних друштава,
(2) удели које контролна (матична) друштва имају у основном капиталу подређених (зависних) друштава, односно удели које зависна друштва имају у другим зависним друштвима унутар групе повезаних учесника на тржишту (изражени у процентима);
6) списак других учесника на тржишту регистрованих у Републици Србији који се не сматрају повезаним учесницима на тржишту са подносиоцем пријаве, у којима учесници у концентрацији појединачно или заједно имају 10% или више удела у основном капиталу, односно 10% или више акција са правом гласа, уз кратак опис претежне делатности тих учесника на тржишту;
7) списак свих учесника на тржишту регистрованих у Републици Србији који се не сматрају повезаним учесницима на тржишту са подносиоцем пријаве, у којима су чланови управних или надзорних одбора учесника у концентрацији истовремено чланови управних или надзорних одбора тих учесника на тржишту, уз кратак опис претежне делатности тих учесника на тржишту;
8) структуру власништва и облика контроле (појединачна или заједничка контрола) учесника у концентрацији над којим се стиче или мења облик контроле, пре и после спровођења концентрације;
9) детаљан опис облика концентрације и очекивани рок за реализацију концентрације;
10) копију акта о концентрацији и то:
(1) акта о извршењу или намери извршења неког од облика статусних промена,
(2) акта о стицању или намери стицања непосредне или посредне контроле, или 
(3) акта о спровођењу или намери спровођења заједничког улагања, или стицања заједничке контроле над постојећим учесником на тржишту;
11) финансијске извештаје за учеснике у концентрацији за обрачунску годину која претходи години у којој је концентрација пријављена;
12) укупан годишњи приход сваког учесника у концентрацији остварен на светском тржишту и у Републици Србији (приказан одвојено за светско тржиште и за тржиште Републике Србије), без пореза на додату вредност и других пореза који се директно односе на учеснике у концентрацији, за три године које претходе години у којој је концентрација пријављена и то за сваку годину појединачно;
13) листу пет највећих добављача производа, односно услуга на релевантном тржишту сваког од учесника у концентрацији, укључујући вредност (у еврима и динарима) и обим набавке за три године које претходе години у којој је концентрација пријављена, и то за сваку годину појединачно;
14) листу пет највећих купаца производа, односно услуга на релевантном тржишту сваког од учесника у концентрацији, укључујући вредност (у еврима и динарима) и обим продаје за три године које претходе години у којој је концентрација пријављена, и то за сваку годину појединачно;
15) предлог дефиниције релевантног тржишта на којем делују учесници у концентрацији, у складу са прописом којим се ближе прописују критеријуми за одређивање релевантног тржишта;
16) за свако од релевантних тржишта, следеће податке за сваку од последње три године у односу на годину у којој је концентрација пријављена:
(1) за сваког учесника у концентрацији: стварну делатност, главне активне пословне јединице, главне робне марке, називе главних производа, односно главних заштићених робних знакова који се користе на сваком од ових тржишта,
(2) процену укупне величине тржишта у смислу остварене вредности производње и продаје (у еврима и динарима) и њиховог обима (количински израженог), при чему се наводе извори који су се користили за израчунавање укупне величине тржишта,
(3) обим и вредност продаје (у еврима и динарима), као и процену тржишног удела, за сваког учесника у концентрацији,
(4) процену тржишног удела, по вредности и обиму, конкурената (укључујући увознике) који имају тржишни удео од најмање 5% на релевантном тржишту у Републици Србији које је предмет разматрања, при чему се наводе извори који су се користили за израчунавање наведеног тржишног удела,
(5) уколико је неко од учесника у концентрацији активан у производњи, процену укупног производног капацитета на нивоу Републике Србије и податке о томе колики део наведеног капацитета се односио на сваког од учесника у концентрацији, колики је био проценат искоришћености капацитета за сваког од учесника у концентрацији, као и место и капацитет производних погона на релевантном тржишту, за сваког од учесника у концентрацији појединачно;
17) детаљан опис организације мреже дистрибуције и малопродаје производа, односно услуга на релевантном тржишту у Републици Србији, с посебним описом мреже дистрибуције и малопродаје коју користе учесници у концентрацији (властита, уговорна и сл.); опис постојеће сервисне мреже (на пример, одржавање и поправке) и њен значај на таквим тржиштима, с посебним описом сервисне мреже учесника у концентрацији; податак у којој мери наведене услуге пружају трећа лица, односно учесници на тржишту који припадају истој групацији, као и учесници у концентрацији;
18) кратак опис структуре тражње за свако од релевантних тржишта, при чему се посебно наводе подаци о стању тржишта, у смислу настајања, ширења, зрелости и слабљења тржишта, као и предвиђања нивоа раста тражње;
19) расположиве информације о уласку и изласку са релевантног тржишта и то:
(1) да ли је током последње три године дошло до значајних улазака на релевантно тржиште; уколико то јесте случај, наводе се такви учесници на тржишту и доставља се процена тренутног тржишног удела сваког од њих,
(2) према мишљењу подносиоца пријаве, да ли постоје учесници на тржишту, укључујући оне који тренутно послују искључиво ван тржишта Републике Србије, који би могли да уђу на неко од обухваћених тржишта,
(3) да ли је током последње три године дошло до излазака са релевантног тржишта; уколико то јесте случај, наводи се учесник на тржишту који је изашао са тржишта;
20) уколико подносилац пријаве предлаже да Комисија посебно узме у обзир значај истраживања и развоја за дугорочну конкурентност учесника на релевантном тржишту – објашњење природе истраживачко-развојних активности учесника у концентрацији на обухваћеним тржиштима, при чему се, по потреби, узима у обзир и следеће:
(1) трендови и интензитет истраживања и развоја на релевантном тржишту, нарочито за учеснике у концентрацији,
(2) правац технолошког развоја за релевантно тржиште у одговарајућем периоду (укључујући учесталост увођења нових производа, односно услуга, развијања нових производа, односно услуга, производних процеса, система дистрибуције, итд.),
(3) планови за истраживање и приоритети учесника у концентрацији за наредне три године;
21) називе удружења у којима су учесници у концентрацији чланови;
22) уколико подносилац предлаже да Комисија посебно узме у обзир да ли ће повећање ефикасности услед спровођења концентрације унапредити способност и подстаћи учесника на тржишту који настаје спровођењем концентрације да послује тако да подстиче конкуренцију у корист купаца – опис дејстава на ефикасност пословања учесника у концентрацији и очекиваних користи које учесници у концентрацији предвиђају да ће бити остварене спровођењем концентрације на сваком релевантном тржишту, како за учеснике у концентрацији, тако и за купце, укључујући смањење трошкова, снижавање цена производа, односно услуга, повећање квалитета производа, односно услуга, увођење иновација, повећање и проширивање могућности избора производа, односно услуга;
23) у случају концентрације која настаје заједничким улагањем, изјаву да ли ће матична друштва задржати досадашњи ниво својих активности на тржишту на којем ће пословати друштво заједничког улагања или се процењује да ће он бити мањи или већи, као и процену како ће се пословање друштва заједничког улагања одразити на приход матичног друштва;
24) информацију о томе да ли је пријава поднета телима надлежним за заштиту конкуренције у другим државама и/или Европској комисији, односно информацију о томе да ли постоји намера за подношење такве пријаве.
Достављање података из става 1. тач. 20) и 22) овог члана добровољно је и не представља обавезну садржину пријаве концентрације, а Комисија може да захтева од учесника у концентрацији да накнадно достави те податке, уколико су они битни за испитивање ефеката концентрације на конкуренцију и оцену дозвољености концентрације.
Поред података и документације из става 1. овог члана, подносилац пријаве може да достави и друге податке и документацију за које сматра да би могли бити од значаја за оцену пријављене концентрације.
Подносилац пријаве дужан је да, на захтев Комисије, достави податке који су потребни за додатно објашњење или прецизирање података достављених у складу са овим чланом.
Члан 3.
Пријава концентрације у скраћеном облику садржи:
1) назив, седиште и опис предмета пословања подносиоца пријаве и осталих учесника у концентрацији, као и извод из регистра у којем су регистровани ови подаци;
2) име, адресу, број телефона, број телефакса, адресу електронске поште и положај представника или заступника подносиоца пријаве;
3) ако је одређена особа за контакт, име, адресу, број телефона, број телефакса, адресу електронске поште и положај те особе, као и адресу на коју ће се достављати сва релевантна документација и акти Комисије, при чему особа за контакт мора бити овлашћена за пријем таквих аката;
4) име, адресу, број телефона, број телефакса, адресу електронске поште и оригинално пуномоћје ако се пријава подноси преко пуномоћника, а у случају да постоји више пуномоћника, одређује се ко је овлашћен за пријем документације и аката Комисије;
5) графички приказ (дијаграм) структуре групе и/или листу учесника у концентрацији (матично друштво групе, без обзира на седиште, као и повезани учесници у Републици Србији) пре спровођења концентрације;
6) детаљан опис облика концентрације и очекивани рок за реализацију концентрације;
7) копију акта о концентрацији и то:
(1) акта о извршењу или намери извршења неког од облика статусних промена,
(2) акта о стицању или намери стицања непосредне или посредне контроле, или
(3) акта о спровођењу или намери спровођења заједничког улагања, или стицања заједничке контроле над постојећим учесником на тржишту;
8) финансијске извештаје учесника у концентрацији, за обрачунску годину која претходи години у којој је концентрација пријављена;
9) укупан годишњи приход сваког од учесника у концентрацији остварен на светском тржишту и у Републици Србији (приказан одвојено за светско тржиште и за тржиште Републике Србије), без пореза на додату вредност и других пореза који се директно односе на учеснике у концентрацији, за годину која претходи години у којој је концентрација пријављена;
10) листу пет највећих добављача производа, односно услуга на релевантном тржишту сваког од учесника у концентрацији у Републици Србији, укључујући вредност набавке за годину која претходи години у којој је концентрација пријављена;
11) листу пет највећих купаца производа, односно услуга на релевантном тржишту сваког од учесника у концентрацији у Републици Србији, укључујући вредност продаје за годину која претходи години у којој је концентрација пријављена;
12) предлог дефиниције релевантног тржишта на којем делују учесници у концентрацији, у складу са посебним прописом којим се ближе прописују критеријуми за одређивање релевантног тржишта;
13) за свако од релевантних тржишта, следеће податке за годину која претходи години у којој је концентрација пријављена:
(1) за сваког учесника у концентрацији: стварну делатност, главне активне пословне јединице, главне робне марке, називе главних производа, односно главних заштићених робних знакова који се користе на сваком од ових тржишта,
(2) процену укупне величине тржишта у смислу остварене вредности производње и продаје (у еврима и динарима) и њиховог обима (количински израженог) у Републици Србији, при чему се наводе извори који су се користили за израчунавање укупне величине тржишта,
(3) обим и вредност продаје (у еврима и динарима), као и процену тржишног удела, за сваког учесника у концентрацији у Републици Србији,
(4) процену тржишног удела, по вредности и обиму, конкурената (укључујући увознике) који имају тржишни удео од најмање 5% на релевантном тржишту у Републици Србији које је предмет разматрања, при чему се наводе извори који су се користили за израчунавање наведеног тржишног удела;
14) детаљан опис организације мреже дистрибуције и малопродаје производа, односно услуга на релевантном тржишту у Републици Србији, с посебним описом мреже дистрибуције и малопродаје коју користе учесници у концентрацији (властита, уговорна и сл.); опис постојеће сервисне мреже (на пример, одржавање и поправке) и њен значај на таквим тржиштима, с посебним описом сервисне мреже учесника у концентрацији; податак у којој мери наведене услуге пружају трећа лица, односно учесници на тржишту који припадају истој групацији као и учесници у концентрацији;
15) у случају концентрације која настаје заједничким улагањем, изјаву да ли ће матична друштва задржати досадашњи ниво својих активности на тржишту на којем ће пословати друштво заједничког улагања или се процењује да ће он бити мањи или већи, као и процену како ће се пословање друштва заједничког улагања одразити на приход матичног друштва.
Подносилац пријаве дужан је да, на захтев Комисије, достави податке који су потребни за додатно објашњење или прецизирање података достављених у складу са овим чланом.
Члан 4.
Пријава концентрације из чл. 2. и 3. ове уредбе подноси се у писаном облику на папиру формата А4 и у електронској верзији.
Подносилац пријаве је дужан да пријаву састави на следећи начин:
1) да уз пријаву приложи кратак опис пријављене концентрације, са навођењем разлога њеног спровођења;
2) да податке садржане у чл. 2. и 3. ове уредбе упише на засебном листу, уз навођење редног броја и тачног назива сваке поједине групе података, а према редоследу њиховог навођења. По потреби се може додати и већи број листова у циљу потпунијег приказа, интерпретације или објашњења тражених података. У случају немогућности прибављања неких од тражених података, наводи се када и од кога је подносилац пријаве покушао да обезбеди те податке, као и разлоге због којих они нису обезбеђени. Сви наводи подносиоца пријаве потврђују се доказима, анализама, графиконима, дијаграмима и другом документацијом;
3) да сваки засебни лист парафира заступник или пуномоћник подносиоца пријаве, односно подносилац пријаве ако је подносилац физичко лице без пуномоћника;
4) да, на крају пријаве, на посебном листу достави списак свих доказа, анализа, графикона, дијаграма који су приложени уз пријаву, са потписом заступника или пуномоћника подносиоца пријаве, односно потписом подносиоца пријаве ако је подносилац физичко лице без пуномоћника, уз навођење места и датума подношења пријаве.
Члан 5.
Пријава концентрације из чл. 2. и 3. ове уредбе саставља се на српском језику и подноси се у једном примерку. Документа уз пријаву достављају се у копији. 
Ако је неки од потребних докумената изворно на страном језику, подносилац је дужан да достави копију оригиналног документа са овереним преводом на српски језик.
За тачност и потпуност података у пријави одговоран је подносилац пријаве.
Члан 6.
Пријава концентрације подноси се у скраћеном облику на начин одређен чл. 4. и 5. ове уредбе:
1) aко се два или више учесника на тржишту споје, или један или више учесника на тржишту стекне појединачну или заједничку контролу над другим тржишним учесником или његовим делом, под условом да ниједан учесник у концентрацији не обавља пословне активности на истом релевантном тржишту производа и релевантном географском тржишту, или на релевантном тржишту производа на којем послује било који други учесник у концентрацији који се налази у различитим фазама производно-прометног циклуса;
2) aко се два или више учесника на тржишту споје, или један или више учесника на тржишту стекне појединачну или заједничку контролу над другим тржишним учесником или његовим делом, а испуњени су следећи услови:
(1) заједнички тржишни удео свих учесника у концентрацији који се баве пословном делатношћу на истом релевантном тржишту производа и релевантном географском тржишту (хоризонтални односи), мањи је од 20%,
(2) појединачни или заједнички тржишни удео свих учесника у концентрацији на релевантном тржишту производа и релевантном географском тржишту на којем послује било који други учесник у концентрацији, који се налази у различитим фазама производно-прометног циклуса, мањи је од 30%;
3) aко подносилац пријаве стекне појединачно право контроле над учесником на тржишту над којим већ има заједничку контролу;
4) aко је заједнички тржишни удео свих учесника у концентрацији који су у хоризонталном односу мањи од 40%, при чему је промена (делта) Herfindаhl-Hirschman Index-а, која је резултат концентрације, мања од 150.
Herfindаhl-Hirschman Index (у даљем тексту: HH Index) означава степен концентрације на релевантном тржишту и представља збир квадрата појединачних удела свих учесника на релевантном тржишту. Промена (делта) HH Index-а представља двоструки производ тржишних удела учесника у концентрацији, односно промену вредности HH Index-а након спровођења концентрације у односу на његову вредност пре спровођења концентрације.
Члан 7.
У случају када се пријава концентрације у скраћеном облику не може поднети на начин одређен чланом 6. ове уредбе, подносилац пријаве је дужан да, у накнадном року, поднесе документацију у складу са чланом 2. ове уредбе.
Члан 8.
У случају када се пријава концентрације у скраћеном облику може поднети на начин одређен чланом 6. ове уредбе, а околности случаја упућују на неиспуњавање услова дозвољености концентрације, подносилац пријаве ће документацију поднети у складу са чланом 2. ове уредбе.
Околности које упућују на могуће неиспуњавање услова дозвољености концентрације постоје нарочито у следећим случајевима:
1) када не постоји пракса Комисије у дефинисању одређеног релевантног тржишта;
2) када је потребно дефинисати релевантно тржиште или одредити тржишна учешћа учесника у концентрацији и њихових конкурената код тржишта у настајању;
3) када учесник у концентрацији тек улази или би потенцијално могао да уђе на тржиште;
4) када је релевантно тржиште високо концентрисано (HH Index ≥ 2000), и промена (делта) HH Index-а ≥ 150;
5) када код заједничког улагања долази до промене из заједничке у појединачну контролу, тако што се заједничко улагање интегрише у групу, односно мрежу учесника на тржишту који је стекао појединачну контролу, чиме се уклањају претходна ограничења, која су последица различитих интереса чланова заједничког улагања, што за последицу има јачање стратешког положаја учесника на тржишту који је стекао појединачну контролу, као и у случају када Комисија није испитивала претходно стицање заједничке контроле.
У случају када подносилац пријаве изричито захтева оцену ограничења која су неопходна за спровођење концентрације и непосредно се на њу односе, подносилац пријаве ће поднети пријаву у складу са чланом 2. ове уредбе.
Члан 9.
У погледу заштите пословних и других података који су садржани у пријави концентрације, примењују се одредбе закона којим се уређује заштита конкуренције.
Члан 10.
Даном ступања на снагу ове уредбе престаје да важи Уредба о садржини и начину подношења пријаве концентрације („Службени гласник РС”, број 89/09).
Члан 11.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-14183/2015
У Београду, 23. јануара 2016. године
Влада
Председник,
Александар Вучић, с.р.