На основу члана 21. став 1. и члана 68. Закона о
Народној банци Србије („Службени гласник РС”, бр. 72/2003 и 55/2004),
Гувернер Народне банке Србије доноси 
 
УПУТСТВО
за достављање
Народној банци Србије података о пословању банака с платним картицама
"Службени
гласник РС", број 43 од 24. маја 2005.
 
 
1. Банке су дужне да, ради сагледавања пословања с
платним картицама, Народној банци Србије достављају податке о броју и врсти
платних картица, као и о броју и вредности извршених трансакција, односно о
оствареном промету с платним картицама.
Садржина података из става 1. ове тачке дата је у
Извештају о пословању с платним картицама (у даљем тексту: Извештај), који је
на Обрасцу ППК одштампан уз ово упутство и његов је саставни део.
Банком, у смислу овог упутства, сматра се банка која
има дозволу за рад Народне банке Србије и уписана је у регистар код надлежног
органа, односно која послује у складу са законом којим се уређује оснивање и
пословање банака и других финансијских организација.
 
2. Банке Извештај достављају тромесечно, и то за прво
тромесечје – најкасније до 15. априла текуће године, за друго тромесечје – до
15. јула текуће године, за треће тромесечје – до 15. октобра текуће године и за
четврто тромесечје – до 15. јануара наредне године.
Извештај се доставља Народној банци Србије –
Информационој технологији – Централном пријемном одељењу, и то електронски, у
складу са упутством којим су уређени израда и електронско достављање података
Народне банке Србије.
 
3. Први Извештај у складу са овим упутством банке ће
доставити најкасније до 15. јуна 2005. године, и то с подацима који обухватају
период од 1. јануара до 31. марта 2005. године.
 
4. Ово упутство ступа на снагу наредног дана од дана
објављивања у „Службеном гласнику Републике Србије”.
  
О. број 46
У Београду, 20. маја 2005.
године
Гувернер
Народне банке Србије,
Радован Јелашић, с.р.