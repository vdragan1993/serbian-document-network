На основу члана 39б ст. 1. и 3. Закона о акцизама („Службени
гласник РС”, бр. 22/01, 73/01, 80/02, 43/03, 72/03, 43/04, 55/04, 135/04 и
46/05),

Министар финансија доноси

  

 


ПРАВИЛНИК


о ближим условима, начину
и поступку за остваривање права на рефакцију

плаћене акцизе на остале
деривате нафте из члана 9. став 1. тачка 3) Закона о акцизама који
се користе за индустријске сврхе

“Службени гласник
РС”, бр.
51 од 17. јуна 2005,
112 од 27. новембра 2012 - 
др. правилник

 

Члан 1.

Овим правилником ближе се уређују услови, начин и поступак
за остваривање права на рефакцију плаћене акцизе на остале деривате нафте из члана
9. став 1. тачка 3) Закона о акцизама („Службени гласник РС”, бр. 22/01, 73/01,
80/02, 43/03, 72/03, 43/04, 55/04, 135/04 и 46/05 - у даљем тексту: Закон), који
се користе за индустријске сврхе.

 

Члан 2.

Рефакцију плаћене акцизе на деривате нафте који се користе
за индустријске сврхе (у даљем тексту: деривати нафте) могу да остваре правна лица
и предузетници који су регистровани и баве се делатностима које су према Закону
о класификацији делатности и о регистру јединица разврставања („Службени лист СРЈ”,
бр. 31/96, 34/96, 12/98, 59/98 и 74/99) обухваћене секторима В, Г и Ђ Класификације
делатности.

 

Члан 3.

Правно лице, односно предузетник из члана 2. овог правилника
може да оствари рефакцију акцизе на деривате нафте под условом да:

1) има у власништву, односно под закупом производни погон
и инсталисану опрему за обављање регистроване делатности из члана 2. овог правилника;

2) деривате нафте набавља од увозника, односно произвођача
или је сам произвођач, односно увозник тих деривата нафте;

3) је на те деривате нафте увозник, односно произвођач платио
прописани износ акцизе;

4) произведене, односно набављене или увезене деривате нафте
користи или ће их користити за индустријске сврхе у оквиру обављања регистроване
делатности.

Произвођачем деривата нафте, у смислу става 1. тачка 2)
овог члана, сматра се и лице које производи деривате нафте на основу уговора о преради
нафте из члана 4. став 2. Уредбе о посебним условима и начину увоза и прераде нафте,
односно нафтних деривата („Службени гласник РС”, бр. 37/03 и 90/03).

 

Члан 4.

Рефакција плаћене акцизе врши се најраније по истеку месеца
за деривате нафте које је правно лице, односно предузетник из члана 2. овог правилника
набавио у том месецу.

Рефакција плаћене акцизе врши се на основу писменог захтева
који правно лице, односно предузетник из члана 2. овог правилника подноси у два
примерка надлежној организационој јединици Пореске управе (у даљем тексту: Пореска
управа), у року од 20 дана по истеку месеца у којем су набављени деривати нафте.

Захтев из става 2. овог члана подноси се на Обрасцу РЕФ-1,
са прилозима РЕФ-1а и РЕФ-1б, који су одштампани уз овај правилник и чине његов
саставни део.

Уз захтев из става 2. овог члана правно лице, односно предузетник
подноси:

1) доказ о регистрацији делатности из члана 2. овог правилника,
као и доказ о ПИБ-у;

2) доказ о власништву на простору у коме се обавља производња,
ако је подносилац захтева власник тог простора;

3) уговор о закупу простора у коме се обавља производња,
ако је подносилац захтева закупац тог простора;

4) копију рачуна о набављеним количинама деривата нафте;

5) доказ о плаћању рачуна из тачке 4) овог става;

6) копију јединствене царинске исправе (ЈЦИ) са подацима
о врсти и количини увезеног деривата нафте, као и обрачуна царинског дуга (акцизе),
ако подносилац захтева сам увози деривате нафте;

7) доказ о плаћеном царинском дугу (акцизи) за увезене количине
из тачке 6) овог става, ако подносилац захтева сам увози деривате нафте;

8) копију отпремнице о отпремљеним дериватима нафте које
је произвођач деривата нафте искористио за индустријске сврхе у смислу члана 2.
овог правилника.

Доказе из става 4. тач. 1) до 3) овог члана правно лице,
односно предузетник из члана 2. овог правилника подноси само код првог подношења
захтева.

Рачун из става 4. тачка 4) овог члана мора да садржи податке
и о врсти, количини и вредности набављених деривата нафте, као и о износу обрачунате
акцизе на деривате нафте.

Рачун који не садржи податке из става 6. овог члана не може
се употребити у поступку рефакције плаћене акцизе по одредбама овог правилника.

 

Члан 5.

Пореска управа, по пријему захтева за рефакцију акцизе проверава
тачност достављених података и доказа, као и да ли је увозник, односно произвођач
платио обрачунат прописан износ акцизе.

Уколико се утврди да су достављени подаци и докази тачни
и исправни, као и да је увозник, односно произвођач платио обрачунат прописан износ
акцизе, Пореска управа у року до десет дана од дана поднетог захтева доноси решење
којим одобрава рефакцију акцизе у висини плаћене акцизе на те деривате нафте, а
један примерак доставља подносиоцу захтева наведеном у решењу и Управи за јавна
плаћања ради рефакције акцизе.

Решење из става 2. овог члана садржи следеће податке: датум
и број решења, месец за који се врши рефакција акцизе, назив, адресу, место седишта,
ПИБ подносиоца захтева, број рачуна са називом банке и износ акцизе за рефакцију.

Пореска управа - Централа води евиденцију о лицима из члана
2. овог правилника којима је одобрена рефакција плаћене акцизе и о износу акцизе
за који је извршена рефакција у току календарске године.

 

Члан 6.

Ако правно лице, односно предузетник из члана 2. овог правилника
остварио рефакцију акцизе на деривате нафте које је користио за сврхе за које нема
право на рефакцију, дужан је да за ту количину обрачуна и плати акцизу, заједно
са каматом обрачунатом од дана остварене рефакције до дана уплате акцизе. 


 

Члан 7.

Рефакцију акцизе на деривате нафте по одредбама овог правилника
остварују и правна лица и предузетници који су до дана ступања на снагу овог правилника
извршили производњу, набавку или увоз осталих деривата нафте из члана 9. став
1. тачка 3) Закона, на које је, сагласно Правилнику о Листи осталих деривата нафте
који се добијају од фракција нафте које имају распон дестилације до 380оС
(„Службени гласник РС”, број 48/05) обрачунат, односно плаћен прописан износ акцизе.

 

Члан 8.

Овај
правилник ступа на снагу наредног дана од дана објављивања у „Службеном гласнику
Републике Србије”.

 

 

05 број 110-00-284/2005-04

У Београду, 16. јуна 2005.
године

Министар,


Млађан Динкић, с.р