На основу члана 7. Закона о буџету Републике Србије за 2015. годину („Службени гласник РС”, бр. 142/14 и 94/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
 Влада доноси
 
УРЕДБУ 
о подстицајима развоју предузетништва
"Службени гласник РС", број 113 од 30. 
				децембра 2015.
 
Члан 1.
Овом уредбом утврђују се услови и начин финансирања подстицаја развоју предузетништва (у даљем тексту: подстицаји).
Додела подстицаја реализује се у складу са посебним програмима подстицања развоја предузетништва (у даљем тексту: Програм), које у складу са условима из ове уредбе доноси Влада, на предлог министарства надлежног за послове привреде.
Програми се реализују у складу са правилима о додели државне помоћи мале вредности. 
Члан 2.
Општи циљеви подстицања развоја предузетништва у складу са овом уредбом су:
1) подршка оснивању нових привредних субјеката;
2) подршка инвестицијама и ширењу пословања;
3) развој извоза и укључивање домаћих привредних субјеката у ланце добављача великих система;
4) подршка предузетништву жена, младих и социјалног предузетништва;
5) подршка иновативним пројектима у привреди.
Члан 3.
Програми доприносе остварењу једног или више општих циљева дефинисаних овом уредбом.
Програмима се дефинишу специфични циљеви, намена бесповратних средстава, финансијски оквир, специфични услови за кориснике средстава, поступак конкурисања, начин оцењивања и доделе бесповратних средстава, као и поступак праћења, контроле и извештавања о спровођењу програма. 
За сваки Програм расписује се јавни позив за подношење захтева корисника средстава, који се објављује у најмање једном дневном листу који се дистрибуира на целој територији Републике Србије и на интернет страници министарства надлежног за послове привреде.
Послове контроле исправности и оцењивања захтева корисника средстава за сваки Програм обавља комисија коју решењем, образује министар надлежан за послове привреде.
Сви критеријуми на основу којих комисија из става 4. овог члана, врши контролу исправности и оцењивање захтева дефинисани су Програмима.
Подносиоци чије је захтеве комисија из става 4. овог члана одбила имају право на приговор министру надлежном за послове привреде у року од осам дана од дана пријема одлуке.
Члан 4.
Подстицаје на основу ове уредбе може да користи привредни субјекат, односно привредно друштво, задруга или предузетник (у даљем тексту: корисник), под условима да:
1) је регистрован у Агенцији за привредне регистре у складу са законом којим се уређује регистрација привредних субјеката; 
2) није разврстан као велико правно лице у складу са Законом о рачуноводству („Службени гласник РС”, број 62/13), према финансијским извештајима за 2014. годину и да није у групи повезаних лица у којој су неки од чланова велика правна лица;
3) је у већинском приватном власништву; 
4) над њима није покренут стечајни поступак или поступак ликвидације, односно да привредно друштво не послује у складу са прихваћеним планом реорганизације или финансијског реструктурирања;
5) је измирио доспеле обавезе јавних прихода;
6) да није у тешкоћама у складу са чланом 2. Уредбе о правилима за доделу државне помоћи („Службени гласник РС”, бр. 13/10, 100/11, 91/12, 37/13, 97/13 и 119/14);
7) да у текућој фискалној години у којој подноси захтев за подстицај и у претходне две године није примио државну помоћ чија би висина заједно са траженим средствима прекорачила износ од 200.000 евра у динарској противвредности.
Корисник мора да испуњава и специфичне услове, у складу са специфичним циљевима Програма, који су дефинисани у сваком појединачном програму који се на основу ове уредбе доноси. 
Члан 5.
Подстицаји који се додељују на основу ове уредбе и Програма представљају наменска бесповратна средства и могу се употребити само за намену за коју су додељена.
Бесповратна средства не могу се користити за рефундирање трошкова у оквиру активности које су биле започете или завршене пре расписивања јавних позива у оквиру програма.
Члан 6.
Решењем о употреби средстава текуће буџетске резерве 05 број 401-14285/2015 од 30. децембра 2015. године, опредељена су средства у износу од 750.000.000,00 динара, намењенa за реализацију Програма предвиђених овом уредбом.
Програми се реализују преко Фонда за развој Републике Србије.
Средства за спровођење ове уредбе из става 1. овог члана, пренеће се Фонду за развој Републике Србије најкасније до 31. децембра 2015. године, а реализоваће се до утрошка средстава из става 1. овог члана, а најкасније до 31. децембра 2017. године.
Члан 7.
Министарство надлежно за послове привреде периодично доставља Влади извештаје о реализацији ове уредбе, ради информисања.
Члан 8.
Ова уредба ступа на снагу наредног дана од дана објављивања у „Службеном гласнику Републике Србије”.
05 број 110-13702/2015-1
У Београду, 30. децембра 2015. године 
Влада
Председник, 
Александар Вучић, с.р.