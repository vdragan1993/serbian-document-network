Редакцијски пречишћен текст
 
 

На основу члана 32. став 2. и члана 33. став 2. Закона о техничким захтевима за производе и оцењивању усаглашености („Службени гласник РС”, број 36/09), члана 7. став 4. Закона о стандардизацији („Службени гласник РС”, број 36/09), а у вези са Законом о потврђивању споразума о измени и приступању Споразуму о слободној трговини у Централној Европи – ЦЕФТА 2006 („Службени гласник РС”, број 88/07), 



Влада доноси


 


УРЕДБУ


о поступку пријављивања и начину информисања који се односе на техничке прописе, оцењивање усаглашености и стандарде



	„Службени гласник РС“, бр. 45 од 3. јула 2010, 114 од 31. децембра 2015.


 
 


I. ОСНОВНЕ ОДРЕДБЕ


 


Члан 1.


Овом уредбом уређује се поступак пријављивања техничких прописа, стандарда и поступака оцењивања усаглашености у складу са потврђеним међународним споразумима(у даљем тексту: међународни споразум) чији је потписник Република Србија и правилима Европске уније (у даљем тексту: ЕУ).


 


Члан 2.


Одредбе ове уредбе примењују се на техничке прописе, поступке оцењивања усаглашености и стандарде за индустријске и пољопривредне производе, укључујући и производе од рибе, осим на оне који се доносе првенствено ради заштите радника при употреби производа уколико не утичу на производе. 



Одредбе чл. 15. до 28. oве уредбе примењују се и на техничке прописе за услуге информационог друштва, осим техничких прописа који садрже правила за: 



1) радијско емитовање;


2) телевизијско емитовање;


3) телекомуникационе услуге;


4) финансијске услуге наведене у листи примера из Прилога 3 ове уредбе – Листа примера финансијских услуга, који је одштампан уз ову уредбу и чини њен саставни део. 



Телевизијско емитовање из става 2. тачка 2) овог члана је емитовање садржаја телевизијског програма намењеног јавности, укључујући размену телевизијских програмских садржаја између пружаоца услуга емитовања који су намењени јавности, осим пружања информација на појединачан захтев, као што су телекопирање, електронске банке података и друге сличне услуге. 



Телекомуникационе услуге из става 2. тачка 3) овог члана су услуге које се, у потпуности или делимично, састоје од преноса и усмеравања сигнала кроз телекомуникационе мреже, у складу са захтевима корисника и телекомуникационог процеса, осим радијског и телевизијског емитовања. 



 


II. ПРИЈАВЉИВАЊЕ


 


1. Обавештавање Министарства о техничком пропису у припреми


 


Члан 3.


Надлежно министарство, односно организација надлежна за припрему техничких прописа (у даљем тексту: надлежни орган) доставља 
	министарству 
	надлежном за послове привреде* (у даљем тексту: Министарство) технички пропис у припреми, када је он спреман за слање на мишљење надлежним органима, заједно са обавештењем које садржи нарочито: 



1) податке о надлежном органу (број телефона и факса, електронску адресу и податке о особи одређеној за комуникацију);


2) назив техничког прописа у припреми;


3) правни основ за доношење техничког прописа у припреми;


4) врсту, односно назив производа и друге податке ради ближе идентификације производа на које се технички пропис у припреми односи;


5) разлоге за доношење техничког прописа;


6) податке о стандардима или техничким спецификацијама на које се технички пропис у припреми позива, односно који се користе као основа за његову израду;


7) кратак садржај техничког прописа у припреми;


8) очекиван датум доношења техничког прописа и његовог ступања на снагу;


9) назив прописа који  су прописом у припреми предвиђени за стављање ван снаге;


10) податке о међународним стандардима за производе који су предмет техничког прописа у припреми који се не користе као основа за његову израду, као и разлоге за њихово некоришћење;


11) процену да ли технички пропис у припреми треба пријавити у складу са одређеним међународним споразумом чији је потписник Република Србија;


12) податак да ли је текст техничког прописа доступан и на неком од страних језика.


Надлежни орган доставља податке из става 1. овог члана и у електронском облику преко интернет портала Министарства.


Одредбе ст. 1. и 2. овог члана примењују се и на технички пропис донет у хитном случају, а надлежни орган дужан је да у обавештењу из става 1. овог члана наведе и разлоге хитности. 

*Службени гласник РС, број 114/2015


 


Члан 4.


Министарство уноси податке из обавештења из члана 3. ове уредбе у регистар техничких прописа у припреми, у складу са прописом којим се прописује садржина и начин вођења регистара који се односе на техничке прописе. 



Министарство разматра технички пропис у припреми и обавештење из члана 3. ове уредбе и у сарадњи са надлежним органом одлучује о потреби његовог пријављивања у складу са одредбама ове уредбе. 



 


Члан 5.


Надлежни орган поново доставља Министарству технички пропис у припреми, уколико је претходно достављени текст значајно измењен у погледу подручја примене, скраћивања претходно предвиђених рокова или у погледу додатних или пооштрених спецификација или захтева. 



 


Члан 6.


Надлежни орган, без одлагања, доставља Министарству текст објављеног техничког прописа, а уколико је пропис донет у хитном случају и обавештење из члана 3. став 3. ове уредбе. 



 


2. Пријављивање према одредбама међународних споразума о техничким препрекама у трговини


 


2.1. Технички прописи и поступци оцењивања усаглашености


 


Члан 7.


Министарство, у складу са одредбама међународног споразума, пријављује надлежном међународном телу 
	односно потписнику 
	међунарoнoг споразума,* технички пропис у припреми тако што, на основу примљеног обавештења из члана 3. ове уредбе доставља податке захтеване одредбама тих споразума.


Ако је предвиђено међународним споразумом, Министарство на захтев потписника међународног споразума доставља текст, односно сажети приказ техничког прописа у припреми и када је могуће указује на делове техничког прописа који у значајној мери одступају од одговарајућих међународних стандарда.


Ако је у складу са међународним споразумом прописана обавеза достављања техничког прописа у припреми и на страном језику, надлежни орган Министарству доставља текст техничког прописа у припреми на енглеском језику. 



*Службени гласник РС, број 114/2015
 


Члан 8.


Министарство обавештава надлежни орган да је поступак пријављивања покренут и обавештава га о року за достављање примедаба у складу са одговарајућим међународним споразумом, који се може продужити на захтев потписника тог споразума. 



Надлежни орган одлаже усвајање техничког прописа у припреми до истека рока из става 1. овог члана. 



 


Члан 9.


Министарство доставља надлежном органу примедбе на технички пропис у припреми, као и захтеве за додатним информацијама, које у писменом облику прими од потписника међународног споразума. 



Надлежни орган, у најкраћем могућем року, доставља Министарству додатне информације и предлог садржаја одговора на примедбе, на српском и енглеском језику. 



Одговор на примедбе које Министарство доставља потписнику међународног споразума садржи и изјаву да ли ће примедбе бити прихваћене у целини или делимично, а ако су примедбе делимично прихваћене или нису прихваћене, одговор мора да буде образложен. 



Министарство у сарадњи са надлежним органом води преговоре са потписником међународног споразума чије примедбе нису прихваћене. 



 


Члан 10.


У хитном случају, када је угрожена, односно када постоји реална 
опасност да буде угрожена безбедност, живот и здравље људи, животна средина или 
национална безбедност, Министарство није дужно да пријављује технички пропис у 
припреми надлежном међународном телу односно потписнику међунарoнoг споразума, 
на начин предвиђен у члану 7. ове уредбе, али је дужно да:*
1) по доношењу техничког прописа и пријему 
обавештења из члана 3. став 3. ове уредбе, без одлагања, достави надлежном 
међународном телу односно потписнику међунарoнoг споразума, податке о садржини 
техничког прописа, циљу који се жели постићи његовим доношењем, производима на 
које се технички пропис односи и разлозима хитности;*
2) достави текст донетог техничког прописа 
потписнику међународног споразума, на његов захтев;*
3) омогући сваком потписнику међународног 
споразума, без дискриминације, разуман рок за достављање примедаба у писменом 
облику и размотри те примедбе ради давања одговора.*


Одредбе члана 7. став 3. и члана 9. ове уредбе примењују се и на технички пропис донет у хитном случају.


*Службени гласник РС, број 114/2015
 


Члан 11.


Одредбе чл. 3 – 10. ове уредбе примењују се и у случају значајне измене техничког прописа, укључујући и промену производа на које се технички пропис односи.


 


Члан 12.


Одредбе чл. 3 – 11. ове уредбе примењују се и на пријављивање поступака оцењивања усаглашености. 



 


2.2 Стандарди


 


Члан 13.


Институт за стандардизацију Србије (у даљем тексту: Институт) 
	* објављује план доношења стандарда, пријављује га међународним организацијама за стандардизацију и извршава све остале обавезе у складу са Кодексом добре праксе за припрему, доношење и примену стандарда (Code of Good Practice for the Preparation, Adoption and Application of Standards), који чини Прилог 3 Споразума Светске трговинске организације о техничким препрекама у трговини. 

*Службени гласник РС, број 114/2015


 


3. Пријављивање према правилима ЕУ


 


Члан 14.


Поједини изрази употребљени у овом одељку имају следеће значење:


1) технички пропис је пропис који садржи техничке спецификације и остале захтеве за производе или правила за услуге, укључујући одговарајуће управне акте који се обавезно морају поштовати, de jure (правно) или de facto (фактички), приликом трговине, пружања услуга, оснивања услужног оператера или приликом употребе, као и закони, други прописи или други управни акти којима се забрањује производња, увоз, трговина или употреба производа, или којима се забрањује пружање или коришћење услуга, или оснивање пружаоца услуга, осим прописа из члана 15. ове уредбе. De facto технички прописи укључују:


(1) законе, друге прописе или управне акте, који се позивају било на техничке спецификације или друге захтеве или на правила за услуге, било на правила струке или правила добре праксе, који се даље позивају на техничке спецификације или на друге захтеве или правила за услуге, а усклађеност са тим техничким спецификацијама или другим захтевима или правилима за услуге ствара претпоставку о усаглашености с обавезама које произилазе из наведених закона, других прописа или управних аката,


(2) добровољне споразуме, којима је државни орган уговорна страна, а који у општем интересу обезбеђују усклађеност са техничким спецификацијама или другим захтевима или са правилима за услуге, изузев спецификације за конкурс јавне набавке,


(3) техничке спецификације или друге захтеве или правила за услуге који су повезани с фискалним или финансијским мерама које утичу на употребу производа или коришћење услуга путем подстицања на усклађивање с тим техничким спецификацијама или другим захтевима или правилима о услугама, осим техничких спецификација или других захтева или правила за услуге који су повезани с националним системом социјалног осигурања,


2) технички пропис у припреми је текст припремљен у циљу доношења техничког прописа, у фази у којој су још увек могуће измене и допуне тог текста;


3) документ о техничкој спецификацији (у даљем тексту: „техничка спецификација”) је документ чији је садржај спецификација којом се утврђују потребне карактеристике производа као што су ниво квалитета, функционалност, безбедност или димензије, укључујући захтеве који се односе на производ у вези са именом под којим се производ продаје, терминологијом, симболима, испитивањем и методама испитивања, паковањем, означавањем или обележавањем и поступцима оцењивања усаглашености. Техничка спецификација обухвата и производне методе и процесе који се користе за пољопривредне производе, производе намењене за људску и животињску исхрану и медицинске производе, као и производне методе и процесе који се односе на друге производе кад они утичу на карактеристике производа;


4) 
	други* захтеви су захтеви, који нису техничке спецификације, које производ мора испунити у циљу заштите, посебно потрошача или животне средине, и који утичу на животни век производа након његовог стављања на тржиште, а односе се на услове за употребу, рециклирање, поновну употребу или одлагање који могу значајно утицати на састав или природу производа или трговину тим производом;


5) услуга је свака услуга информационог друштва, односно свака услуга која се уобичајено пружа уз накнаду, на даљину, електронским средствима и на појединачан захтев примаоца услуга. Израз услуга употребљен у члану 14. став 1. тачка 5) има следеће значење:


(1) на даљину: значи да се услуга пружа без истовременог физичког присуства обе стране,


(2) електронским средствима: значи да се услуга иницијално шаље и прима на своме одредишту помоћу електронске опреме за обраду (укључујући дигиталну компресију) и чување података, и да се у целини предаје, преноси и прима телеграфски, путем радија, оптичким средствима или другим електромагнетним средствима,


(3) на појединачан захтев примаоца услуга: значи пружање услуге кроз предају података на појединачан захтев. Листа примера услуга које нису обухваћене овом дефиницијом, наводи се у Прилогу 2 – Листа примера услуга које нису обухваћене чланом 14. тачка 5), који је одштампан уз ову уредбу и чини њен саставни део;


6) правило за услуге је општи захтев који се односи на започињање и обављање услужних делатности у смислу значења из тачке 1) овог става, а нарочито на одредбе које се односе на пружаоца услуга, на услуге и на примаоца услуга. У овој дефиницији правило:


(1) се односи на услуге информационог друштва кад је, узимајући у обзир његов смисао и његово спровођење, циљ и предмет свих или неких његових појединачних одредаба да изричито и циљано уреди такве услуге,


(2) се не односи на услуге информационог друштва, ако оно на те услуге утиче само посредно или случајно;



7) стандард је техничка спецификација коју је 
	донело признато тело за стандардизацију, за вишекратну и сталну употребу и 
	са којом усаглашеност није обавезна, а може бити:*
(1) међународни стандард: стандард који је 
	донела међународна организација за стандардизацију,*
(2) европски стандард: стандард који је 
	донела европска организација за стандардизацију,*
(3) хармонизовани стандард: европски стандард 
	који је донет на основу захтева Европске комисије за примену у 
	хармонизованом законодавству Европске уније,*
(4) национални стандард: стандард који је 
	донело национално тело за стандардизацију;*




8) брисана је (види члан 5. Уредбе - 114/2015-9)



9) нацрт стандарда је документ који садржи 
	текст техничких спецификација у вези са одређеним предметом рада који се 
	разматра ради доношења у складу са одговарајућим поступком за доношење 
	стандарда, који се након фаза припреме, ставља на јавну расправу или 
	разматрање;*
10) европске организације за стандардизацију 
	су:*
(1) Европски комитет за стандардизацију 
	(CEN);*
(2) Европски комитет за стандардизацију у 
	области електротехнике (CENELEC);*
(3) Европски институт за стандарде из области 
	телекомуникација (ETSI);*
11) национално тело за стандардизацију у 
	Европској унији је тело које је држава чланица Европске уније пријавила 
	Европској комисији и које је наведено у списку националних тела за 
	стандардизацију објављеном у службеном гласилу Европске уније.*

*Службени гласник РС, број 114/2015


 


3.1. Технички прописи


 


Члан 15.


Одредбе чл. 15 до 28. ове уредбе не примењују се на техничке прописе у припреми којима надлежни органи: 



1) усклађују те прописе са обавезујућим актима ЕУ; 



2) испуњавају обавезе према међународним споразумима;


3) изричу мере којима се спроводе заштитне клаузуле које су део обавезујућих аката ЕУ;


4) изричу мере у складу са обавезујућим актима ЕУ о општој безбедности производа;


5) спроводе пресуде Европског суда правде; 



6) врше измену и допуну техничког прописа на захтев Комисији Европске уније (у даљем тексту: Комисија), у циљу уклањања препрека у слободном кретању робе, а када су у питању правила за услуге у циљу уклањања препрека у слободном кретању услуга или слободном оснивању услужних оператера.


 


Члан 16.


Министарство пријављује Комисији технички пропис у припреми, тако што доставља његов текст и разлоге за његово доношење.


Министарство доставља Комисији и текст одредаба важећих прописа које су повезане са одредбама техничког прописа у припреми, ако је то неопходно ради оцене његових ефеката.


Подаци достављени Комисији на основу овог члана нису поверљиви, осим на образложен захтев надлежног органа. 



Министарство поново доставља Комисији текст техничког прописа у припреми, уколико се тај текст значајно измени у односу на претходно пријављени текст у погледу подручја примене, скраћивања претходно предвиђених рокова или у погледу додатних, односно пооштрених спецификација или захтева. 



 


Члан 17.


Министарство не доставља Комисији текст техничког прописа у припреми ако се тим техничким прописом искључиво преузима текст међународног или европског стандарда, али доставља податке о том стандарду.


 


Члан 18.


Када текст техничког прописа у припреми, ради заштите јавног здравља, потрошача или животне средине, ограничава трговину или употребу хемијских супстанци, препарата или производа, Министарство доставља Комисији и доступне битне податке о тим хемијским супстанцама, препаратима, производима и њиховим постојећим заменама.


Поред достављених података из става 1. овог члана, Министарство обавештава Комисију и о очекиваним утицајима тог техничког прописа у припреми на јавно здравље, заштиту потрошача или животну средину, и доставља одговарајуће анализе спроведене у складу са општим начелима процене ризика тих хемијских супстанци, препарата или производа садржаним у прописима који се односе на процену и контролу ризика постојећих, односно нових хемијских супстанци.


 


Члан 19.


Надлежни орган је дужан да у техничком пропису у припреми наведе да су испоштовани сви захтеви ове уредбе тј. захтеви 
	директиве (EУ) 
	2015/1535*. 



Ако се технички прописи у припреми морају доставити Комисији у фази припреме у складу са неким другим актом ЕУ, надлежни орган може извршити пријављивање и по том акту, под условом да назначи да такво пријављивање представља и пријављивање у смислу директиве из става 1. овог члана.


*Службени гласник РС, број 114/2015
 


Члан 20.


Министарство обавештава надлежни орган да је поступак пријављивања покренут и назначава датум када је Комисија примила пријаву из члана 16. ове уредбе (у даљем тексту: пријава), прописани рок одлагања усвајања техничког прописа у припреми и обавезе надлежног органа које проистичу на основу могућих достављених примедаба, односно детаљног мишљења Комисије или државе чланице ЕУ. 



 


Члан 21.


Надлежни орган одлаже усвајање техничког прописа у припреми за три месеца од дана када Комисија прими пријаву, ако овом уредбом није другачије прописано.


Надлежни орган одлаже усвајање техничког прописа у припреми за четири месеца, ако је у питању добровољни споразум из члана 14. став 1. тачка 1) подтачка (2) ове уредбе.


 


Члан 22.


Надлежни орган је дужан да приликом даље припреме техничког прописа, у највећој могућој мери, узме у обзир примедбе на пријављени технички пропис које су достављене Министарству од стране Комисије или државе чланице.


Примљене примедбе из става 1. овог члана не продужавају рок одлагања усвајања техничког прописа из члана 21. ове уредбе.


 


Члан 23.


Надлежни орган одлаже усвајање техничког прописа у припреми на шест месеци од дана када Комисија прими пријаву, ако у року од три месеца од тог дана Комисија или држава чланица ЕУ достави детаљно мишљење да тај пропис представља препреку за слободно кретање робе на унутрашњем тржишту. 



Одредбе става 1. овог члана не односе се на правила за услуге.


Надлежни орган одлаже усвајање техничког прописа у припреми који садржи правила за услуге, на четири месеца од дана када Комисија прими пријаву, ако у року од три месеца од тог дана Комисија или држава чланица ЕУ достави детаљно мишљење да тај пропис представља препреку за слободно кретање услуга или препреку за слободно оснивање услужних оператера на унутрашњем тржишту. 



Министарство, у сарадњи са надлежним органом доставља Комисији информацију о активностима које надлежни орган предузима на основу детаљног мишљења и разлозима због којих детаљно мишљење није узето у обзир.


 


Члан 24.


Надлежни орган одлаже усвајање техничког прописа у припреми на 12 месеци од дана када Комисија прими пријаву, ако у року од три месеца од тог дана Комисија објави своју намеру да ће предложити или донети директиву, уредбу или одлуку у истој области, односно да је предлог таквог акта већ поднет Савету ЕУ. 



Одредбе става 1. овог члана не односе се на правила за услуге.


Надлежни орган одлаже усвајање техничког прописа у припреми на 18 месеци од дана када Комисија прими пријаву, ако Савет ЕУ заузме заједнички став о поднетом предлогу директиве, уредбе или одлуке, за време периода одлагања из става 1. овог члана. 



 


Члан 25.


Обавеза одлагања усвајања техничког прописа у припреми из члана 24. ове уредбе престаје:


1) кад Комисија обавести Министарство да више нема намеру да предложи или донесе обавезујући акт ЕУ из члана 24. став 1. 
ове уредбе;


2) кад Комисија обавести Министарство о повлачењу предлога обавезујућег акта ЕУ;


3) кад су Комисија или Савет усвојили обавезујући акт ЕУ.


 


Члан 26.


Министарство, без одлагања, доставља Комисији текст објављеног техничког прописа.


Одредба из става 1. овог члана примењује се и на техничке прописе који садрже правила за услуге инвестирања које се односе на хартије од вредности на регулисаним тржиштима односно правила за друга тржишта или тела која обављају функције обрачуна или поравнања за та тржишта, а за које не постоји обавеза пријављивања у складу са овом уредбом. 



 


Члан 27.


Одредбе чл. 21, 23. и 24. ове уредбе не примењују се у хитном случају проузрокованом: 



1) озбиљним и непредвидивим околностима, а ради заштите јавног здравља или безбедности, заштите животиња и биљака, односно код правила за услуге и због државне политике, првенствено ради заштите малолетника, када надлежни орган мора да припреми технички пропис у веома кратком року, у ком није било могућности за консултације пре његовог доношења, или 



2) озбиљним околностима које се односе на заштиту сигурности и неповредивости финансијског система, првенствено на заштиту депозитора, инвеститора и осигураних лица, када надлежни орган без одлагања мора да донесе и примени правила за финансијске услуге.


Министарство приликом 
	припреме* техничког прописа у хитном случају, у пријави наводи и разлоге хитности. 


Министарство обавештава надлежни орган о 
	ставу Европске комисије на пријаву из става 2. овог члана, одмах по његовом 
	пријему.*
Надлежни орган је дужан да одговор на тај 
	став достави Министарству у року од једног дана од дана његовог пријема.*
Надлежни орган је у случају кршења поступка 
	за доношење прописа у хитном случају, дужан да приликом разматрања даљих 
	активности у вези са тим проиписом узме у обзир став Европске комисије.*



*Службени гласник РС, број 114/2015
 


Члан 28.


Одредбе чл. 21, 23, 24. и 27. ове уредбе не примењује се на техничке прописе у припреми:


1) којима се забрањује производња, ако они не спречавају слободно кретање робе;


2) који садрже правила за услуге која се односе на фискалне или финансијске мере из члана 14. став 1. тачка 1) подтачка (3) ове уредбе. 



Одредбе члана 24. ове уредбе не примењују се на добровољне споразуме из члана 14. став 1. тачка 1) подтачка (2) ове уредбе.


 


3.2. Стандарди


 



Члан 29.*



Институт најмање једанпут годишње утврђује план доношења српских 
	стандарда, који је јавно доступан на интернет страници Института, у складу 
	са Законом о стандардизацији и одлуком о оснивању.*


*Службени гласник РС, број 114/2015
 

Члан 
	29а*
Институт обавештава Европску комисију, 
	европске организације за стандардизацију и национална тела за 
	стандардизацију о постојању плана доношења стандарда.*
Институт објављује у свом гласилу обавештење 
	о постојању плана доношења стандарда и о електронској страници на којој је 
	објављен.*

*Службени гласник РС, број 114/2015
 



Члан 30.*



Институт, на захтев Комисије, односно 
	европских организација и националних тела за стандардизацију доставља нацрте 
	стандарда и обавештава их о свим предузетим активностима у вези са 
	примедбама на нацрте стандарда, најкасније у року од три месеца од дана 
	пријема примедаба.*
Институт се, пре доношења стандарда, саветује 
	са Европском комисијом и европским организацијама за стандардизацију, у 
	случају да примедбе из става 1. овог члана указују да би нацрти стандарда 
	могли имати негативан утицај на јединствено тржиште ЕУ.*



*Службени гласник РС, број 114/2015
 



Члан 31.*



Институт, омогућава приступ нацртима 
	стандарда, на такав начин да све заинтересоване стране, а нарочито оне које 
	су основане на јединственом тржишту ЕУ, могу достављати примедбе.*
Институт омогућава другим националним телима 
	за стандардизацију да се укључе у планиране активности Института, слањем 
	посматрача или на други начин.*

*Службени гласник РС, број 114/2015


 


Члан 32.



Институт, током припреме европског хармонизованог стандарда или 
	након његовог одобравања у европским организацијама за стандардизацију из 
	члана 14. став 1. тачка 9) ове уредбе, неће предузимати активности до 
	планираног усклађивања у тим организацијама, и неће објавити нови или 
	измењени српски стандард који није у потпуности усклађен са постојећим 
	европским стандардом.*


Одредбе из става 1. овог члана не односе се на рад који Институт спроводи на захтев надлежног органа, у циљу доношења и објављивања стандарда или техничких спецификација на које ће се позивати технички пропис у припреми. 



Технички пропис у припреми из става 2. овог члана пријављује се Комисији у складу са чланом 16. ове уредбе.


*Службени гласник РС, број 114/2015
 



Члан 33.


Брисан је (види члан 13. Уредбе - 114/2015-9)


 


4. Пријем страних пријава


 


4.1. Технички прописи и поступци оцењивања усаглашености


 


Члан 34.


Пријаве страних техничких прописа које Министарство прими од потписника међународних споразума, односно држава чланица ЕУ достављају се надлежном органу. 



Ако је технички пропис у припреми на који се односи примљена пријава из делокруга више надлежних органа, Министарство тај технички пропис у припреми доставља сваком од њих и истовремено одређује једног за координатора активности за достављање обједињених примедаба надлежних органа. 



Министарство одмах по пријему пријаве из става 1. овог члана објављује на својој интернет страници њен текст.


Надлежни орган, на писмени захтев, заинтересованим странама доставља додатне информације о пријави из става 1. овог члана.


 


Члан 35.


Ако су подаци из пријаве из члана 34. ове уредбе (у даљем тексту: страна пријава) назначени као поверљиви надлежни орган може затражити стручни савет од физичких или правних лица изван државне управе, само ако су предузете прописане мере ради обезбеђивања заштите поверљивости. 



 


Члан 36.


Ако заинтересована страна сматра да технички пропис у припреми на који се односи страна пријава, представља препреку слободном кретању робе, односно услуга, или препреку за слободно оснивање услужних оператера, она своје коментаре и предлоге доставља надлежном органу.


Ако надлежни орган сматра да технички пропис у припреми, на који се односи страна пријава, представља препреку из става 1. овог члана, он о томе обавештава Министарство, тако што у писменој форми доставља образложене примедбе, предлаже измене тог техничког прописа у припреми или тражи да Министарство захтева одлагање његовог доношења (на пример достављањем детаљног мишљења). 



Министарство разматра примедбе надлежних органа и коментаре, односно предлоге заинтересованих страна из става 1. овог члана, и у сарадњи са њима доноси одлуку о садржају и облику могућих примедаба, односно детаљног мишљења и доставља их потписнику међународног споразума, односно држави чланици ЕУ. 



 


Члан 37.


Примедбе, односно детаљна мишљења у вези са пријављеним техничким прописима из члана 14. став 1. тачка 1) подтачка (3) ове уредбе односе се само на аспекте који могу ометати слободно кретање робе, односно слободно кретање услуга или слободно оснивања услужних оператера, а не на фискалне или финансијске аспекте тих техничких прописа. 



Детаљна мишљења у вези са пријављеним техничким прописима који прописују правила за услуге не могу да се односе на мере културне јавне политике, нарочито на аудиовизуелном подручју, које државе чланице ЕУ усвајају у складу са својим законодавством, због језичке различитости, националних и регионалних карактеристика и културног наслеђа.


 


Члан 38.


Ако потписник међународног споразума не прихвати достављене примедбе, Министарство може, у складу са правилима међународног споразума, захтевати одлагање доношења техничког прописа у припреми и отпочињање преговора у циљу доношења техничког прописа који неће представљати препреку слободном кретању робе. 



Преговоре из става 1. овог члана води Министарство у сарадњи са надлежним органом који на захтев Министарства доставља информације потребне за вођење преговора у року од осам дана од дана пријема захтева.


 


Члан 39.


Одредбе чл. 34–38. ове уредбе примењују се и на стране пријаве поступака оцењивања усаглашености. 



 


4.2. Стандарди


 



Члан 40.*



Институт, на својој Интернет страници 
	објављује обавештења о томе да је тело за стандардизацију друге државе у 
	свој план доношења стандарда укључило припрему новог или измену постојећег 
	стандарда који није идентичан или еквивалентан међународном, односно 
	европском стандарду.*
Заинтересоване стране могу да захтевају од 
	Института да обезбеди текстове нацрта стандарда из плана доношења стандарда 
	тела за стандардизацију других држава.*
Институт ће, на основу захтева из става 2. 
	овог члана, од страног тела за стандардизацију затражити текст нацрта неког 
	од стандарда из његовог плана доношења стандарда.*
Институт на основу разматрања примљеног 
	нацрта стандарда и коментара заинтересованих страна на нацрт тог стандарда, 
	по потреби, доставља примедбе телу за стандардизацију друге државе.*

*Службени гласник РС, број 114/2015


 


III. ИНФОРМИСАЊЕ


 


1. Технички прописи и поступци оцењивања усаглашености


 


Члан 41.


Министарство, под истим условима који важе за домаће заинтересоване стране, обезбеђује одговоре на разумне захтеве 
	надлежних органа* потписника међународних споразума, односно држава чланица ЕУ и других заинтересованих страна из тих земаља, као и документацију у вези са:


1) важећим техничким прописима и техничким прописима у припреми у Републици Србији;


2) важећим поступцима оцењивања усаглашености, као и онима у припреми;


3) учешћем надлежних органа или привредних субјеката Републике Србије у билатералним или мултилатералним споразумима о оцењивању усаглашености, укључујући и разумне информације о правилима таквих споразума.


Министарство на захтев обезбеђује и друге доступне информације о техничким прописима и поступцима оцењивања усаглашености.


Министарство ће одбити да пружи информације које би могле да угрозе безбедност Републике Србије.


Документација из става 1. овог члана обезбеђују се у електронском или писменом облику.


Трошкови обезбеђивања документације из става 1. овог члана плаћају се према стварним трошковима за пружене услуге и једнаки су за заинтересоване стране из Републике Србије и иностранства, изузев трошкова доставе. 

*Службени гласник РС, број 114/2015


 


2. Стандарди


 


Члан 42.


Институт, под истим условима који важе за домаће заинтересоване стране, обезбеђује одговоре на разумне захтеве 
	надлежних органа* потписника међународних споразума, односно држава чланица ЕУ и других заинтересованих страна из тих земаља, као и документацију у вези са донетим стандардима и нацртима стандарда у Републици Србији.


Институт, на захтев, обезбеђује информацију о месту на коме се објављују обавештења о стандардима пријављеним у складу са међународним споразумима као и друге доступне информације из области стандардизације.


Трошкови обезбеђивања документације из става 1. овог члана плаћају се према стварним трошковима за пружене услуге и једнаки су за заинтересоване стране из Републике Србије и иностранства, изузев трошкова доставе. 

*Службени гласник РС, број 114/2015


 


IV. УСКЛАЂЕНОСТ СА ПРОПИСИМА ЕВРОПСКЕ УНИЈЕ


 



Члан 43.*



Ова уредба је усклађена са свим начелима и захтевима из Директиве 
	(EU) 2015/1535 Европског парламента и Савета од 9. септембра 2015. године 
	која прописује поступак пружања информација у области техничких стандарда и 
	прописа и правила о услугама информационог друштва и са Уредбом 1025/2012 у 
	делу који се односи на јавност рада и план доношења стандарда.*
*Службени гласник РС, број 114/2015


 


V. ПРЕЛАЗНЕ И ЗАВРШНЕ ОДРЕДБЕ


 


Члан 44.


Одредбе чл. 14–32*. ове уредбе примењују се од дана приступања Републике Србије ЕУ. 



Одредбе чл. 34–40. ове уредбе које се односе на пријаве држава чланица ЕУ, примењују се од дана приступања Републике Србије ЕУ. 

*Службени гласник РС, број 114/2015


 


Члан 45.


Даном ступања на снагу ове уредбе престаје да важи Уредба о начину информисања и обавештавања о техничким прописима, стандардима и оцењивању усаглашености („Службени гласник РС”, број 126/07). 



 


Члан 46.


Ова уредба ступа на снагу осмог дана од дана објављивања у „Службеном гласнику Републике Србије”.


 


 


05 број 110-4593/2010-1


У Београду, 24. јуна 2010. године



Влада


Први потпредседник Владе –


заменик председника Владе,



Ивица Дачић, с.р.


 


НАПОМЕНА ИЗДАВАЧА: Брисан је ПРИЛОГ 1 - 
Национална тела за 
	стандардизацију (види члан 19. Уредбе - 114/2015-9)   
 
 
ПРИЛОГ 2 
 
 
ЛИСТА ПРИМЕРА УСЛУГА КОЈЕ НИСУ
ОБУХВАЋЕНЕ ЧЛАНОМ 14. ТАЧКА 5) ОВЕ УРЕДБЕ
 
1. Услуге које се не пружају „на даљину”:
услуге које се пружају уз физичку присутност пружаоца и примаоца, чак и ако се при том користе електронски уређаји:
а) лекарски прегледи или лечење у здравственој амбуланти уз помоћ електронске опреме, када је пацијент присутан;
б) консултовање електронског каталога у трговини с корисником на лицу места;
в) резервација авионских карата у путничкој агенцији у личном присуству корисника, уз помоћ умрежених рачунара;
г) електронске игре које су доступне у видео-играоници у којој је корисник присутан.
2. Услуге које се не пружају путем „електронских средстава”:
– услуге материјалног садржаја, иако пружене путем електронског уређаја:
а) аутоматски уређаји за издавање готовине или карата (новчаница, возних карата); 
б) наплаћивање коришћења приступа друмским мрежама, паркиралиштима, итд. чак и ако се користе електронски уређаји за контролу улаза/излаза како би се осигурало прописно плаћање, 
– ванмрежне услуге (off-line): дистрибуција ЦД-ромова или софтвера на дискетама,
– услуге које се не пружају путем електронских система обраде/чувања:
а) услуге говорне телефоније;
б) услуге телефакса/телекса;
в) услуге пружене путем говорне телефоније или телефакса;
г) консултације са лекаром путем телефона/телефакса;
д) консултације са правником путем телефона/телефакса;
ђ) директно куповање телефоном/телефаксом.
3. Услуге које се не пружају „на појединачан захтев примаоца услуга”: услуге које се пружају путем преноса података без појединачног захтева за истовремени пријем неограниченог броја појединачних примаоца (предаја од једног пошиљаоца ка више примаоца):
а) услуге телевизијског емитовања (укључујучи услуге на паравидеу, на захтев), обухваћене чланом 2. став 3. ове уредбе;
б) услуге радијског емитовања;
в) (телевизијски) телетекст.
 
 
ПРИЛОГ 3
 
 
ЛИСТА ПРИМЕРА ФИНАНСИЈСКИХ УСЛУГА
 
1. Инвестиционе услуге,
2. Пословне операције осигурања и реосигурања,
3. Банкарске услуге,
4. Пословне операције које се односе на пензијске фондове,
5. Услуге у вези са пословањем фјучерсима или опцијама. 
Ове услуге посебно укључују:
а) инвестиционе услуге, које се наводе у пропису којим се преузима анекс Директиве 93/22/ЕЕЗ; услуге обављања заједничких инвестиционих улагања, 
б) услуге обухваћене делатностима које подлежу узајамном признавању, наведене у пропису којим се преузима анекс Директиве 89/646/ЕЕЗ,
в) пословне операције које су обухваћене пословима осигурања и реосигурања, а које се наводе у прописима који преузимају:
– члан 1. Директиве 73/239/ЕЕЗ
– анекс Директиве 79/267/ЕЕЗ
– Директива 64/225/ЕЕЗ
– Директиве 92/49/ЕЕЗ и 92/96/ЕЕЗ