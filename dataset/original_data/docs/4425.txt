На основу члана 86. став 3, члана 89. став 4, члана 98. ст. 5. и 6, члана 102. став 4, члана 103. став 5. и члана 112. став 4. Закона о осигурању („Службени гласник РС”, број 139/14), члана 4. став 3. Закона о банкама („Службени гласник РС”, бр. 107/05, 91/10 и 14/15) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/2015 и 40/15 – одлука УС),
Извршни одбор Народне банке Србије доноси
 
ОДЛУКУ
o спровођењу одредаба Закона о осигурању које се односе на обављање послова посредовања у осигурању, односно заступања у осигурању 
"Службени гласник РС", број 55 од 25. јуна 
				2015.
 
I. УВОДНЕ ОДРЕДБЕ
1. Овом одлуком ближе се уређује спровођење одредаба Закона о осигурању (у даљем тексту: Закон) на основу којих Народна банка Србије издаје дозволу за обављање послова посредовања у осигурању друштву за посредовање у осигурању и дозволу за обављање послова заступања у осигурању друштву за заступање у осигурању и физичком лицу – предузетнику који је заступник у осигурању и прописују се докази, документација и подаци који се достављају уз захтев за издавање тих дозволa, као и начин доказивања добре пословне репутације члана управе у тим друштвима и потребна кадровска и техничка оспособљеност друштава. 
Овом одлуком прописују се послови који су непосредно или посредно повезани с пословима осигурања а које друштво за посредовање у осигурању може обављати уз послове посредовања у осигурању, односно такви послови које друштво за заступање у осигурању и заступник у осигурању могу обављати уз послове заступања у осигурању, као и начин и услови њиховог обављања. 
Овом одлуком прописују се услови под којима банка, давалац финансијског лизинга и јавни поштански оператор, који имају седиште у Републици Србији и основани су у складу са законом обављају послове заступања у осигурању, као и начин давања, одузимања и престанка важења претходне сагласности Народне банке Србије тим лицима за обављање тих послова. 
Овом одлуком ближе се уређује обавеза извештавања лица из ст. 1. и 3. ове тачке. 
2. На поступак издавања дозволе за обављање послова заступања у осигурању друштву за заступање у осигурању, односно заступнику у осигурању сходно се примењују одредбе ове одлуке које се односе на поступак одлучивања о издавању дозволе за обављање послова посредовања у осигурању друштву за посредовање у осигурању.
Одредбе ове одлуке које се односе на одлучивање о сагласности за стицање квалификованог учешћа и сагласности за обављање функције члана управе у друштву за посредовање у осигурању у поступку издавања дозволе за обављање послова посредовања у осигурању том друштву сходно се примењују и на поступак одлучивања о претходној сагласности Народне банке Србије за стицање/увећање квалификованог учешћа у друштву за посредовање у осигурању, односно у друштву за заступање у осигурању и претходној сагласности Народне банке Србије за обављање функције члана управе у тим друштвима.
II. ДОКАЗИ, ДОКУМЕНТАЦИЈА И ПОДАЦИ КОЈИ СЕ ДОСТАВЉАЈУ УЗ ЗАХТЕВ ЗА ИЗДАВАЊЕ ДОЗВОЛЕ ЗА ОБАВЉАЊЕ ПОСЛОВА ПОСРЕДОВАЊА У ОСИГУРАЊУ 
3. Оснивачи друштва за посредовање у осигурању (у даљем тексту: друштво за посредовање) подносе Народној банци Србије захтев за издавање дозволе за обављање послова посредовања у осигурању, уз који достављају доказе, документацију и податке прописане чланом 89. став 3. Закона. 
Захтев из става 1. ове тачке сачињава се у писменој форми, садржи означење органа коме се упућује и предмет захтева, попис достављених доказа и документације, податке о оснивачу (лични подаци и адреса, односно пословно име и седиште), податке о овлашћеном лицу ако то лице подноси захтев у име и за рачун оснивача, односно лицу за контакт (лични подаци, адреса, број телефона, имејл адреса), потпис лица које подноси захтев и датум подношења. 
Уз захтев из става 1. ове тачке доставља се и овлашћење за овлашћено лице, односно за лице с којим ће Народна банка Србије сарађивати у поступку одлучивања по том захтеву, које мора бити датирано и морају га потписати сви оснивачи, а ако је оснивач правно лице – потписи морају бити оверени печатом тог лица, осим у случају да је правно лице из земље у којој такав начин овере није прописом утврђен као обавеза. 
Акте из члана 89. став 3. Закона потписује оснивач друштва за посредовање, односно овлашћено лице ако је то наведено у овлашћењу. 
Оснивачки акт и предлог статута друштва за посредовање 
4. Садржина оснивачког акта, односно предлога статута друштва за посредовање (ако је реч о акционарском друштву за посредовање) мора бити у складу са законом којим се уређују привредна друштва.
Оснивачки акт и предлог статута морају бити датирани, с наведеним местом потписивања, а листови оснивачког акта повезани на начин који онемогућава њихово накнадно вађење и замену.
Народној банци Србије се при подношењу захтева из тачке 3. став 1. ове одлуке доставља предлог оснивачког акта, с тим да се потпис на том акту оверава након уплате средстава из тачке 5. став 2. ове одлуке.
Оснивачки акт има форму одлуке о оснивању ако друштво за посредовање оснива једно лице или уговора о оснивању – ако га оснива више лица. 
Прописани износ новчаног дела основног капитала 
5. Као доказ да оснивач друштва за посредовање располаже прописаним износом новчаног дела основног капитала доставља се писмена изјава тог оснивача да располаже новчаним средствима намењеним за оснивање друштва за посредовање у износу из члана 88. Закона и о пореклу тих средстава.
Народна банка Србије ће пре издавања дозволе из тачке 3. став 1. ове одлуке, обавестити оснивача да је потребно да уплати средства на привремени рачун код банке, односно на посебан рачун код Народне банке Србије и да достави доказ о томе.
Пословни план друштва за посредовање
6. Пословни план друштва за посредовање саставља се најмање за трогодишњи период пословања и треба да садржи елементе дате у Прилогу 1, који је одштампан уз ову одлуку и њен је саставни део.
Подаци о акционарима/власницима удела и лицима која стичу квалификовано учешће у друштву за посредовање 
7. Списак акционара/власника удела садржи податке о акционарима/власницима удела и податке о лицима која стичу квалификовано учешће у друштву за посредовање (у даљем тексту: квалификовани стицалац), и то: пословно име, седиште, матични број и порески индентификациони број (ПИБ) правног лица, односно лично име, адресу и јединствени матични број грађана домаћег физичког лица, односно лично име, адресу, број и државу издавања пасоша страног физичког лица, као и проценат учешћа у праву гласа или износу њихових улога/учешћа у капиталу и броју, врсти и номиналном износу (апсолутном и процентуалном) удела, односно акција које стичу.
О блиско повезаним лицима с квалификованим стицаоцем достављају се следећи подаци: пословно име, седиште и матични број правног лица, односно лично име, адреса и јединствени матични број грађана домаћег физичког лица, односно лично име, адреса и број и држава издавања пасоша страног физичког лица, као и подаци о начину те повезаности.
Подаци и докази о испуњености услова за стицање квалификованог учешћа у друштву прописаних Законом
8. Народна банка Србије у поступку одлучивања о захтеву из тачке 3. став 1. ове одлуке одлучује и о сагласности за стицање квалификованог учешћа у друштву за посредовање.
За акционара/власника удела – правно лице које је квалификовани стицалац доставља се следећа документација:
1) доказ о упису тог лица у регистар домаћег/страног надлежног органа с подацима о томе ко су власници тог лица (извод из регистра надлежног органа);
2) финансијски извештаји тог лица за претходне три године, са извештајем овлашћеног ревизора, који треба да садрже и упоредне податке за претходну годину, односно за најранији упоредиви период у односу на годину за коју су састављани;
3) потврда домаћег/страног надлежног органа да то лице, ако је лице из финансијског сектора, има важећу дозволу за обављање делатности, ако је таква дозвола прописана, осим у случају да је лице под надзором Народне банке Србије;
4) потврда домаћег/страног надлежног органа да је то лице измирило доспеле пореске обавезе;
5) доказ надлежног органа да над тим лицем није покренута истрага, односно да му није изречена правноснажна осуђујућа пресуда за казнена дела која га чине неподобним за то стицање, односно доказ о неосуђиваности за ова дела и доказ о томе да му није изречена заштитна мера забране обављања делатности која је у потпуности или делимично обухваћена предметом пословања друштва за посредовање (извод из казнене евиденције министарства надлежног за унутрашње послове и уверење надлежног суда, а за страно лице – уверење надлежног органа стране државе чији је држављанин);
6) писмена изјава законског заступника тог лица о томе да то лице није имало више од 10% учешћа у основном капиталу домаћег/страног лица у финансијском сектору у време када је том лицу одузета дозвола за рад.
За акционара/власника удела – физичко лице које је квалификовани стицалац, поред документације из става 2. одредбе под 4), 5) и 6) ове тачке, доставља се и следећа документација:
1) очитана биометријска лична карта, односно копија личне карте, односно пасоша из које се види лично име, пребивалиште и јединствени матични број грађана тог лица, број исправе, датум издавања и важења и издавалац исправе; 
2) пословна биографија тог лица која садржи податке о свим правним лицима у којима је то лице било запослено или јесте запослено и у којима је имало или има квалификовано учешће;
3) препорука законског заступника лица код кога је то лице било или је још увек запослено или ангажовано, која садржи мишљење о личном, професионалном и моралном интегритету тог лица;
4) извештај кредитног бироа, односно друге одговарајуће институције којим се може проверити кредитна способност (задуженост) тог лица; 
5) писмена изјава тог лица да у последње три године није било члан органа управљања, односно надзора или носилац посебних овлашћења у правном лицу над којим је отворен или спроведен поступак принудне ликвидације, односно стечаја.
9. Поред документације из тачке 8. ове одлуке, Народна банка Србије може, ради одлучивања о сагласности из те тачке затражити и другу документацију за коју оцени да би била неопходна за то одлучивање, а нарочито информације и документацију предвиђене законом којим се уређује спречавање прања новца и финансирања тероризма.
Ако Народна банка Србије дође до података који указују на постојање чињеница које јесу или би могле бити у вези с прањем новца или финансирањем тероризма, у смислу закона којим се уређује спречавање прања новца и финансирања тероризма – о томе писмено обавештава орган управе надлежан за спречавање прања новца.
Поред документације из става 1. ове тачке, Народна банка Србије ради одлучивања о сагласности из тог става може користити и податке из других извора за које процени да су релевантни.
10. При одлучивању о сагласности за стицање квалификованог учешћа у друштву за посредовање, Народна банка Србије оцењује испуњеност услова из члана 32. став 1. тач. 1), 3) и 6) Закона, на основу којих се утврђује поузданост квалификованог стицаоца, као и финансијску оправданост тог стицања.
Пословна репутација квалификованог стицаоца оцењује се на основу способности тог лица да у својству акционара/власника удела у друштву за посредовање дугорочно позитивно утиче на пословање друштва, као и на основу следећег:
1) за правно лице – на основу његовог целокупног дотадашњег пословања и других података;
2) за физичко лице – на основу личног, професионалног и моралног интегритета, као и дотадашњег рада и управљања правним лицима и на основу других података. 
Финансијско стање, односно финансијски положај и успешност пословања квалификованог стицаоца – правног лица оцењује се на основу достављених финансијских извештаја (који се могу позитивно оценити ако Народна банка Србије утврди да то лице нема тежих финансијских проблема, односно да може финансирати намеравано улагање) и на основу других података, а финансијско стање квалификованог стицаоца – физичког лица – на основу података о укупној задужености тог лица и других података.
Народна банка Србије може, ради одлучивања о сагласности из тачке 8. став 1. ове одлуке, позвати на интервју у својим просторијама физичко лице – подносиоца захтева из тог става, односно одговорно лице (директора) правног лица.
Подаци о предложеним члановима управе друштва за посредовање и подаци и докази о испуњености услова за обављање функције члана управе тог друштва који су прописани Законом
11. Народна банка Србије у поступку одлучивања о захтеву из тачке 3. став 1. ове одлуке одлучује и о сагласности да лице предложено за извршног директора/директора друштва за посредовање (у даљем тексту: члан управе) обавља ту функцију. 
За лице које је предложено за члана управе друштва за посредовање доставља се следећа документација: 
1) очитана биометријска лична карта, односно копија личне карте, односно пасоша из које се виде лично име, пребивалиште/боравиште и јединствени матични број грађана тог лица, број исправе, датум издавања и важења и издавалац исправе; 
2) подаци о броју и датуму издавања решења Народне банке Србије о давању том лицу овлашћења за обављање послова посредовања у осигурању; 
3) пословна биографија тог лица, која садржи податке о претходном радном искуству, односно ангажовању, периоду рада и опису послова; 
4) препорука законског заступника лица код кога је то лице било или је још увек запослено или ангажовано, са образложеним мишљењем о пословној репутацији, односно стручности, способностима и личном, професионалном и моралном интегритету тог лица, као и о томе да ли је то лице пословало с пажњом доброг привредника и да ли је исказало одговорност у раду и одговарајуће стручно знање;
5) доказ надлежног органа о томе да над тим лицем није покренута истрага, односно да му није изречена правноснажна осуђујућа пресуда за казнена дела која га чине неподобним за обављање те функције, односно доказ о неосуђиваности за ова дела и доказ о томе да му није изречена заштитна мера забране обављања делатности која је у потпуности или делимично обухваћена предметом пословања друштва за посредовање (извод из казнене евиденције министарства надлежног за унутрашње послове и уверење надлежног суда, а за страно лице – уверење надлежног органа стране државе чији је држављанин); 
6) потврда домаћег/страног надлежног органа да је то лице измирило све доспеле пореске обавезе;
7) писмена изјава тог лица о томе да на дан одузимања дозволе за рад правном лицу из финансијског сектора или шест месеци пре тог дана, односно на дан увођења принудне управе или покретања поступка стечаја или принудне ликвидације над тим правним лицем – није било овлашћено за заступање и представљање тог правног лица или да није било члан његовог органа управљања, осим принудног управника тог правног лица;
8) писмена изјава тог лица да му у последње три године није одузета сагласност за обављање функције члана органа управљања или друге функције за чије је обављање прописана сагласност надлежног органа.
Поред документације из става 2. ове тачке, уз захтев из става 1. ове тачке могу се приложити и други документи којима се могу потврдити добра пословна репутација лица предложеног за члана управе друштва за посредовање.
12. Народна банка Србије утврдиће да ли лице предложено за члана управе друштва за посредовање испуњава услове за обављање те функције прописане Законом и овом одлуком, а при процени способности тог лица за обављање те функције посебно ће процењивати способност потребну за управљање друштвом за посредовање и пословну репутацију наведеног лица.
Под добром пословном репутацијом члана управе подразумева се да то лице поседује лични, професионални и морални интегритет и пословни углед који обезбеђују управљање друштвом за посредовање с пажњом доброг привредника и у складу с правилима сигурног и доброг пословања, односно поштено и савесно обављање тих послова, као и да у свом досадашњем раду није прекршило прописе којима је уређена делатност осигурања.
Кадровска и техничка оспособљености друштва
13. Кадровском оспособљеношћу друштва за посредовање сматра се одговарајућа квалификациона структура запослених с потребним радним искуством за свако радно место, као и планирана динамика попуњавања систематизованих радних места, која треба да прати планирано повећање обима послова, на начин који омогућава континуирано испуњавање свих законских обавеза друштва.
Kao доказ о постојању кадровске оспособљености из става 1. ове тачке доставља се опис унутрашње организације и систематизације радних места у друштву за посредовање, односно акт о унутрашњој организацији и систематизацији радних места у том друштву, ако је обавеза израде таквог акта утврђена законом којим се уређују радни односи. 
14. Под техничком оспособљеношћу друштва за посредовање подразумева се обезбеђење одговарајућег пословног простора, опреме и програмске подршке за несметано пословање тог друштва, који одговарају броју запослених у друштву за посредовање и планираном обиму његовог пословања, те који омогућавају обављање послова у складу с пословним планом тог друштва.
Kao доказ постојања техничке оспособљености из става 1. ове тачке доставља се следећа документација: 
а) лист непокретности, уговор о закупу, уговор о уступању права коришћења и сл. којима се доказује власништво над пословним простором, односно право коришћења по другом основу пословног простора за обављање послова посредовања у осигурању, а који испуњава законом утврђене услове о техничкој опремљености, заштити на раду и заштити животне средине;
б) фактура о набавци опреме, уговор о закупу опреме, писмена изјава о поседовању опреме и сл. којима се доказује поседовање рачунарске и друге опреме и програмске подршке за обављање послова посредовања у осигурању.
Одговорност за штете које могу настати обављањем делатности 
15. Као доказ о одговорности за штете које могу настати обављањем делатности доставља се уговор о осигурању од професионалне одговорности за штете које настану обављањем делатности који оснивач друштва за посредовање закључује с друштвом за осигурање на суму осигурања од најмање 200.000 евра у динарској противвредности по средњем курсу Народне банке Србије на дан уплате или безусловна гаранција банке коју је прихватила Народна банка Србије на износ гаранције у тој висини. 
Повезаност по основу капитала или на други начин с другим субјектима надзора у делатности осигурања
16. Као доказ о повезаности по основу капитала или на други начин с другим субјектима надзора у делатности осигурања доставља се писмена изјава оснивача друштва за посредовање о повезаности по основу капитала, управљања или на други начин с друштвима за осигурање/реосигурање, друштвима за заступање у осигурању или другим друштвима за посредовање, као и доказ о тој повезаности ако она постоји. 
III. ДОКАЗИ, ДОКУМЕНТАЦИЈА И ПОДАЦИ КОЈИ СЕ ДОСТАВЉАЈУ УЗ ЗАХТЕВ ЗА ИЗДАВАЊЕ ДОЗВОЛЕ ЗА ОБАВЉАЊЕ ПОСЛОВА ЗАСТУПАЊА У ОСИГУРАЊУ 
Издавање дозволе за обављање послова заступања у осигурању друштву за заступање у осигурању
17. Оснивачи друштва за заступање у осигурању (у даљем тексту: друштво за заступање) подносе Народној банци Србије захтев за издавање дозволе за обављање послова заступања у осигурању сходном применом одредаба тачке 3. ове одлуке, и уз њега достављају доказе, документацију и податке прописане чланом 102. став 3. Закона, односно одредбама тач. од 4. до 7, тачке 8. ст. 2. и 3, тачке 11. ст. 2. и 3, тачке 13. став 2. и тачке 14. став 2. ове одлуке, као и акт о поступању са обрасцима евиденције о полисама, уговор о заступању у осигурању и доказ о повезаности по основу капитала или на други начин с другим субјектима надзора у делатности осигурања. 
Акт о поступању са обрасцима евиденције о полисама
18. Акт о поступању са обрасцима евиденције о полисама треба да садржи следеће елементе: начин вођења евиденције закључених уговора; материјалну евиденцију непопуњених образаца полиса осигурања по друштвима за осигурање и врстама осигурања, серијама и серијским бројевима полиса; аналитичку евиденцију полиса, понуда и других образаца „строге евиденције”, која треба да садржи: почетно стање образаца на почетку године, задужење тим обрасцима у току године, раздужење утрошених образаца по основу закључених уговора о осигурању, раздужење за обрасце враћене друштву по основу техничке неисправности (сторниране полисе) и стање тих образаца на крају године. 
Акт из става 1. ове тачке садржи и податке о кретању образаца евиденције о полисама унутар друштва за заступање – по запосленима, односно ангажованим лицима (задужење/раздужење унутар друштва). 
Уговор о заступању у осигурању
19. Уговор о заступању у осигурању који је оснивач друштва за заступање закључио с друштвом за осигурање треба да садржи одредбе о:
1) одговорности друштва за осигурање за радње које друштво за заступање предузима у обављању послова заступања у осигурању у име и за рачун тог друштва за осигурање;
2) праву друштва за осигурање на трајни надзор над извршавањем тог уговора;
3) начину поступања по приговору корисника услуга осигурања поднетим у вези са обављањем послова заступања у осигурању.
Повезаност по основу капитала или на други начин с другим субјектима надзора у делатности осигурања
20. Као доказ о повезаности по основу капитала или на други начин с другим субјектима надзора у делатности осигурања доставља се писмена изјава оснивача друштва за заступање о повезаности по основу капитала, управљања или на други начин с друштвима за осигурање, друштвима за посредовање и другим друштвима за заступање, као и доказ о тој повезаности ако она постоји. 
Издавање дозволе за обављање послова заступања у осигурању заступнику у осигурању
21. Лице које намерава да обавља послове заступања у осигурању као физичко лице – предузетник (у даљем тексту: заступник у осигурању) подноси Народној банци Србије захтев за издавање дозволе за обављање послова заступања у осигурању сходном применом одредаба тачке 3. ове одлуке и уз њега доставља доказе и документацију прописане чланом 103. став 3. Закона, односно одредбама тач. 5. и 6, тачке 13. став 2, тачке 14. став 2. и тач. 18, 19. и 20. ове одлуке, као и оснивачки акт, доказ о идентитету, пребивалишту и доброј пословној репутацији и овлашћење за обављање послова заступања у осигурању.
Оснивачки акт заступника у осигурању
22. Оснивачки акт (одлука о оснивању) мора садржати личне податке о лицу из тачке 21. став 1. ове одлуке, пословно име, седиште и адресу седишта заступника у осигурању, одређивање делатности, односно послова заступања у осигурању, као и новчани износ из члана 103. став 4. Закона и обавезу одржавања тог износа.
Оснивачки акт мора бити датиран, с наведеним местом његовог потписивања, а листови тог акта повезани на начин који онемогућава њихово накнадно вађење и замену.
Народној банци Србије се при подношењу захтева из тачке 21. ове одлуке доставља предлог оснивачког акта, с тим да се потпис на том акту оверава након уплате износа из става 1. ове тачке.
Идентитет подносиоца захтева
23. Као доказ о идентитету подносиоца захтева доставља се очитана биометријска лична карта, односно копија личне карте из које се виде лично име, јединствени матични број грађана и пребивалиште лица из тачке 21. ове одлуке, број исправе, датуми издавања и важења и издавалац исправе.
Пребивалиште подносиоца захтева
24. Као доказ о пребивалишту подносиоца захтева доставља се уверење министарства унутрашњих послова да то лице има пребивалиште на територији Републике Србије.
Добра пословна репутација подносиоца захтева
25. Под добром пословном репутацијом лица из тачке 21. ове одлуке подразумева се да то лице поседује лични, професионални и морални интегритет и способност да обавља послове заступања у осигурању у складу с правилима сигурног и доброг пословања, односно поштено и савесно, као и да у свом досадашњем раду није прекршило прописе којима је уређена делатност осигурања.
Као докази о испуњености услова који се тичу добре пословне репутације подносиоца захтева доставља се следећа документација:
1) пословна биографија тог лица, која садржи податке о претходном радном искуству, односно ангажовању, период рада и опис послова; 
2) препорука законског заступника лица код кога је подносилац захтева био или је још увек запослен или ангажован, са образложеним мишљењем о пословној репутацији, односно стручности, способностима и личном, професионалном и моралном интегритету тог лица, као и о томе да ли је то лице пословало с пажњом доброг привредника и да ли је исказало одговорност у раду и одговарајуће стручно знање;
3) доказ надлежног органа о томе да над тим лицем није покренута истрага, односно да му није изречена правноснажна осуђујућа пресуда за казнена дела која га чине неподобним за обављање послова заступања у осигурању, односно доказ о неосуђиваности за ова дела и доказ о томе да му није изречена заштитна мера забране обављања делатности која је у потпуности или делимично обухваћена предметом пословања заступника у осигурању (извод из казнене евиденције министарства надлежног за унутрашње послове и уверење надлежног суда); 
4) потврда надлежног органа да је то лице измирило све доспеле пореске обавезе; 
5) писмена изјава тог лица да није имало више од 10% учешћа у основном капиталу домаћег/страног лица у финансијском сектору у време када је том лицу одузета дозвола за рад;
6) писмена изјава тог лица да у последње три године није било члан органа управљања, надзора или носилац посебних овлашћења у правном лицу над којим је отворен или спроведен поступак принудне ликвидације, односно стечаја;
7) писмена изјава тог лица да му у последње три године није одузета сагласност за обављање функције члана органа управљања или друге функције за чије је обављање прописана сагласност надлежног органа. 
Поред доказа из става 2. ове тачке, Народна банка Србије може прибављати податке и из других извора за које процени да су релевантни за процену пословне репутације подносиоца захтева.
При одлучивању о захтеву из тачке 21. ове одлуке, Народна банка Србије оцењује пословну репутацију подносиоца тог захтева на основу његовог личног, професионалног и моралног интегритета и дотадашњег рада и управљања правним лицима, као и на основу података који упућују на некоректно понашање тог лица у досадашњем професионалном раду, несарађивање с надлежним органима или непоступање по изреченим мерама Народне банке Србије или другог домаћег/страног надлежног надзорног органа и на основу других података.
Овлашћење за обављање послова заступања у осигурању
26. Као доказ да подносилац захтева има овлашћење за обављање послова заступања у осигурању достављају се подаци о броју и датуму издавања решења Народне банке Србије о давању том лицу наведеног овлашћења.
IV. ПОСЛОВИ КОЈЕ ДРУШТВО ЗА ПОСРЕДОВАЊЕ/ЗАСТУПАЊЕ У ОСИГУРАЊУ, ОДНОСНО ЗАСТУПНИК У ОСИГУРАЊУ МОЖЕ ОБАВЉАТИ УЗ ПОСЛОВЕ ПОСРЕДОВАЊА, ОДНОСНО ЗАСТУПАЊА У ОСИГУРАЊУ
27. Друштво за посредовање, поред послова посредовања у осигурању, може обављати и следеће послове:
1) посредовање код продаје осигураних оштећених ствари које припадају друштву за осигурање по основу извршавања уговора о осигурању, односно продају тих ствари;
2) предузимање мера ради спречавања и отклањања опасности које угрожавају осигурану имовину и лица; 
3) процену степена изложености осигураног објекта ризику и процену штете;
4) истраживање тржишта осигурања.
Друштво за посредовање може обављати послове из става 1. ове тачке под условом да закључи уговор за обављање тих послова и да о обављеним пословима води посебну евиденцију, која укључује структуру остварених прихода, по врсти посла и по лицима за која су послови обављени.
Друштво за заступање, односно заступник у осигурању, поред послова заступања у осигурању, може обављати и следеће послове:
1) заступање друштва за осигурање код продаје осигураних оштећених ствари које припадају друштву за осигурање по основу извршавања уговора о осигурању, односно продају тих ствари;
2) предузимање мера ради спречавања и отклањања опасности које угрожавају осигурану имовину и лица;
3) истраживање тржишта осигурања за потребе друштва за осигурање;
4) саветовање и помоћ при извршавању и остваривању права из уговора о осигурању закључених у име и за рачун друштва за осигурање које су заступали.
Лице из става 3. ове тачке може обављати послове из тог става под условом да с друштвом за осигурање закључи уговор за обављање тих послова и да о обављеним пословима води посебну евиденцију, која укључује структуру остварених прихода, по врсти посла и по друштвима за осигурање за која су послови обављени.
28. Друштво за посредовање може у сарадњи с другим друштвом за посредовање обављати послове посредовања у осигурању за које има дозволу за рад, а друштво за заступање, односно заступник у осигурању може у сарадњи с другим друштвом за заступање, односно заступником у осигурању обављати послове заступања у осигурању за које има дозволу за рад (осим закључивања уговора о осигурању) – под следећим условима: 
1) да се ти послови обављају у складу са захтевима и обавезама утврђеним Законом за обављање тих послова; 
2) да се ти послови обављају у сарадњи из објективних разлога и искључиво ради повећања ефикасности њиховог обављања; 
3) да је сарадња из ове тачке договорена писменим уговором.
Друштво за заступање, односно заступник у осигурању из става 1. ове тачке мора имати и писмену сагласност друштва за осигурање да може у сарадњи с лицем које има дозволу за обављање послова заступања у осигурању обављати те послове, осим закључивања уговора о осигурању.
Лице из става 1. ове тачке одговара за избор лица из тог става с којима сарађује у обављању послова посредовања/заступања у осигурању. 
V. БЛИЖИ УСЛОВИ ЗА ОБАВЉАЊЕ ПОСЛОВА ЗАСТУПАЊА У ОСИГУРАЊУ КАО ДОПУНСКЕ ДЕЛАТНОСТИ
29. Банка, давалац финансијског лизинга и јавни поштански оператор који имају седиште у Републици Србији и основани су у складу са законом могу обављати послове заступања у осигурању под следећим условима:
1) да обезбеде да те послове обављају овлашћени заступници у осигурању;
2) да обављање тих послова буде уређено њиховим интерним актима и пословним планом у складу са Законом и овом одлуком;
3) да имају кадровску и техничку оспособљеност за обављање тих послова прописану овом одлуком;
4) да с друштвом за осигурање имају закључен уговор о заступању у осигурању који садржи елементе прописане овом одлуком.
30. Уз захтев за издавање претходне сагласности Народне банке Србије за обављање послова заступања у осигурању, лице из тачке 29. ове одлуке доставља следећу документацију:
1) доказ да физичка лица која ће за њега обављати те послове имају овлашћење за обављање послова заступања у осигурању (подаци о броју и датуму издавања решења Народне банке Србије о давању тог овлашћења);
2) акт о поступању са обрасцима евиденције о полисама, који треба да садржи елементе из тачке 18. ове одлуке;
3) интерне акте којима је уређено:
– вођење посебне евиденције о обављању послова заступања у осигурању у пословним књигама и о друштвима за осигурање у чије име и за чији рачун то лице обавља те послове,
– обављање послова заступања у осигурању за друштво за осигурање у складу са Законом и овом одлуком, а посебно обавеза пружања информација за уговарача осигурања/осигураника пре закључења уговора о осигурању и за време важења тог уговора, односно других прописаних информација, садржина тих информација, као и обавеза заштите података осигураника и докумената;
4) пословни план који се односи на обављање послова заступања у осигурању, а који треба да садржи елементе из Прилога 1 ове одлуке;
5) доказе о кадровској и техничкој оспособљености тог лица за обављање послова заступања у осигурању, и то: 
– акт о организацији и систематизацији послова којим су утврђени послови на којима ће се обављати заступање у осигурању, а за чије обављање је као услов предвиђено поседовање овлашћења Народне банке Србије за обављање послова заступања у осигурању, с планираним бројем лица који ће обављати ове послове,
– писмену изјаву законског заступника тог лица да су обезбеђени услови да у пословним просторијама тог лица буде видно означено место на коме се обављају послови заступања у осигурању и истакнут назив друштва за осигурање које то лице заступа, као и да је обезбеђена одговарајућа рачунарска опрема и програмска подршка за обављање тих послова; 
6) уговор о заступању у осигурању закључен с друштвом за осигурање, са елементима из тачке 19. ове одлуке.
О захтеву из става 1. ове тачке Народна банка Србије одлучује у року од 60 дана од дана пријема уредног захтева.
Народна банка Србије на основу документације и доказа из става 1. ове тачке, као и других података којима располаже, утврђује да ли лице из тачке 29. ове одлуке испуњава услове из те тачке. 
31. Народна банка Србије одбиће захтев из тачке 30. став 1. ове одлуке у следећим случајевима:
1) ако су документација и подаци који су поднети непотпуни;
2) ако није испуњен најмање један од услова из тачке 29. ове одлуке.
Лице из тачке 29. ове одлуке коме је одбијен захтев из тачке 30. став 1. ове одлуке не може поднети нови захтев пре истека рока од годину дана од дана тог одбијања.
32. Лицу из тачке 29. ове одлуке престаје да важи претходна сагласност Народне банке Србије за обављање послова заступања у осигурању у следећим случајевима:
1) ако то лице не отпочне обављање тих послова у року од једне године од дана пријема решења о издавању те сагласности;
2) ако то лице не обавља наведене послове дуже од једне године непрекидно;
3) одузимањем те сагласности.
Народна банка Србије ће лицу из тачке 29. ове одлуке одузети сагласност из става 1. ове тачке у следећим случајевима:
1) ако је сагласност добијена на основу неистинитих и нетачних података;
2) ако то лице престане да испуњава најмање један од услова из те тачке;
3) ако је утврђено да то лице у обављању послова заступања у осигурању не поступа у складу за законом и другим прописима.
VI. ОБАВЕЗА ИЗВЕШТАВАЊА НАРОДНЕ БАНКЕ СРБИЈЕ
33. Друштво за посредовање, друштво за заступање, заступник у осигурању и лица из тачке 29. ове одлуке имају обавезу редовног извештавања Народне банке Србије, на годишњем нивоу, као и на захтев Народне банке Србије.
Годишњи извештаји лица из става 1. ове тачке достављају се Народној банци Србије до 30. априла текуће године, за претходну годину, а њихова садржина прописана је прилозима 2 и 3 ове одлуке, који су одштампани уз ову одлуку и њен су саставни део.
VII. ДОСТАВЉАЊЕ ПРОПИСАНЕ ДОКУМЕНТАЦИЈЕ И ДОКАЗА О ПЛАЋЕНОЈ НАКНАДИ 
34. Прописана документација која се доставља у складу са овом одлуком доставља се у оригиналу или у овереној копији и не може бити старија од три месеца од дана достављања захтева из ове одлуке.
Писмене изјаве из ове одлуке које дају физичка лица морају бити оверене у складу са законом, а ако је оснивач друштва за посредовање, односно друштва за заступање правно лице – потпис мора бити оверен печатом тог лица, осим ако је правно лице из земље у којој такав начин овере није прописом утврђен као обавезан. 
Документација из става 1. ове тачке мора бити на српском језику, а, ако је на страном језику – уз оригинал или оверену копију документа доставља се и његов превод на српски језик, који је оверио судски тумач.
35. Подносиоци захтева из ове одлуке дужни су да, у смислу те одлуке, поред прописане документације, Народној банци Србије доставе и доказ да су уплатили накнаду прописану одлуком којом се утврђује јединствена тарифа по којој Народна банка Србије наплаћује накнаду за извршене услуге.
VIII. ЗАВРШНЕ ОДРЕДБЕ
36. Даном ступања на снагу ове одлуке престајe да важи Одлука о ближим условима за давање банкама сагласности за обављање послова заступања у осигурању („Службени гласник РС”, број 57/06).
37. Ова одлука објављује се у „Службеном гласнику Републике Србије” и ступа на снагу 27. јуна 2015. године.
ИО НБС број 60
У Београду, 19. јуна 2015. године
Председавајућа 
Извршног одбора Народне банке Србије 
гувернер 
Народне банке Србије,
др Јоргованка Табаковић, с.р.
 
Прилози
 
Прилог 1 -
				Садржина пословног 
				плана
Прилог 2 -
				Садржина годишњег 
				извештаја друштва за посредовање у осигурању, друштва за 
				заступање у осигурању и заступника у осигурању
Прилог 3 -
				Садржина годишњег 
				извештаја за правна лица која послове заступања у осигурању 
				обављају као допунску делатност