На основу члана 181. тачка 1) Закона о државном премеру и катастру („Службени гласник РС”, бр. 72/09 и 18/10), 

Директор Републичког геодетског завода доноси


 


 


ПРАВИЛНИК


о вршењу стручног надзора и прегледу и пријему радова


„Службени гласник РС“, брoj 43 од 25. јуна 2010.


 


 


I. УВОДНЕ ОДРЕДБЕ


 


Члан 1.


Овим правилником прописује се начин и поступак вршења стручног надзора, прегледa и пријемa радова за које је предвиђена израда главног пројекта, стручног надзора над геодетским радовима у инжeњерско-техничким областима за које је предвиђена израда техничке документације, као и образац и садржина легитимације за вршење стручног надзора. 



 


Члан 2.


Стручни надзор, преглед и пријем радова врши се у следећим областима:


1) основни геодетски радови;


2) катастарски премер, оснивање и обнова катастра непокретности;


3) премер водова и оснивање катастра водова;


4) топографски премер и топографско-картографска делатност;


5) комасациони премер и уређење земљишне територије комасацијом;


6) израда геодетских подлога за потребе разних врста пројеката у инжењерско-техничким областима;


7) геодетски радови у инжењерско-техничким областима.


 


Члан 3.


Стручни надзор, преглед и пријем радова у области основних геодетских радова, катастарског премера, оснивања и обнове катастра непокретности, премера водова и оснивања катастра водова, топографског премера и топографско-картографске делатности и стручни надзор над израдом геодетских подлога за потребе пројеката у инжењерско-техничким областима врши Републички геодетски завод (у даљем тексту: Завод).


Стручни надзор над извођењем радова у области комасационог премера и уређења земљишне територије комасацијом врши Завод или геодетска организација, зависно од тога кога инвеститор одреди. 



Геодетска организација не може да врши надзор над радовима које она изводи. 



Стручни надзор над извођењем радова у инжењерско-техничким областима из члана 169. став 3. тач. 2) до 4) Закона о државном премеру и катастру (у даљем тексту: Закон) врши привредно друштво, друго правно лице и радња који су регистровани код надлежног органа за ту врсту радова и имају најмање једног запосленог геодетске струке са одговарајућом лиценцом Инжењерске коморе Србије.


 


II. СТРУЧНИ НАДЗОР, ПРЕГЛЕД И ПРИЈЕМ РАДОВА 
У ОБЛАСТИ ОСНОВНИХ ГЕОДЕТСКИХ РАДОВА


 


Члан 4.


Стручни надзор, преглед и пријем радова у области основних геодетских радова обухвата:


1) контролу испуњености услова за извођење основних геодетских радова; 



2) контролу примене прописа, стандарда и техничких норматива при стабилизацији тачака државног референтног система;


3) контролу квалитета мерних инструмената и њихову метролошку обезбеђеност;


4) контролу примене стандарда, техничких норматива и метода мерења при прикупљану података о непокретностима;


5) контролу нумеричких поступака приликом обраде података мерења;


6) контролу динамике радова и њене усклађености са динамиком предвиђеном главним пројектом; 



7) предузимање мера у случају промењених услова извођења радова, када ти услови утичу на даље извођење радова;


8) контролу комплетности и квалитета елабората геодетских радова; 



9) оверу елабората, односно пријем геодетских радова. 



 


III. СТРУЧНИ НАДЗОР, ПРЕГЛЕД И ПРИЈЕМ РАДОВА У ОБЛАСТИ КАТАСТАРСКОГ ПРЕМЕРА, ОСНИВАЊА И ОБНОВЕ КАТАСТРА НЕПОКРЕТНОСТИ


 


Члан 5.


Стручни надзор у поступку оснивања и обнове катастра непокретности на основу података новог катастарског премера врши се по фазама, и то:


1) надзор над геодетским радовима у поступку катастарског премера, катастарског класирања и бонитирања земљишта;


2) надзор на формирању базе података катастра непокретности и давање сагласности за почетак поступка излагања на јавни увид података о непокретностима и правима на њима (у даљем тексту излагање);


3) пријем излагања базе података катастра непокретности (дигиталног катастарског плана – у даљем тексту: ДКП и катастарског операта), базе података адресног регистра и регистра просторних јединица.


Ако се оснивање катастра непокретности врши на основу података постојећег катастарског премера и одржавања премера, фаза стручног надзора из става 1. тачка 1) овог члана подразумева контролу одржавања премера и поступка прикупљања података за потребе оснивања катастра непокретности.


Ако база података катастра непокретности у поступку оснивања не садржи податке ДКП-а и адресног регистра, тада се стручни надзор, преглед и пријем радова врши по фазама за сваку новоформирану базу података. 



 


Члан 6.


Стручни надзор и преглед геодетско-техничких радова ради пријема радова у поступку катастарског премера обухвата:


1) контролу испуњености услова за извођење геодетских радова;


2) контролу квалитета мерних инструмената и њихову метролошку обезбеђеност;


3) контролу припреме терена који обухвата катастарски премер;


4) контролу геодетске основе за снимање детаља;


5) контролу квалитета прикупљених података премера;


6) контролу примене техничких норматива, метода и начина рада при прикупљању података о непокретностима; 



7) контролу формирања базе податка ДКП-а;


8) контролу усклађености радова са главним пројектом и предузимање мера у случају одступања од пројекта;


9) праћење динамике извођења радова и њене усклађености са динамичким планом и предузимање мера за испуњење рокова; 



10) контролу ажурирања и комплетирања елабората премера;


11) оверу елабората геодетско-техничких радова. 



 


Члан 7.


Стручни надзор, преглед и пријем геодетско техничких радова у поступку оснивања катастра непокретности на основу података постојећег премера и одржавања премера обухвата:


1) контролу испуњености услова за извођење геодетских радова;


2) контролу допуне геодетске основе у поступку одржавања премера;


3) контролу квалитета прикупљених података одржавања премера;


4) контролу примене техничких норматива, метода и начина рада при одржавању премера; 



5) контролу формирања базе податка ДКП-а, односно ажурирања аналогних планова;


6) контролу усклађености радова са главним пројектом и предузимање мера у случају одступања од пројекта;


7) праћење динамике извођења радова и њене усклађености са динамичким планом и предузимање мера за испуњење рокова; 



8) контролу ажурирања и комплетирања елабората премера;


9) пријем геодетско техничких радова на оснивању катастра непокретности и давање сагласности за наставак радова.


 


Члан 8.


Стручни надзор, преглед и пријем радова у поступку катастарског класирања обухвата:


1) контролу испуњености услова за извођење радова на катастарском класирању земљишта;


2) преглед и контролу преузетих података републичког или републичких угледних земљишта;


3) преглед и контролу морфолошког састава педолошког или педолошких профила републичких угледних земљишта; 



4) рекогносцирање катастарске или катастарских општина;


5) преглед преузетих података из катастарског операта;


6) преглед утврђених природних и економских услова производње;


7) преглед и контролу утврђених локација и морфолошког састава педолошких профила општинских угледних земљишта;


8) утврђивање основе за катастарско класирање земљишта;


9) преглед и контролу утврђених катастарских култура, катастарских класа, неплодних површина и земљишта за посебне намене коришћења;


10) преглед и контролу означених општинских угледних земљишта;


11) преглед и контролу земљишних узорака из општинских угледних земљишта;


12) преглед и контролу елабората катастарског класирања земљишта;


13) преглед, контролу и оверу скица детаља, односно фотоскица на којима је извршено катастарско класирање земљишта. 



 


Члан 9.


Стручни надзор, преглед и пријем радова у поступку бонитирања земљишта обухвата:


1) контролу испуњености услова за извођење радова на бонитирању земљишта;


2) преглед преузетих података републичког или републичких угледних земљишта;


3) преглед и контролу морфолошког састава педолошког профила републичког или републичких угледних земљишта; 



4) рекогносцирање катастарске или катастарских општина;


5) преглед и контролу утврђених локација и морфолошког састава педолошких профила угледних бонитетних земљишта;


6) утврђивање основе за бонитирање и мерила за распоређивање земљишта у бонитетне класе и подкласе;


7) преглед и контролу утврђених бонитетних класа и подкласа;


8) преглед и контролу узетих земљишних узорака из утврђених бонитетних класа и подкласа;


9) преглед и контролу елабората бонитирања земљишта.


 


Члан 10.


Стручни надзор и преглед формиране базе катастра непокретности обухвата: 



1) контролу унетих података о непокретностима у привремене листове непокретности и њихову усклађеност са подацима премера;


2) контролу прикупљених и унетих података о имаоцима права на непокретностима у привремене листове непокретности; 



3) контролу усклађености података о непокретностима из базе података катастра непокретности са базом ДКП-а, односно са подацима постојећег, ажурираног аналогног плана;


4) контролу усклађености радова са главним пројектом и предузимање мера у случају одступања од пројекта;


5) праћење динамике извођења радова и њене усклађености са динамичким планом и предузимање мера за испуњење рокова;


6) контролу испуњености услова за излагање података;


7) давање сагласности за почетак излагања.


 


Члан 11.


Стручни надзор, преглед и пријем поступка излагања и пријем операта катастра непокретности, ДКП-а и базе података адресног регистра и регистра просторних јединица обухвата:


1) контролу примене законских и подзаконских аката у поступку излагања;


2) контролу ажурирања и провођења промена у поступку излагања; 



3) контролу комплетности и квалитета сачињене збирке исправа;


4) контролу усклађености базе катастра непокретности са записницима о излагању и одштампаних привремених листова;


5) контролу прикупљених и унетих података у базу адресног регистра и регистра просторних јединица као и њихову усклађеност са подацима базе података катастра непокретности; 



6) доношење решења о потврди катастра непокретности и решења о стављању у употребу ДКП-а.


 


IV. СТРУЧНИ НАДЗОР, ПРЕГЛЕД И ПРИЈЕМ РАДОВА 
У ОБЛАСТИ ПРЕМЕРА ВОДОВА И ОСНИВАЊА КАТАСТРА ВОДОВА


 


Члан 12.


Стручни надзор, преглед и пријем радова у области премера водова и оснивања катастра водова обухвата:


1) контролу испуњености услова за извођење геодетских радова за потребе оснивања катастра водова;


2) контролу примене техничких норматива, метода и начина прикупљања података о водовима;


3) контролу квалитета документације за оснивање катастра водова преузете од државних органа, привредних друштава и предузећа и других организација;


4) контролу квалитета мерних инструмената којима је вршено снимање и откривање водова и њихову метролошку обезбеђеност;


5) контролу података о карактеристичним описним ознакама вода и њихове усклађености са системом мерних јединица;


6) контролу уписа података о стварним правима на водовима и пратећим објектима на њима;


7) контролу усклађености радова са главним пројектом и контролу динамике радова и њене усклађености са динамичким планом;


8) контролу елабората премера водова;


9) контролу базе података катастра водова;


10) контролу усклађености катастра водова и збирке исправа на основу које је извршен упис или брисање уписа на водовима;


11) доношење решења о потврђивању катастра водова.


 


V. СТРУЧНИ НАДЗОР, ПРЕГЛЕД И ПРИЈЕМ РАДОВА У ОБЛАСТИ ТОПОГРАФСКОГ ПРЕМЕРА И ТОПОГРАФСКО-КАРТОГРАФСКЕ ДЕЛАТНОСТИ


 


Члан 13.


Стручни надзор, преглед и пријем радова у области топографског премера обухвата:


1) контролу испуњености услова за извођење геодетских радова;


2) контролу квалитета мерних инструмената и њихова метролошку обезбеђеност;


3) контролу геодетске основе за снимање детаља;


4) контролу припреме терена који обухвата топографски премер када се премер врши фотограметријском методом;


5) контролу квалитета прикупљених података премера;


6) контролу примене техничких норматива, метода и начина рада при прикупљању и обради података топографског премера; 



7) контролу усклађености радова са главним пројектом, односно са пројектним задатком и предузимање мера у случају одступања; 



8) контролу отклањања пропуста односно поступања по датим мерама;


9) оверу елабората топографског премера. 



 


Члан 14.


Стручни надзор, преглед и пријем радова у области топографско-картографске делатности обухвата:


1) контролу поступка израде топографско-картографске публикације;


2) контролу стицања картографске основе на законом прописан начин; 



3) контролу законитости стицања, обележавања и картирања статистичких и других података надлежних институција;


4) контролу ауторске оригиналности;


5) контролу примене закона и подзаконских аката којима се уређује картографска област, код израде картографских публикација.


 


VI. СТРУЧНИ НАДЗОР, ПРЕГЛЕД И ПРИЈЕМ РАДОВА У ОБЛАСТИ КОМАСАЦИОНОГ ПРЕМЕРА И УРЕЂЕЊА ЗЕМЉИШНЕ ТЕРИТОРИЈЕ КОМАСАЦИЈОМ


 


Члан 15.


Стручни надзор, преглед и пријем радова у области комасационог премера и уређења земљишне територије комасацијом обухвата:


1) контролу испуњености услова за вршење геодетских радова у поступку комасације;


2) контролу квалитета мерних инструмената и њихову метролошку обезбеђеност;


3) контролу примене техничких норматива, стандарда и мера при прикупљању података фактичког стања;


4) контролу и преглед формирања исказа земљишта и књиге фонда комасационе масе;


5) контролу испуњености услова за извођење радова на комасационој процени земљишта;


6) преглед и контролу оријентационе процене земљишта;


7) преглед и контролу детаљне процене земљишта;


8) преглед и контролу записника о утврђивању вредности земљишта на комасационом подручју;


9) преглед, контролу и оверу прегледног плана старог стања;


10) контролу примене техничких норматива, стандарда, метода и начина рада за постављање геодетске основе за пренос каналске и путне мреже и обележавање парцела;


11) контролу примене техничких норматива стандарда, метода и начина рада за преношење каналске и путне мреже на терен;


12) нумеричку контролу расподеле комасационе масе;


13) контролу примене техничких норматива при обележавању новог стања;


14) контролу катастарског класирања и бонитирања сходно одредбама чл. 8 и 9. овог правилника;


15) контролу квалитета и израде планова комасационог премера;


16) контролу квалитета и потпуности техничке документације и елабората комасационог премера; 



17) оверу елабората комасационог премера.


 


VII. СТРУЧНИ НАДЗОР, ПРЕГЛЕД И ОВЕРА ГЕОДЕТСКИХ ПОДЛОГА ЗА ПОТРЕБЕ РАЗНИХ ВРСТА ПРОЈЕКАТА 
У ИНЖЕЊЕРСКО-ТЕХНИЧКИМ ОБЛАСТИМА


 


Члан 16.


Стручни надзор над извођењем радова у области израде геодетских подлога за потреба разних врста пројеката у инжењерско-техничким областима обухвата:


1) контролу пријаве радова организационој јединици; 



2) контролу испуњености услова за извођење геодетских радова;


3) контролу квалитета мерних инструмената и њихову метролошку обезбеђеност;


4) контролу геодетске основе за снимање детаља;


5) контролу припреме терена који обухвата топографски премер када се премер врши фотограметријском методом;


6) контролу квалитета прикупљених података премера;


7) контролу примене техничких норматива, метода и начина рада при прикупљању и обради података топографског премера;


8) контролу приказаног катастарског стања;


9) контролу усклађености радова са пројектним задатком и предузимање мера у случају одступања; 



10) оверу геодетских подлога.


 


VIII. СТРУЧНИ НАДЗОР НАД ГЕОДЕТСКИМ РАДОВИМА У ИНЖЕЊЕРСКО-ТЕХНИЧКИМ ОБЛАСТИМА


 


Члан 17.


Стручни надзор над извођењем геодетских радова у инжењерско-техничким областима обухвата:


1) контролу испуњености услова за извођење геодетских радова;


2) контролу квалитета мерних инструмената и њихову метролошку обезбеђеност; 



3) праћење динамике извођења радова и њене усклађености са динамичким планом и предузимање мера за испуњење рокова утврђених динамичким планом;


4) контролу квалитета изведених радова, који се по природи и динамици радова не могу проверити или кориговати у каснијим фазама извођења радова;


5) контролу примене техничких норматива, метода и начина рада, стандарда и мера утврђених Законом и другим прописима при извођењу геодетских радова у инжењерско-техничким областима;


6) контролу усклађености изведених геодетских радова са техничком документацијом;


7) контролу квалитета и тачности мерених података и комплетности елабората премера. 



 


IX. БЛИЖИ УСЛОВИ И ПОСТУПАК ВРШЕЊА СТРУЧНОГ НАДЗОРА, ПРЕГЛЕДА И ПРИЈЕМА РАДОВА


 


Члан 18.


Стручни надзор, преглед и пријем радова за које је предвиђена израда главног пројекта и радова у инжењерско-техничким областима за које је предвиђена израда техничке документације врши се у присуству извођача радова, односно руководиоца радилишта.


Стручни надзор, преглед и пријем радова се обавља у просторијама извођача радова, геодетске организације, Завода, односно на терену у току извођења геодетских радова. 



 


Члан 19.


Стручни надзор се врши од почетка извођења радова до њиховог завршетка, а обавезно се врши по фазама радова утврђеним главним пројектом и по завршетку радова.


 


Члан 20.


О извршеном стручном надзору, прегледу и пријему радова, лице које је вршило надзор сачињава записник о извршеном стручном надзору. Записник се доставља извођачу радова и инвеститору.


Записник из става 1. овог члана садржи: основ за вршење стручног надзора, назив организационе јединице Завода, односно назив геодетске организације која је извођач радова, време и место вршења надзора, имена лица која присуствују стручном надзору, констатацију о реализацији наложених мера из записника о претходно извршеном стручном надзору, утврђено стање радова који су обухваћени предметним стручним надзором са констатацијом о пропустима и неправилностима, наложене мере по којима је извођач радова, односно инвеститор, дужан да отклони пропусте и неправилности, рок за поступање по наложеним мерама, констатацију о могућности наставка радова или пријема радова, рок за достављање извештаја о поступању по наложеним мерама, податак коме се доставља записник и потпис лица која су извршила 
надзор.


Одговарајуће податке из става 2. овог члана, лице које врши стручни надзор уписује и у дневник геодетских радова.


 


Члан 21.


По завршетку радова за које је предвиђена израда главног пројекта, извођач радова, у зависности од врсте радова, потврђује на одговарајућем делу елабората изведених радова, плану, односно карти, да су радови израђени у складу са прописима и техничком документацијом, сачињава технички извештај о извршеним радовима и обезбеђује извршење стручног надзора. 



По завршетку радова лице које врши стручни надзор у записнику констатује да ли су радови израђени у складу са прописима, стандардима и техничким нормативима.


 


Члан 22.


Оверу извршених геодетских радова, осим геодетских радова из члана 169. став 3. тач. 2) до 4) Закона, врши Завод. 



Извођач радова, ради овере извршених радова, доставља Заводу:


1) елаборат изведених радова, план, односно карту;


2) технички извештај о извршеним радовима;


3) све записнике о извршеном стручном надзору.


 


Члан 23.


Ако Завод у поступку пријема и овере геодетских радова утврди да су радови извршени у складу са прописима, стандардима и техничким нормативима, овлашћено лице у Заводу потписује и оверава елаборат изведених радова, план, односно карту.


Ако Завод у поступку пријема и овере геодетских радова утврди пропусте код извођења радова, односно код вршења стручног надзора, овлашћено лице из става 1. овог члана записником одређује рок за њихово отклањање, који не може да буде краћи од осам ни дужи од 30 дана.


Записник из става 2. овог члана доставља се извођачу радова и лицу које је вршило стручни надзор у року од пет дана, ради отклањања утврђених пропуста.


 


X. ЛИЦА ОВЛАШЋЕНА ЗА ВРШЕЊЕ СТРУЧНОГ НАДЗОРА, ПРЕГЛЕД И ПРИЈЕМ РАДОВА


 


Члан 24.


Стручни надзор, преглед и пријем радова, који врши геодетска организација, врши лице геодетске струке које посeдује лиценцу првог реда, односно лице геодетске струке са дипломским академским студијама – мастер, специјалистичким академским студијама, односно основним студијама у трајању од најмање четири године, положеним државним стручним испитом и радним искуством од најмање седам година, и лице пољопривредне струке за мелиорације земљишта са дипломским академским студијама – мастер, специјалистичким академским студијама, односно са основним студијама у трајању од најмање четири године, са положеним државним стручним испитом, одговарајућом лиценцом Инжењерске коморе Србије и радним искуством од најмање седам година. 



Стручни надзор геодетских радова у инжењерско техничким областима, врши лице геодетске струке са одговарајућом лиценцом Инжењерске коморе Србије.


 


Члан 25.


Запосленом у Заводу који испуњава услове прописане законом и Правилником о унутрашњем уређењу и систематизацији радних места у Републичком геодетском заводу за вршење стручног надзора над геодетским рaдовима из члана 2. овог правилника, Завод издаје легитимацију за вршење стручног надзора на Обрасцу – СН, који је одштампан уз овај правилник и чини његов саставни део.


 


Члан 26.


Легитимација из члана 25. овог правилника издаје се на папиру димензија 100 x 70 mm, обострано пластифицираном, и садржи: грб Републике Србије, назив органа који издаје легитимацију, место за фотографију димензија 30 x 35 mm, име, презиме и стручно звање запосленог који врши стручни надзор, број личне карте и лични број запосленог који врши стручни надзор, регистарски број легитимације, рок важења легитимације, место и датум издавања легитимације, потпис овлашћеног лица и печат, геодетске радове над којима је запослени овлашћен да врши стручни надзор и напомене.


 


Члан 27.


Запослени коме је издата легитимација дужан је да легитимацију користи само у поступку вршења стручног надзора.


 


Члан 28.


О издатим легитимацијама из члана 25. овог правилника Завод води евиденцију.


 


Члан 29.


Ако запослени који обавља стручни надзор изгуби легитимацију дужан је да легитимацију огласи неважећом. 



После оглашавања легитимације неважећом, Завод ће запосленом из става 1. овог члана, на његов захтев, издати дупликат легитимације.


Запослени који по било ком основу престане да обавља послове стручног надзора дужан је да легитимацију врати Заводу, најкасније у року од три дана од дана престанка обављања послова стручног надзора.


Враћену легитимацију због престанка обављања послова стручног надзора Завод уништава комисијски.


 


XI. ПРЕЛАЗНЕ И ЗАВРШНЕ ОДРЕДБЕ


 


Члан 30.


Даном ступања на снагу овог правилника престаје да важи Правилник о начину издавања, обрасцу и садржини легитимације за вршење стручног надзора број 95-112/03 од 23. децембра 2003. године.


 


Члан 31.


Овај правилник ступа на снагу осмог дана од дана објављивања у „Службеном гласнику Републике Србије”.


 


 


07 број 95-95/2009


У Београду, 7. јуна 2010. године


Директор,


Ненад Тесла, с.р.

 
 
Образац – СН