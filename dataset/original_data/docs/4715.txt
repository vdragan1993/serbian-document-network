На основу члана 50. тачка 4. Закона о
геолошким истраживањима („Службени гласник
РС“ број 44/95),
Министар надлежан за
послове геологије доноси
 
 
ПРАВИЛНИК

о 
	условима, начину и програму полагања стручног испита за обављање послова 
	израде пројеката и елабората и извођења геолошких истраживања
 
„Службени
гласник РС”, број 21 од 16. маја 1996.
 
Члан
1.
Овим правилником
уређују се услови, начин и програм полагања стручног испита за обављање послова
израде пројекта геолошких истраживања и елабората о резултатима геолошких
истраживања; руковођења и стручног надзора над извођењем геолошких истражних
радова, као и других стручних послова за чије је обављање као услов прописано
овлашћење за обављање тих послова.
 
Члан
2.
Стручни испит полаже
се по програму прописаном овим правилником и састоји се из општег и посебног
дела.
Општи део стручног
испита полаже се према јединственом програму.
Посебни део стручног
испита полаже се према посебно утврђеном програму за одређени степен школске
спреме.
 
Члан
3.
Лице које је положило
стручни испит предвиђен за нижи степен школске спреме, а накнадно заврши виши
степен школске спреме, полаже само посебни део стручног испита предвиђен за тај
степен школске спреме.
Лице које је
положило стручни испит према другим прописима, за обављање послова из члана 1.
овог правилника, полаже само посебни део стручног испита.
 
Члан
4.
Стручни испит према
одредбама овог правилника, полажу лица која имају високу школску спрему (VII
степен образовања), вишу школску спрему (V степен образовања) и средњу школску
спрему (IV степен образовања) геолошке или друге одговарајуће техничке струке.
Право на полагање
стручног испита лица из става 1. овог члана стичу се са најмање 2 године радног
исксутва на пословима геолошких истраживања.
 
Члан
5.
Стручни испит се полаже
пред Комисијом за полагање стручног испита (у даљем тексту: Комисија) коју
образује министар надлежан за послове геологије (у даљем тексту: министар).
Комисија има
председника и два члана, који имају заменике.
На предлог
председника Комисије, за поједине предмете могу се ангажовати испитивачи ван
састава Комисије.
О ангажовању
испитивача из става 3. овог члана министар доноси посебно решење.
Председнику,
члановима Комисије и испитивачу припада накнада чија се висина одређује решењем
о образовању Комисије.
 
Члан
6.
Административно-стручне
и техничке послове везане за полагање стручног испита обавља Савез инжењера и
техничара Србије, Београд.
Уговором који
закључују министарство надлежно за послове геологије (у даљем тексту:
Министарство) и организација из става 1. овог члана, ближе се уређују питања
услова и начина организовања и висине трошкова полагања стручног испита.
 
Члан
7.
Трошкове полагања
стручног испита, као и трошкове полагања поправног испита, сноси лице које
полаже стручни испит (у даљем тексту: кандидат) или предузеће, односно друго
правно лице, у коме је кандидат запослен.
 
Члан
8.
Писмену пријаву за
полагање стручног испита кандидат подноси организацији из члана 6. став 1. овог
правилника.
Пријава из става 1.
овог члана садржи:
1) име, очево име и
презиме кандидата;
2) датум и место
рођења кандидата;
3) врсту школске
спреме и смер који је кандидат завршио;
4) назив предузећа у
коме је кандидат запослен, врсту послова које обавља и године радног исксутва;
5) врсту испита за
који се кандидат пријављује и у ком испитном року жели да полаже.
Уз пријаву кандидат
прилаже:
1) извод из матичне
књиге рођених,
2) оверен препис
дипломе или сведочанство о завршеној школи,
3) потврду предузећа
о врсти послова на којима је кандидат радио и о радном исксутву.
 
Члан
9.
Кандидату који је
приложио прописане доказе Комисија у обавештењу о испуњености услова за
полагање стручног испита одређује тему и рок за достављање писменог рада. Тему
за писмени рад може предложити кандидат или предузеће у коме је кандидат запослен.
Из оправданих
разлога, а на писмени захтев кандидата, рок за достављање писменог стручног
рада може се продужити, с тим што се писмени рад мора доставити најкасније 15
дана пре полагања стручног испита.
 
Члан
10.
Писмени рад оцењује
испитивач.
Кандидат може
полагати усмени део испита и општи део испита ако је писмени рад позитивно
оцењен од стране испитивача.
 
Члан
11.
Кандидат се на
стручном испиту оцењује за општи део једном оценом, а за посебни део из сваког
предмета посебно.
Коначан успех кандидата
на стручном испиту утврђује Комисија.
Успех кандидата на
стручном испиту оцењује се оценом „положио” или „није положио”.
Оценом „није
положио” оцењује се кандидат који није показао довољан успех из општег дела и
једног предмета из посебног дела испита, или ако није показао довољан успех из
два предмета посебног дела.
 
Члан
12.
Кандидат који није
показао довољан успех из општег дела или из једног предмета посебног дела може
полагати поправни испит у року који не може бити краћи од три месеца од дана
када је испит полагао.
 
Члан
13.
Ако кандидат не
приступи полагању стручног испита или пре почетка полагања стручног испита
изјави да одустаје од испита, сматраће се да није ни полагао испит.
 
Члан
14.
Ако кандидат
неоправдано одустане од започетог полагања стручног испита, сматраће се да
испит није положио.
Започето полагање
стручног испита може се одложити ако је кандидат због болести или из других
оправданих разлога био спречен да настави полагање стручног испита.
Захтев за одлагање
испита из става 2. овог члана кандидат подноси Комисији.
 
Члан
15.
О полагању стручног
испита води се записник који садржи: име и презиме кандидата; степен стручне
спреме; назив предузећа или другог правног лица у коме је кандидат запослен;
састав Комисије, име и презиме испитивача; датум и место полагања стручног
испита; тему писменог рада; постављена питања; оцену из писменог рада и из
појединих предмета и коначан успех кандидата; закључак о одлагању или
неодлагању стручног испита или о упућивању на поновно полагање испита из једног
предмета.
Записник потписују
председник, чланови Комисије и испитивач.
 
Члан
16.
На основу записника
о полагању стручног испита кандидату се издаје уверење о положеном стручном
испиту.
Уверење из става 1.
овог члана садржи:
1) назив
Министарства;
2) пропис на основу
кога се издаје уверење;
3) име, презиме и
место рођења кандидата;
4) врсту послова за
чије обављање је кандидат положио стручни испит;
5) регистарски број
евиденције;
6) датум издавања
уверења;
7) потпис
председника Комисије и овлашћеног лица Министарства.
Уверење из става 1.
овог члана оверава се печатом Министарства.
 
Члан
17.
Евиденцију лица која
су полагала стручни испит води организација из члана 6. овог правилника и по
окончању испитног рока, са примерком уверења, доставља је Министарству.
Евиденција садржи
податке о кандидату и то: име и презиме, годину и место рођења, пребивалиште,
време полагања стручног испита као и податке о успеху на испиту.
 
Члан
18.
1. Општи део
стручног испита обухвата следеће градиво:
1) Уставно уређење –
Основи уставног уређења Савезне Републике Југославије и Републике Србије;
карактер савезне државе и Републике Србије; слободе, права и дужности човека и
грађанина (по Уставу Савезне Републике Југославије и Уставу Републике Србије);
економско и социјално уређење; надлежност Савезне Републике Југославије и права
и дужности Републике Србије; органи Савезне Републике Југославије и органи
Републике Србије; уставност и законитост; територијална организација Република
Србије и доношење и промена савезног и републичког устава.
2) Радни односи –
Заснивање радног односа. – Распоређивање радника. – Права радника за чијим је
радом престала потреба. – Радно време. – Одмори и одсуства. – Зараде и накнаде.
– Заштита радника. – Одговорност радника. – Престанак радног односа. – Заштита
права радника. – Пословодни орган предузећа. – Организовани прекид рада
запослених (штрајк).
3) Управни поступак
– Начела управног поступка. – Стварна и месна надлежост. – Странка у управном
поступку. – Покретање управног поступка (по захтеву странке и по службеној
дужности.) – Доказивање у управном поступку. – Достављање. – Рокови. – Решења
(саставни делови, рокови за доношење решења). – Жалба и поступак по жалби. –
Појам коначног, извршног и правоснажног решења. – Извршење решења. – Трошкови
управног поступка.
Правни извори и
литература:
1) Устав Савезне
Републике Југославије („Службени лист Савезне Републике Југославије”, број
1/92);
2) Устав Републике
Србије („Службени гласник РС”, број 1/90);
3) Закон о радним
односима („Службени гласник РС” бр. 45/91, 70/91, 18/92, 34/94, 48/94, 49/95 и
53/95);
4) Закон о општем
управном поступку („Службени лист СФРЈ”, број 47/86).
 
Члан
19.
Посебни део стручног
испита обухвата:
1) Писмени део
испита:
– израда писменог
стручног рада односно пројекта.
2) Усмени део
испита:
– одбрана стручног
рада;
– провера познавања
закона, техничких прописа, норматива, стандарда и других прописа из области из
које кандидат полаже стручни испит;
 
Члан
20.
Писмени рад кандидат
израђује под надзором испитивача из чије области је тема писменог рада и у
зависности од степена школске спреме састоји се:
1) за високу школску
спрему – израда пројекта геолошких истраживања или елабората и резултатима
геолошких истраживања;
2) средња школска
спрема – израда техничке документације за мање сложене геолошке истражне радове
или дела пројекта геолошких истраживања.
 
Члан
21.
1. Усмени део испита
обухвата:
1) одбрану писменог
стручног рада;
2) проверу познавања
закона, техничких прописа, норматива и стандарда и других прописа из области из
које кандидат полаже стручни испит;
Правни извори и
литература:
1) Закон о геолошким
истраживањима („Службени гласник РС”, број 44/95);
2) Закон о
јединственом начину утврђивања, евидентирања и прикупљања података о резервама
минералних сировина и подземних вода и о билансу тих резерви („Службени лист
СФРЈ”, бр. 53/77, 24/86, 17/90 и 24/94);
3) Закон о основама
геолошке делатности од интереса за целу земљу („Службени лист СФРЈ”, бр. 63/90
и 24/94);
4) Закон о програму
припрема за штампање Основне хидролошке карте Југославије – Основне
инжењерско-геолошке карте Југославије за период 1988 – 2009. године („Службени
лист СФРЈ”, број 74/87);
5) Правилник о
класификацији и категоризацији резерви чврстих минералних сировина и вођењу
евиденције о њима („Службени лист СФРЈ”, број 53/79);
6) Правилник о
класификацији и категоризацији резерви подземних вода и вођењу евиденције о
њима („Службени лист СФРЈ”, број 34/79);
7) Правилник о
класификацији и категоризацији резерви нафте, кондензата и природних гасова и
вођењу евиденције о њима („Службени лист СФРЈ”, број 80/87);
8) Правилник о
изради пројеката геолошких истраживања („Службени гласник СРС”, број 26/84);
9) Правилник о
критеријумима на основу којих се утврђује потенцијалност подручја у погледу
изналажења минералних сировина („Службени гласник СРС”, број 16/85);
10) Правилник о
начин чувања и сређивању геолошке документације („Службени гласник СРС”, број
26/84);
11) Правилник о
садржини докуменације која се односи на хидрогеолошке и инжењерско-геолошке
подлоге („Службени гласник СРС”, број 26/84);
12) Правилник о садржини
и начину вођења документације о микросеизмичким, макросеизмичким,
сеизмотектонским и сеизмогеолошким подацима („Службени гласник СРС”, број
20/84).
 
Члан
22.
Овај правилник ступа
на снагу осмог дана од дана објављивања у „Службеном гласнику Републике
Србије”.
 
 
 
Број
110-00-6/96-07
У Београду, 12. марта
1996. године
Министар,
проф. др 
Драган
Костић, с.р.