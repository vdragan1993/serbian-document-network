Редакцијски пречишћен текст
 

 

 

 

На 
	основу члана 6. ст. 1. и 4. Закона о техничким нормативима ("Службени лист 
	СФРЈ", бр. 12/65, 55/69 и 13/73), у сагласности са савезним секретаром за 
	рад и социјалну политику, 


	савезни секретар за привреду прописује

 

 

ПРАВИЛНИК

о техничким 
	нормативима за електроенергетска постројења називног напона изнад 1000 V

"Службени 
	лист СФРЈ", бр. 
	4 
	од 24. јануара 1974,
	13 
	од 17. марта 1978 
	– др. правилник, „Службени лист СРЈ", број  61 од 22. децембра 1995 
	– др. правилник

 

 

I. ОПШТЕ ОДРЕДБЕ

 

Члан 1.

Овим правилником 
	регулишу се технички нормативи који се морају примењивати при изградњи и 
	реконструкцији електроенергетских постројења називног напона изнад 1000 V 
	између било којих делова у постројењу (у даљем тексту: постројење).

На електроенергетска 
	постројења у подземним рудницима, у електрохемијској индустрији, на 
	надземним местима угроженим од експлозивних смеша и на електричним 
	железницама, укључујући и уређаје на возилима и контактне водове, као и на 
	електроенергетска постројења за посебне намене (као што су: постројења за 
	напајање антенских уређаја на планинским врховима, постројења електрофилтара 
	и сл.) примењиваће се посебни прописи.

 

Члан 2.

Ниже наведени изрази 
	употребљени у овом правилнику имају следећа значења, и то:

1) називни напон, 
	називна струја, називна снага и називна фреквенција су вредности којима се 
	означавају електричне направе, водови и прибор;

2) динамична чврстоћа 
	је отпорност према механичком разарању услед дејства спољашњих сила или сила 
	проузрокованих дејством електричне струје;

3) техничка чврстоћа је 
	отпорност према разарању услед дејства топлоте проузроковане електричном 
	струјом;

4) диелектрична 
	чврстоћа је отпорност на пробој или прескок електричне изолације електричним 
	луком при дејству електричног напона;

5) погонске просторије 
	су просторије у зградама или отворени простори, одређени за смештај и погон 
	електроенергетских и других постројења, у које у редовном погону имају 
	приступ и лица која нису запошљена на одржавању постројења или на њиховом 
	руковању;

6) електричне погонске 
	просторије су просторије у зградама или отворени простори одређени 
	првенствено за смештај и погон постројења у којима се смеју бавити само лица 
	која одржавају таква постројења или њима рукују. Осталим лицима приступ у 
	такве просторије може бити дозвољен само под стручним надзором;

7) затворене електричне 
	погонске просторије су просторије у зградама или ограђени отворени простори, 
	одређени искључиво за смештај и погон електричних постројења, који су у току 
	погона тих постројења закључани и у њима је повремен приступ дозвољен само 
	за то овлашћеним лицима;

8) влажне, мокре и 
	сличне погонске просторије су просторије у којима је услед дејства влаге, 
	топлоте, хемијских или других материја угрожена електрична изолација, те су 
	за обезбеђење редовног погона неопходне посебне мере;

9) пожаром угрожене 
	погонске просторије су просторије у којима се налазе или стварају лако 
	запаљиве материје, па постоји опасност од избијања пожара изазваног погоном 
	електричних уређаја;

10) експлозијом 
	угрожене погонске просторије су просторије у којима се налазе или стварају 
	експлозивне материје, чију експлозију могу изазвати електрични уређаји у 
	погону;

11) трајан погон је 
	погон при коме се достиже топлотна равнотежа - стална температура направе у 
	погону при одређеној температури околине;

12) прекидан погон је 
	погон при коме се електричне направе укључују и искључују у временским 
	размацима који нису довољни да се направа охлади до температуре расхладног 
	средства;

13) краткотрајан погон 
	је погон при коме се електричне направе укључују и искључују у временским 
	размацима у којима се направа расхлађује до температуре расхладног средства, 
	док је трајање погона недовољно да се при загревању постигне топлотна 
	равнотежа - устаљена температура.

14) до 40) престале 
	су да важе (види члан 86. Правилника – 61/1995-30)

 

II. ПОСТРОЈЕЊА

 

1. Општи услови

 

Члан 3.

Постројења и делови 
	електроенергетских постројења морају се пројектовати и изводити тако да се 
	обезбеди исправан рад постројења и сигурност лица запошљених на њиховом 
	руковању и одржавању и околине.

Мере заштите од пожара 
	постројења, његових делова и опреме, а посебно заштита обртних електричних 
	машина, трансформатора и индуктивних отпора, расклопних направа, полагање 
	електроенергетских водова и каблова, спроводе се према Техничким прописима 
	за специјалну заштиту електроенергетских постројења од пожара (Додатак 
	"Службеног листа СФРЈ", бр. 16/66), који су саставни део Правилника о 
	техничким прописима за специјалну заштиту електроенергетских постројења од 
	пожара ("Службени лист СФРЈ", бр. 16/66).

Заштита 
	електроенергетских постројења од удара грома и постављање громобранских 
	уређаја морају бити у складу са одредбама Правилника о техничким прописима о 
	громобранима ("Службени лист СФРЈ", бр. 13/68).

Појаве при нормалним 
	условима рада постројења, као и при кваровима, као што су: електрична и 
	динамичка напрезања, загревање, електрични лук или друге одговарајуће појаве 
	(варничење, избацивање гасова и др.), не смеју угрозити запошљено особље и 
	околину.

 

Члан 4.

На искљученом делу 
	постројења треба створити услове за безбедан рад особља које врши преглед, 
	замену и ремонт уређаја, апарата и конструкција, не сметајући суседном делу 
	постројења.

 

Члан 5.

У постројењу треба 
	обезбедити могућност лаког превоза опреме.

 

Члан 6.

Постројење треба да 
	буде изграђено тако да се припадајући уређаји и везе не преоптерећују 
	електричним, динамичким и термичким напрезањима при нормалном раду 
	постројења.

 

Члан 7.

Делови постројења 
	морају се поставити прегледно да би се манипулације могле изводити брзо и 
	сигурно.

 

Члан 8.

Конструкције на које је 
	постављена опрема морају издржати оптерећења услед тежине уређаја, дејства 
	ветра и залеђивања, од сила које наступају при манипулацијама, раду уређаја 
	и при кратким спојевима, као и од других утицаја којима конструкција може 
	бити изложена.

 

Члан 9.

У зонама загађеног 
	ваздуха који може штетно дејствовати на делове постројења, треба предузети 
	посебне мере за сигуран рад постројења, и то:

1) применити постројења 
	у затвореним просторијама и оклопљена постројења;

2) постројења поставити 
	у положај погодан с обзиром на најчешћи смер ветра;

3) пројектовати 
	постројења са што једноставнијим шемама;

4) применити појачану 
	изолацију постројења;

5) обезбедити 
	постројења од продирања прашине, штетних гасова или паре;

6) у постројењима на 
	отвореном простору употребити материјале отпорне према утицајима средине;

7) предвидети 
	инсталације за прање изолатора и сл.

 

Члан 10.

На постројењима у 
	зонама ниских температура ваздуха треба, по потреби, обезбедити загревање 
	уређаја и њихових механизама да би се обезбедио правилан рад и спречило 
	орошавање.

Изолациона маса којом 
	се доливају уређаји мора бити отпорна према ниској температури. Одржавање 
	потребне температуре за релеје, бројила и мерне инструменте треба вршити 
	према упутству њихових произвођача.

 

Члан 11.

У постројењима треба, 
	по правилу, употребити голе проводнике.

 

Члан 12.

Спајање проводника од 
	различитих материјала и њихово спајање са уграђеном опремом треба вршити 
	тако да се избегне евентуална појава корозије (специјалним биметалним 
	спојницама или пресвлачењем).

Лемљење и уплетање 
	проводника није дозвољено.

 

Члан 13.

Показиваче нивоа уља на 
	уграђеној опреми, који карактеришу стање опреме, треба поставити тако да се 
	омогући безбедан надзор особљу кад је постројење под напоном (нпр. са стране 
	пролаза, улаза у ћелију).

 

Члан 14.

Одстојање од пода до 
	славине за узимање узорка уља из уграђене опреме треба да износи најмање 200 
	mm.

 

Члан 15.

Енергетски 
	трансформатори и синхрони компензатори са присилним хлађењем морају имати 
	уређај за ручно и аутоматско пуштање и заустављање уређаја за циркулацију 
	расхладних средстава.

 

Члан 16.

Значајна постројења 
	треба, по правилу, да имају сопствени извор електричне енергије (кућни 
	трансформатор) за подмиривање сопствених потреба (осветљење, напајање 
	помоћних уређаја и сл.). Светиљке треба поставити тако да се омогући њихово 
	безопасно одржавање (преглед, замена сијалица и сл.).

 

Члан 17.

Значајна постројења 
	треба, по правилу, да имају телекомуникациону везу.

 

Члан 18.

Платои постројења треба 
	да имају довољан нагиб да би се одводила вода за време најјачих пљускова.

 

Члан 19.

Постројења на 
	степенастим платоима треба посебно обезбедити од бујица.

 

Члан 20.

При одабирању локације 
	за постројења посебну пажњу треба обратити на могућност одроњавања, бујица и 
	клизања терена.

 

Члан 21.

Треба избегавати 
	постављање постројења на плавне терене. Ако је неопходно њихово постављање 
	на плавне терене, треба предузети све потребне мере против плављења 
	постројења.

 

Члан 22.

Размак између делова 
	постројења и дрвећа треба да буде толики да не настане оштећење постројења 
	при евентуалном паду дрвећа.

 

Члан 23.

Изградњу постројења на 
	тресету треба избегавати.

Ако је неопходно подићи 
	постројење на тресету треба слој песка или шљунка дебљине 100 mm насути по 
	целом терену испод постројења, укључујући и противпожарну зону око 
	постројења ширине најмање 10 m, или предузети друге одговарајуће мере.

 

Члан 24.

Простор око свих 
	разводних постројења треба, по правилу, да буде ограђен спољашњом оградом 
	висине најмање 1,80 m.

 

Члан 25.

Постављање ограде није 
	неопходно за разводна постројења у зградама чуваних индустријских објеката и 
	за разводна постројења у зградама у насељима и градовима, у која је на 
	сигуран начин онемогућен приступ непозваних лица. Ограда није потребна ни за 
	трансформаторске станице на стубовима, ако су делови под напоном на висини 
	од најмање 5 m изнад земље.

 

Члан 26.

Металне конструкције 
	разводних постројења, нарочито делове смештене у земљи и кабловским 
	каналима, треба заштитити од корозије.

 

Члан 27.

На видним местима 
	постројења треба поставити таблице за упозорење на опасност од додира и 
	приближавања деловима постројења под напоном.

На видним местима 
	постројења треба поставити и натписе који означавају намену појединих поља, 
	ћелија, просторија, прикључака и сл., ради упозорења особља при 
	експлоатацији, прегледу и одржавању постројења.

 

Члан 28.

Електрична инсталација 
	за заштиту, команду, мерење, сигнализацију и осветљење, која се налази у 
	близини направе са уљем, треба да има проводнике са изолацијом отпорном 
	према уљу.

 

Члан 29.

Свако разводно 
	постројење мора бити изграђено тако да се може одвојити од напона помоћу 
	направа за растављање, са видљивим местима растављања, и то као целина, а 
	код пространих постројења - и у његовим битним деловима.

У разводном постројењу 
	треба да се сви огранци који служе за развођење струје искључују појединачно 
	или групно помоћу прекидача.

Изузетно, прекидачи 
	могу бити постављени и ван односног постројења (у суседно постројење), ако 
	су на таквом месту са којим се може успоставити брзо и поуздано 
	споразумевање при манипулацијама.

Између генератора или 
	трансформатора и њему припадајућег прекидача (блок-спој) није увек потребан 
	растављач.

 

Члан 30.

У огранцима у којима 
	није предвиђен растављач за одвајање огранка, треба то означити натписом за 
	упозорење.

 

Члан 31.

Ако прекидач може да 
	добије напон обострано (нпр. у прстенастим водовима), треба на видљивим 
	местима испред и иза прекидача предвидети растављаче.

 

Члан 32.

Веза разводних поља са 
	сабирницама треба да је изведена тако да сваки огранак или група огранака 
	може да се растави од сабирница, или да поједини одсеци сабирница буду 
	одвојени.

 

Члан 33.

Поларитет односно 
	редослед фаза треба на кабловима и водовима видљиво означити на погодним 
	местима.

 

2. Постројења у 
	зградама

 

Члан 34.

Носеће конструкције за 
	разводне уређаје морају бити од метала или од другог незапаљивог материјала.

Дрво се може употребити 
	само за заштитне пречаге.

 

Члан 35.

Ходници и просторије за 
	прилажење разводним постројењима у зградама и код разводних носећих 
	конструкција треба да су довољно широки и високи.

Ходници и просторије из 
	става 1. овог члана треба да су изведени тако да је пролазак лак, а у њима 
	се не смеју налазити предмети који би могли да ометају пролажење.

 

Члан 36.

Слободна ширина ходника 
	у разводним постројењима високог напона у зградама мора износити, и то:

 





1) при 
				једноредном распореду:




- за 
				контролу


800 mm




- за 
				руковање


1000 mm




2) при 
				дворедном распореду:




- за 
				контролу


1000 mm




- за 
				руковање


1200 mm.




 

Члан 37.

Ако су постављене само 
	пречаге према члану 39. став 1. тачка 1. овог правилника или су у питању 
	дужи ходници, препоручују се одговарајуће ширине ходника, веће од ширина из 
	члана 36. овог правилника.

 

Члан 38.

Висина од пода до 
	незаштићених делова уређаја под напоном у ходницима и у просторијама за 
	прилажење треба да износи 2.200 mm, увећана за вредност минималног размака 
	из таблице VIII из члана 282. овог правилника, а за одговарајући напон. Та 
	висина не може бити мања од 2.500 mm.

 

Члан 39.

Растојање заштитних 
	преграда односно пречага од делова који су постављени иза њих и налазе се 
	под напоном, треба да износи најмање:

 





Врста 
				заштите


Растојање у 
				mm




1) пречаге


100 + 
				вредност из таблице VIII из члана 282. овог правилника за 
				одговарајући напон, али најмање 500 mm




2) ретке 
				мреже отвора 20 до 60 mm


60 + 
				вредност из таблице VIII за одговарајући напон




3) круте 
				мреже отвора до 20 mm са пречником жице од најмање 2 mm и 
				преграде од лима


20 + 
				вредност из таблице VIII за одговарајући напон




 

При том висина 
	заштитних пречага из тачке 1. става 1. овог члана износи око 1,00 m, а 
	висина заштитних преграда из тач. 2. и 3. тог става - најмање 1,80 m.

Најмања растојања 
	наведена у ставу 1. овог члана важе за следеће висине делова под напоном 
	рачунате од пода, и то:

- за врсте заштите из 
	тач. 1. и 2. става 1. овог члана за висину до 2,00 m;

- за врсту заштите из 
	тачке 3. става 1. овог члана за висину до 1,80 m; ако је висина преко 1,80 
	до 2,00 m важе растојања из тачке 2. тог става.

За висине преко 2,00 m 
	растојања равни преграде сразмерно се смањују са повећањем висине и постижу 
	вредност нуле кад висина износи према члану 38. овог правилника за уређаје у 
	просторијама, односно према члану 46. овог правилника за постројења на 
	отвореном простору.

Ако су висине заштитних 
	преграда за врсту заштите из тач. 2. и 3. става 1. овог члана мање од 1,80 
	m, морају се обезбедити растојања наведена у тачки 1. тог става.

Ако би растојање 
	наведено за врсту заштите из тачке 1. става 1. овог члана у целини или 
	делимично било премошћено изолаторима, треба поставити врсту заштите из 
	тачке 2. односно 3. из тог става а не пречаге.

Ако се врата ћелија 
	морају отварати ради манипулација или прегледа, а делови који су под напоном 
	су на дохвату руке, треба на отвор ћелије по отварању врата поставити 
	додатне пречаге (летве). Најмање растојање пречага од делова под напоном 
	мора одговарати растојањима наведеним за врсте заштите из тач. 2. и 3. става 
	1. овог члана.

 

Члан 40.

Врата просторија у 
	којима се налазе разводни уређаји треба да се отварају упоље.

Отварање врата са 
	унутрашње стране мора бити лако изводљиво, без употребе кључа или алата.

 

Члан 41.

Ако се високонапонска 
	ћелија може прегледати само кад се отворе врата која су иначе закључана и 
	воде непосредно на отворени простор, мора се непосредно иза врата поставити 
	ограда или пречага ради заштите од случајног додира делова под високим 
	напоном.

 

Члан 42.

Ходници у зградама са 
	разводним постројењима, у којима може да дође до јаке задимљености или 
	пожара, као и ходници дужи од 30 m, треба да имају на оба краја излаз. Врата 
	на овим излазима треба да се отварају изнутра, и то без кључа.

 

Члан 43.

Ако се постројења 
	налазе у стамбеним зградама, треба предузети мере за изолацију тих 
	постројења тако да је околина заштићена од штетних утицаја постројења 
	(вибрација, бука, топлота, задах, зрачење, ватра и сл.). Инсталације и 
	њихови делови (водовод, централно грејање и сл.) који служе стамбеном делу 
	зграде не смеју пролазити кроз постројења.

 

3. Постројења на 
	отвореном простору

 

Члан 44.

Цело подручје разводног 
	постројења на отвореном простору мора бити потпуно ограђено спољашњом 
	оградом висине најмање 1,80 m, која мора бити изведена тако да није могућ 
	приступ у разводно постројење без посебних помоћних средстава.

 

Члан 45.

Уз унутрашњу страну 
	спољашње ограде, у појасу високом 6.000 mm и широком 1.500 mm + вредност 
	минималног размака из таблице VIII из члана 282. овог правилника, не сме 
	никакав део бити под напоном.

Минимална висина 
	проводника изнад ограде и изнад тла ван спољашње ограде одређена је 
	Правилником о техничким нормативима за изградњу надземних електроенергетских 
	водова ("Службени лист СФРЈ", бр. 51/73).

 

Члан 46.

Делови под напоном у 
	постројењу који су од тла удаљени мање од 2.500 mm односно 2.200 + вредност 
	минималног размака из таблице VIII из члана 282. овог правилника, морају 
	бити ограђени или на други начин заштићени од случајног приступа.

 

Члан 47.

Ако делови постројења 
	нису ограђени у смислу члана 46. овог правилника горња ивица уземљене носеће 
	конструкције изолатора високог напона мора бити од тла удаљена најмање 2.300 
	mm.

Најмања заштитна 
	растојања из члана 39. став 1. овог правилника важе и за растојање између 
	ограде и изолатора.

 

Члан 48.

Ако се за унутрашњу 
	ограду употребљавају пречаге, ужад или ланци, заштитно растојање мора 
	износити најмање 300 mm + вредности из таблице VIII из члана 282. овог 
	правилника, али не мање од 600 mm. При употреби ужади или ланаца узима се у 
	обзир највећи отклон ужета или ланца у правцу делова под напоном.

 

Члан 49.

Изнад пролаза који се 
	користе за превоз опреме мора најмање растојање између највише тачке опреме 
	која се превози и делова под напоном бити једнако вредности минималног 
	размака из таблице VIII из члана 282. овог правилника, али не мање од 500 
	mm.

 

Члан 50.

Ширина пролаза за 
	контролу и руковање треба да износи најмање 1.200 mm, мерено између 
	уземљених делова апарата, заштитних зидова или носеће конструкције.

Висина до уземљених 
	делова изнад пролаза мора да износи најмање 2.500 mm. Ако то захтева 
	несметан превоз опреме, та висина мора бити већа.

 

Члан 51.

Сви апарати, направе и 
	помоћни уређаји морају бити конструисани и постављени тако да без оштећења 
	могу трајно да издрже температуру околине и атмосферске утицаје (влагу, 
	ветар, снег и лед), без утицаја на њихово беспрекорно функционисање.

При ниским 
	температурама треба водити рачуна о особинама уља у трансформаторима и 
	прекидачима, као и о квалитативним променама осталог употребљеног 
	материјала.

Нарочито треба водити 
	рачуна о беспрекорном дејству прекидача и растављача или ниским 
	температурама. Ти апарати не смеју сами од себе дејствовати под утицајем 
	јаког ветра или под притиском снега односно леда.

 

Члан 52.

За разводна постројења 
	постављена на отвореном простору важе и одредбе чл. 34. до 43. овог 
	правилника које се односе на разводна постројења у зградама.

 

4. Надземни водови

 

Члан 53.

Димензионирање 
	надземних водова, међусобна растојања, прелази и приближавања проводника 
	разним објектима и др. регулисани су посебним Правилником о техничким 
	нормативима за изградњу надземних електроенергетских водова ("Службени лист 
	СФРЈ", бр. 51/73).

 

Члан 54.

Заштита и уземљење 
	телекомуникационих надземних водова и каблова који се уводе или постављају у 
	постројењу, изводе се према посебним техничким прописима.

 

III. ЗАШТИТНЕ МЕРЕ

 

1. Заштита од додира

 

Члан 55.

Сви делови постројења 
	који се налазе под напоном морају бити заштићени, и то:

1) у погонским 
	просторијама - од додира са свих страна;

2) у електричним 
	погонским просторијама - од додира на дохват руке, а од случајног додира ван 
	дохвата руке. Делови електричних машина који су под напоном морају бити 
	заштићени од случајног додира;

3) у затвореним 
	електричним погонским просторијама - од случајног додира.

Заштитне конструкције 
	морају бити изведене тако да се могу одвојити само помоћу алата, а врата да 
	се могу отварати само помоћу кључева.

 

Члан 56.

Треба предвидети 
	одговарајуће уређаје да се при скидању заштитних преграда оне не могу да 
	приближе деловима под напоном.

 

Члан 57.

Подручје на дохват руке 
	је подручје које је ограничено са места на коме се стоји, и то: на горе 
	најмање 2.500 mm, водоравно и на доле најмање 1.250 mm.

 

Члан 58.

Заштита од додира мора 
	бити остварена начином извођења конструкције, као на пример: изоловањем, 
	затвореним кућиштима, зидовима, лимовима, плочама.

 

Члан 59.

Заштита од случајног 
	додира мора бити остварена заштитном решетком, решеткастим вратима, 
	оградама, пречагама, ланцем а у отвореним постројењима - оградама од ланаца, 
	пречага и слично.

 

Члан 60.

Заштитне конструкције 
	морају бити механички добро и сигурно причвршћене.

 

Члан 61.

Врата ћелија у 
	погонским просторијама и електричним погонским просторијама смеју се 
	отварати, по правилу, само помоћу кључева.

 

Члан 62.

Пречаге које се могу 
	уклонити без употребе алата, морају бити од непроводљивог материјала.

 

Члан 63.

Заштиту од опасног 
	напона додира треба извести уземљењем, а по потреби допунити и аутоматском 
	заштитом.

 

Члан 64.

При настанку опасног 
	напона додира аутоматска заштита мора у најкраћем времену прекинути везу 
	између места квара и извора струје.

 

Члан 65.

Аутоматска заштита мора 
	бити сигурна у погону. Исправност аутоматске заштите треба редовно 
	контролисати.

 

2. Уземљивачи и 
	уземљење

 

Чл. 66 - 142.

Престали
	
	су да важе
	
	(види члан 86. Правилника – 61/1995-30)

 

Члан 
	143.

Престао 
	је да важи 
	(види члан 98. Правилника – 13/1978-382)

 

Члан 
	144.

Престао 
	је да важи 
	(види члан 98. Правилника – 13/1978-382)

 

Члан 
	145.

Престао 
	је да важи 
	(види члан 98. Правилника – 13/1978-382)

 

Чл. 146 - 158.

Престали
	
	су да важе
	
	(види члан 86. Правилника – 61/1995-30)

 

IV. ОСНОВНА ОПРЕМА 
	ПОСТРОЈЕЊА

 

1. Обртне електричне 
	машине

 

Члан 159.

Електричне машине са 
	припадајућим прибором треба да испуњавају савремене услове за грађење 
	електричних машина и за заштиту на раду.

 

Члан 160.

Свака машина мора имати 
	натписну плочицу на којој су постојано и разговетно убележени основни 
	карактеристични подаци о машини.

Натписна плочица треба 
	да је постављена тако да се подаци на њој могу и за време погона без тешкоћа 
	прочитати.

 

Члан 161.

Машина мора бити 
	димензионирана тако да може без оштећења или погоршања погонских способности 
	поднети сва напрезања која се могу појавити током погона постројења у чијем 
	је саставу.

 

Члан 162.

Машине које током 
	погона могу бити укључене у паралелан рад, морају испуњавати услове за 
	несметан погон.

 

Члан 163.

Машина мора бити 
	постављена и уграђена тако да су отклоњени могући штетни утицаји околине на 
	њен погон, век трајања и да је спречено штетно дејство машине (вибрације, 
	бука, топлота, варничење, пожар) на суседне делове постројења и околине.

 

Члан 164.

Машина мора бити од 
	околине изолована ради спречавања преношења механичких вибрација које могу 
	проузроковати сметње у погону постројења или неповољно утицати на делове 
	конструкције постројења.

Прикључни водови морају 
	бити изведени тако да могу без оштећења издржати напрезања проузрокована 
	радом машине.

 

Члан 165.

Положај и начин 
	уграђивања машине треба да омогуће њено несметано хлађење.

Расхладни уређаји 
	морају бити израђени и постављени тако да у машину или њене осетљиве делове 
	не могу са расхладним средствима да продру страна тела која би угрозила 
	погон.

 

Члан 166.

Несметан и безбедан 
	приступ до свих уређаја на машини које у току погона треба подешавати, 
	одржавати или контролисати мора бити обезбеђен.

 

Члан 167.

Делови конструкција 
	постројења, било да припадају самој машини или околини, не смеју утицати на 
	смањење електричне изолованости потребне машини.

 

Члан 168.

Мора постојати 
	могућност потпуног електричног одвајања машине од осталих делова 
	припадајућег постројења.

Изузетно, за склоп 
	генератора са трансформатором, ако они представљају јединствену погонску 
	целину (блок), нису неопходне направе за растављање споја између генератора 
	и трансформатора.

 

Члан 169.

Уређаје за заштиту 
	машине треба обезбедити по врсти и у обиму који су потребни за уредан погон 
	машине, а зависно од величине и значаја постројења у коме је машина 
	уграђена.

 

Члан 170.

Направама за заштиту од 
	електричног и механичког преоптерећења треба спречити напрезање машине у 
	погону преко дозвољених граница. Морају постојати и направе које ће 
	аутоматским искључењем или кратким спајањем ограничити обим разарања машине 
	у случају њеног квара.

Поред аутоматског 
	покретања, треба да постоји и могућност ручног покретања направе за 
	искључење машине, посредством механизма или без њега, односно за потпуно 
	одвајање машине од осталих делова постројења које је у погону.

 

Члан 171.

Делови под напоном и 
	обртни делови машина морају бити заштићени од случајног додира. Ако таква 
	заштита није остварена самом конструкцијом машине, треба је обезбедити 
	избором положаја машине при уграђивању, начином уграђивања или посебним 
	допунским мерама.

 

Члан 172.

Уређајима за 
	сигнализацију, мерење и управљање треба омогућити неопходан увид у погонска 
	стања сваке машине, као и регулисање погона, кретања и заустављања машине.

Врста и обим уређаја из 
	става 1. овог члана треба да одговарају потребама погона, зависно од 
	величине и значаја машине.

 

Члан 173.

Положај и начин 
	уграђивања уређаја из члана 172. овог правилника мора бити такав да се 
	надзор, руковање и одржавање могу у току погона вршити без тешкоћа и 
	безбедно.

 

Члан 174.

У постројењима у којима 
	има више машина није неопходно опремати сваку од машина оним уређајима за 
	мерење и сигнализацију који се само повремено користе, ако се ти уређаји 
	могу, по потреби, прекопчавати.

 

2. Трансформатори и 
	индуктивни отпори

 

Члан 175.

Трансформатори и 
	индуктивни отпори треба да испуњавају савремене услове за грађење.

 

Члан 176.

Сваки трансформатор и 
	индуктивни отпор мора имати натписну плочицу на којој су постојано и 
	разговетно исписани сви битни подаци.

Натписна плочица треба 
	да је постављена тако да се и у току погона могу без тешкоћа и безбедно 
	прочитати на њој написани подаци.

 

Члан 177.

Одабрани трансформатор 
	односно индуктивни отпор мора бити димензиониран тако да у току погона може 
	поднети сва напрезања која се могу појавити у постројењу у коме је уграђен, 
	а да при том не наступе оштећења или погоршања погонске способности тих 
	направа.

 

Члан 178.

Трансформатори који у 
	погону треба да раде паралелно са другим трансформаторима, морају испуњавати 
	услове за такав погон (односи трансформације, спреге, напони кратког споја).

 

Члан 179.

Ако трансформатор 
	односно индуктивни отпор није конструисан према пуној снази кратког споја 
	која се може јавити у постројењу, морају се предузети посебне мере да се 
	спречи прекорачење струје кратког споја која одговара конструкцији тих 
	направа.

 

Члан 180.

Трансформаторе и 
	индуктивне отпоре треба у постројењу поставити тако да се спречи штетно 
	дејство околине на њихов погон, радне карактеристике и век трајања, као и да 
	се спречи штетан утицај тих направа (вибрација, бука, топлота, варничење, 
	пожар) на суседне делове постројења и околине.

 

Члан 181.

Трансформатори морају 
	бити постављени и уграђени тако да се спречи преношење штетних вибрација на 
	суседне делове постројења и проузроковање сметњи у погону, или оштећење 
	грађевинских конструкција.

Прикључци електричних 
	водова и цеви за расхладна средства морају бити изведени тако да могу без 
	оштећења издржати напрезање која у погону изазивају вибрације трансформатора 
	односно његових помоћних уређаја.

 

Члан 182.

Неоклопљени индуктивни 
	отпори морају бити уграђени тако да се спречи недозвољено загревање блиских 
	металних делова конструкције и да магнетно поље проузроковано струјом 
	кратког споја не утиче штетно на суседне челичне конструкције или њихове 
	делове.

 

Члан 183.

Приликом постављања и 
	уграђивања трансформатора и индуктивних отпора мора се обезбедити њихово 
	довољно хлађење. При том треба предузети мере да страна тела која би тим 
	направама могла штетити не продру до њих заједно са расхладним средствима.

 

Члан 184.

Мора се обезбедити 
	неометан и безбедан приступ до командних ормара, погона регулационог 
	прекидача, вентилатора и других уређаја уграђених на трансформаторима, које 
	у току рада треба контролисати, одржавати или њима руковати.

 

Члан 185.

Делови конструкција 
	постројења (на пример: делови стабилних уређаја за противпожарну заштиту за 
	трансформаторе са земљоспојном заштитом, помоћне инсталације и сл.) не смеју 
	смањити изолациони ниво одређених делова трансформатора или индуктивних 
	отпора.

 

Члан 186.

Мора постојати 
	могућност потпуног електричног одвајања трансформатора и индуктивних отпора 
	од осталих делова припадајућег постројења у погону.

Изузетно, за склопове 
	који чине јединствену погонску јединицу нису неопходне направе за растављање 
	споја између њих. Међутим, за сам склоп као целину, у односу на постројење, 
	важе одредбе члана 168. овог правилника.

 

Члан 187.

Уређаје за заштиту 
	трансформатора и индуктивних отпора треба обезбедити по врсти и обиму који 
	су потребни за уредан погон постројења и саме направе, а зависно од величине 
	направе и значаја постројења.

 

Члан 188.

Уређаји за аутоматску 
	заштиту од електричног преоптерећења и од унутрашњих или спољашњих кварова 
	треба да буду у складу са величином и опремом трансформатора, као и са 
	његовим значајем у постројењу.

Поред аутоматског 
	искључења, треба да постоји и могућност ручног покретања свих направа за 
	искључење ради евентуалног потпуног електричног одвајања од осталих делова 
	постројења у погону.

 

Члан 189.

Заштита од додира 
	делова под напоном, ако није остварена самом конструкцијом трансформатора 
	или индуктивног отпора, мора се обезбедити начином уградње или допунским 
	мерама при уграђивању.

 

Члан 190.

Уређаји за 
	сигнализацију, надзор и управљање треба да буде у складу са потребама 
	одржавања исправног погона.

 

Члан 191.

Положај и начин 
	уграђивања уређаја из члана 190. овог правилника морају бити такви да се 
	надзор, одржавање и руковање њиме може у току погона вршити несметано и 
	безбедно.

 

Члан 192.

У постројењима у којима 
	се налази више трансформатора, може се, по потреби, један део контролних 
	уређаја користити за више направа, ако се контрола врши повремено а уређаји 
	се могу прекопчати са једне направе на другу.

 

3. Мерни 
	трансформатори

 

Члан 193.

Струјни и напонски 
	мерни трансформатори морају испуњавати савремене услове за грађење тих 
	направа.

 

Члан 194.

Мерни трансформатори 
	морају имати натписну плочицу на којој су постојано и разговетно исписани 
	сви битни подаци о мерном трансформатору.

Натписна плочица треба 
	да је постављена тако да се без тешкоћа могу прочитати убележени подаци, а 
	по могућности - и за време погона мерног трансформатора.

 

Члан 195.

Мерни трансформатори 
	треба без оштећења или погоршања основних карактеристика да поднесу сва 
	напрезања која се током погона могу појавити у постројењу у које се 
	уграђују.

 

Члан 196.

Језгро струјних 
	трансформатора које служи за прикључење мерних уређаја треба да је са тако 
	малим прекострујним бројем и таквом називном снагом да при кратким спојевима 
	не настане разарање прикључених инструмената.

Треба, по потреби, 
	уградити заштитне међутрансформаторе.

Језгро струјних 
	трансформатора намењено за прикључење заштитних уређаја треба да је са тако 
	великим прекострујним бројем да при струји кратког споја не настане 
	превелика промена у односу трансформације. Називну снагу језгра треба 
	одабрати према максимално очекиваном прикљученом терету.

 

Члан 197.

Напонски трансформатори 
	треба да су такви да називна снага и класа тачности одговарају направама 
	које ће бити прикључене у погону. Појаве резонантних пренапона треба 
	спречити одговарајућим мерама.

 

Члан 198.

При постављању мерних 
	трансформатора у постројењу, треба водити рачуна да делови конструкције који 
	су најближи трансформатору не смање изолациони ниво, и да по могућности, не 
	отежају приступ прикључцима за водове секундарних кола и натписним 
	плочицама.

 

Члан 199.

Секундарна кола мерних 
	трансформатора морају бити сигурно уземљена (члан 95). Изузетно, може се 
	одступити од тог услова у заштитним колима чије функционисање условљава 
	неуземљен систем.

 

Члан 200.

Препоручује се да се 
	секундарна кола напонских трансформатора обезбеде од кратких спојева. 
	Направе за обезбеђење треба одабрати и поставити тако да се може лако уочити 
	њихово реаговање.

 

Члан 201.

Ако се напонски 
	трансформатори прикључују на сабирнице препоручује се постављање осигурача 
	на страни високог напона напонских трансформатора. У осталим случајевима 
	није неопходно постављати осигураче на страни високог напона.

 

4. Кондензатори

 

Члан 202.

Електрични кондензатори 
	морају испуњавати савремене услове за њихово грађење.

 

Члан 203.

Сваки кондензатор мора 
	имати натписну плочицу са постојаним и разговетно убележеним битним 
	подацима.

Натписна плочица треба 
	да је постављена тако да се на њој исписани подаци могу без тешкоћа 
	прочитати.

 

Члан 204.

Кондензатори морају 
	бити димензионирани према максималним напрезањима која су предвиђена или се 
	могу очекивати у погону постројења, а да при том не наступи оштећење 
	кондензатора. Посебну пажњу треба обратити на могућа повишења напона која би 
	била проузрокована спрегом са индуктивним отпорима.

По потреби, треба 
	предвидети допунске направе за ограничење преоптерећења.

 

Члан 205.

Изолациони ниво 
	кондензатора за мерење напона, за заштиту од пренапона и за 
	телекомуникационе спреге у постројењима високог напона мора одговарати 
	називном напону за који је постројење димензионирано, без обзира на 
	евентуално нижи погонски напон постројења.

 

Члан 206.

У постројењима за 
	компензацију реактивних снага треба избегавати директно уземљење нулте тачке 
	кондензатора.

 

Члан 207.

Кондензаторе у 
	постројењима треба поставити и уградити тако да се избегну могући штетни 
	међусобни утицаји са суседним деловима постројења.

 

Члан 208.

Одвођење топлоте мора 
	се обезбедити тако да се и при најнеповољнијим условима рада не прекорачи 
	максимална дозвољена температура кондензатора.

Ако се одвођење топлоте 
	не може обезбедити, мора се предвидети одговарајућа заштита са искључењем 
	кондензатора.

 

Члан 209.

Приликом обезбеђења 
	хлађења треба водити рачуна да заједно са расхладним средствима не продру у 
	кондензаторско постројење страна тела која могу умањити изолациони ниво и 
	проузроковати погонске сметње.

 

Члан 210.

Треба омогућити 
	несметан прилаз направама за руковање и обезбедити несметан прилаз за надзор 
	у току погона.

 

Члан 211.

Мора постојати 
	могућност да се кондензатори или склоп са којим они чине нераздвојну целину, 
	потпуно електрично одвоје од осталих делова постројења у погону.

 

Члан 212.

Прекидачи за 
	кондензаторе треба, по могућству, да истовремено искључују све полове. При 
	избору прекидача посебно треба имати у виду отежане услове за прекидање 
	капацитивних оптерећења.

 

Члан 213.

За укључење и искључење 
	кондензатора не смеју се употребити прекидачи код којих није обезбеђено брзо 
	покретање контакта помоћу одговарајућих механичких направа, као што су: 
	опруге, замајци, ваздух под притиском и слично. На тај или на неки други 
	начин треба обезбедити да прекидачи искључују кондензаторске батерије без 
	повратног паљења лука.

 

Члан 214.

Ако постоји опасност од 
	недопустивих струјних удара при паралелном укључењу или искључењу више група 
	кондензатора, треба предвидети допунске уређаје за ограничење тих струја. 
	Допунске уређаје треба употребити ако су проводници за паралелно повезивање 
	кондензаторских група толико кратки да се при називној струји најмање 
	кондензаторске групе на њима напон повећа за мање од 0,1% вредности називног 
	напона.

Допунски уређаји из 
	става 1. овог члана нису неопходни ако произвођач кондензаторских елемената 
	и прекидача у атестима гарантује беспрекоран рад постројења.

 

Члан 215.

Кондензатори морају 
	имати направе за сигурно и безопасно пражњење.

 

Члан 216.

За пражњење 
	кондензатора уграђених у склопу са другим направама (као што су: мотори, 
	енергетски трансформатори, мерни трансформатори, активни и индуктивни отпори 
	или направе које се прикључују аутоматски при искључењу кондензатора), могу 
	послужити те направе.

 

Члан 217.

Ако постоји опасност 
	појаве високих пренапона при пражњењу кондензатора преко мерних напонских 
	трансформатора, треба користити двополно изоловане трансформаторе у спрези 
	"V", прикључене само између фазних проводника, а избегавати једнополно 
	изоловане трансформаторе.

 

Члан 218.

Временска константа 
	пражњења не сме бити изнад 90 секунди, ако је у питању трајна спрега 
	кондензатора са отпором за пражњење.

 

Члан 219.

Ако се кондензатор 
	празни преко отпора само кад је искључен, отпорник за пражњење мора бити 
	димензиониран тако да у року од 10 секунди по искључењу преостали напон не 
	буде изнад 10% ефективне вредности називног напона кондензатора.

 

Члан 220.

Уређаји за аутоматску 
	регулацију треба да буду конструисани тако да до аутоматског укључења не 
	може доћи пре него што преостали напон падне испод 10% ефективне вредности 
	називног напона кондензатора.

Отпорнике за пражњење 
	треба димензионирати тако да њихова механичка и термичка напрезања остану у 
	дозвољеним границама, односно да у редовном погону не настане њихово 
	оштећење.

 

Члан 221.

Отпорнике за пражњење 
	треба димензионирати тако да њихова механичка и термичка напрезања остану у 
	дозвољеним границама, односно да у редовном погону не настане њихово 
	оштећење.

 

Члан 222.

Уређаје за заштиту 
	кондензатора треба предвидети по врсти и обиму који одговарају потребама за 
	обезбеђење уредног погона кондензатора, а према условима постројења у 
	погону.

 

Члан 223.

Ради заштите од 
	унутрашњих разарања, треба, по потреби, употребљавати уређаје за заштиту од 
	кратких спојева, термичког дејства струје, несиметрије и пренапона.

 

Члан 224.

Заштита од додира мора 
	се обезбедити довољним заштитним размацима и одговарајућим ограђивањем 
	делова под напоном.

 

Члан 225.

Кондензатори са 
	припадајућим конструкцијама, чија су кућишта за време погона под напоном, 
	морају бити упадљиво обојени и означени таблицама које на то упозоравају.

 

Члан 226.

На прилазу кондензатора 
	који немају уређаје за аутоматско пражњење при искључењу морају бити 
	постављене упадљиве таблице за упозорење, са натписом: "Пази! Не додируј пре 
	него што испразниш, кратко спојиш и уземљиш кондензаторе!".

 

Члан 227.

Таблице за упозорење 
	морају се поставити и кад кондензатори имају уређаје за аутоматско пражњење, 
	ако је време пражњења дуже од 60 секунди. На таблицу за упозорење мора се 
	унети и податак о времену пражњења.

 

Члан 228.

Уређаје за 
	сигнализацију, мерење и управљање треба предвидети према потребама за 
	одржавање исправног погона.

Положај и начин 
	уграђивања уређаја из става 1. овог члана треба да буде такав да се надзор, 
	одржавање и руковање њима може вршити безбедно и без тешкоћа у току погона.

 

5. Усмерачи

 

Члан 229.

Усмерачи са 
	припадајућим прибором морају испуњавати савремене услове за грађење направа 
	те врсте.

 

Члан 230.

Сваки усмерач мора 
	имати натписну плочицу са постојаним и разговетно убележеним битним подацима 
	о направи.

 

Члан 231.

Усмерач и припадајући 
	прибор треба димензионирати и опремити тако да издрже сва напрезања која се 
	могу јавити у погону, без оштећења или погоршања погонских карактеристика.

 

Члан 232.

Ако се предвиђа 
	паралелан рад више усмерача, за такав рад морају бити испуњени услови.

 

Члан 233.

Усмерач треба поставити 
	и уградити тако да околни делови постројења не утичу неповољно на његов 
	погон, погонске способности и век трајања.

Сам усмерач треба 
	обезбедити да не угрожава погон суседних делова постројења.

 

Члан 234.

Усмерач мора бити 
	уграђен и опремљен одговарајућим уређајима тако да буде обезбеђено довољно 
	одвођење топлоте да би његова температура остала у дозвољеним границама. При 
	том треба предузети мере да заједно са расхладним средством не продру до 
	осетљивих делова уређаја страна тела која могу проузроковати оштећења или 
	онемогућити исправан погон усмерача.

Ако се хлађење усмерача 
	врши водом, треба предвидети и мере за заштиту од корозије.

 

Члан 235.

У постројењима са 
	великим једносмерним струјама треба обратити посебну пажњу на стабилност 
	делова конструкције постројења који су изложени утицају јаких магнетних 
	поља.

 

Члан 236.

Треба предузети посебне 
	мере за ограничење штетног дејства усмерачког постројења на оближње 
	телекомуникационе уређаје.

 

Члан 237.

Мора постојати 
	могућност да се усмерачи потпуно електрично одвоје од осталих делова 
	постројења под напоном.

 

Члан 238.

Уређаје за заштиту 
	усмерача треба обезбедити у обиму и по врсти, који одговарају потребама за 
	обезбеђење исправног погона, а зависно од величине и намене постројења.

 

Члан 239.

Поред аутоматске 
	заштите од преоптерећења, треба предвидети и заштиту од разарања усмерача 
	приликом појаве кварова.

У случају сметњи у раду 
	самог усмерача, треба обезбедити аутоматско искључење усмерача од свих 
	делова под напоном. Ако је искључена могућност повратног напајања са стране 
	једносмерног напона, довољно је обезбедити искључење само са стране напајања 
	наизменичном струјом.

 

Члан 240.

Усмерач мора бити 
	постављен тако да је искључена могућност случајног додира делова под 
	напоном, или ако то није изводљиво да је при случајном додиру делова под 
	напоном искључена свака опасност. Ово се постиже или уграђивањем делова под 
	напоном уз обезбеђење довољних заштитних размака, или изоловањем пода, 
	зидова и свих делова који су уземљени а налазе се на домашају усмерача и 
	припадајућих делова под напоном.

 

Члан 241.

Делови усмерачког 
	постројења који су изложени додиру, а у погону су трајно под напоном према 
	земљи или могу доћи под напон у случају квара, морају бити уочљиво 
	обележени.

 

Члан 242.

Сви уређаји за заштиту, 
	мерење и управљање, као и други прибор конструктивно повезан са деловима 
	усмерача под напоном, морају бити на сигуран начин изоловани тако да је 
	обезбеђено контролисање, одржавање и руковање постројењем.

 

Члан 243.

Уређаје за надзор, 
	регулисање и командовање треба предвидети према величини и значају 
	постројења.

 

Члан 244.

Положај и начин 
	уграђивања уређаја за надзор, регулисање и командовање морају бити такви да 
	се погон може вршити безбедно и без тешкоћа.

 

6. Прекидачи, 
	растављачи и осигурачи (расклопне направе)

 

Члан 245.

Прекидачи, растављачи и 
	осигурачи (расклопне направе) морају испуњавати услове за грађење савремених 
	направа за прекидање електричних струја и растављање делова постројења.

 

Члан 246.

Свака расклопна направа 
	мора имати натписну плочицу на којој су постојано и разговетно исписани сви 
	битни подаци о направи. Натписна плочица треба да је постављена тако да се 
	на њој исписани подаци могу лако и безбедно прочитати, по могућности и без 
	искључења напона.

 

Члан 247.

Расклопна направа треба 
	да је димензионирана тако да може испуњавати све услове рада постројења у 
	редовном погону, без оштећења или погоршања погонских карактеристика. 
	Напрезања којима је направа у погону изложена услед напонских и струјних 
	оптерећења, као и трајних и прелазних оптерећења (укључење, искључење, 
	кратки спојеви), не смеју премашити дозвољене вредности за које је направа 
	конструисана.

 

Члан 248.

Ако су максимално 
	очекиване снаге кратког споја у постројењу изнад називне снаге искључења 
	прекидача, он се сме уградити само под условом да су предузете мере које 
	спречавају аутоматско искључење свих оптерећења која прелазе дозвољену 
	називну снагу прекидача.

 

Члан 249.

Ако максималне струје 
	укључења у постројењу прелазе називну вредност струје укључења прекидача, он 
	се може уградити само под условом да су предузете допунске мере које 
	обезбеђују сигурност лица и околних направа у постројењу, нпр. постављање 
	запорног органа за спречавање укључења на кратак спој, сигурне заштитне 
	преграде, даљинског управљања прекидачем са безбедног места и сл.

 

Члан 250.

На кратким огранцима у 
	постројењу за које су прикључене направе које пригушују снагу кратког споја, 
	могу се изузетно уградити прекидачи називне снаге искључења која је мања од 
	максималне снаге кратког споја у постројењу, ако при том није угрожена 
	безбедност људи и ако је вероватноћа појаве кратког споја на вези од 
	прекидача до направе практично искључена (кратки проводници уз сигурну 
	изолацију).

Пригушена снага кратког 
	споја не сме бити изнад називне вредности снаге искључења прекидача.

 

Члан 251.

Расклопне направе 
	морају бити постављене и уграђене тако да не угрожавају суседне делове 
	постројења.

 

Члан 252.

Прикључни водови морају 
	бити изведени тако да у довољној мери изолују суседне делове постројења од 
	преношења штетних механичких потреса проузрокованих радом расклопне направе 
	уз обезбеђење довољне стабилности према максималним напрезањима која се у 
	току погона могу појавити у постројењу.

 

Члан 253.

Мора се омогућити 
	слободан излазак паре и гасова који се јављају при раду расклопне направе, 
	при чему треба имати у виду изолацију суседних делова постројења који могу 
	бити изложени дејству паре или гасова.

 

Члан 254.

У постројењима у 
	зградама код којих је максимална снага кратког споја изнад 200 MVA, отвори 
	ћелија у којима су смештени прекидачи са великом садржином уља не смеју бити 
	управљени ка просторијама или пролазима који су намењени за јавни саобраћај.

 

Члан 255.

Погодним мерама треба 
	омогућити безбедно коришћење излаза и степеништа при појави пожара и 
	спречити разливање уља по постројењу.

 

Члан 256.

Растављачи, растављачи 
	за уземљење и њихови погони морају бити израђени и постављени тако да је 
	искључена свака могућност ненамерне промене положаја раставних уређаја, на 
	пример: неконтролисаним покретом руке, услед потреса, услед механичког 
	дејства струје кратког споја или из других узрока.

 

Члан 257.

Код комбинованих 
	конструкција растављача са растављачима за уземљење, механизми за покретање 
	морају бити спрегнути тако да не могу бити истовремено укључена оба 
	растављача, односно да је при укључењу једног од њих механички укочен 
	механизам за покретање другог.

 

Члан 258.

Прекидачи и растављачи 
	чија је називна струја мања од оптерећења која могу настати у постројењу у 
	току погона, морају бити допунским мерама заштићени од рада под условима 
	који прелазе границе њихових називних оптерећења.

 

Члан 259.

Према условима места 
	уграђивања расклопних направа, морају се предузети мере за заштиту од додира 
	делова под напоном на местима уграђивања предвиђене у чл. 55. до 65. овог 
	правилника.

 

Члан 260.

Погонске полуге за 
	уземљене прекидаче и растављаче на стубовима морају бити изоловане умецима 
	који су димензионирани за пун ниво изолације направе тако да пружају потпуну 
	механичку и електричну сигурност при руковању.

Манипулативна ручица са 
	припадајућим електрично проводљивим деловима мора бити уземљена.

 

Члан 261.

За прекидаче чија 
	називна снага искључења прелази 200 MVA, а темена вредност струје укључења 
	10 kA, није дозвољено непосредно ручно укључење и искључење на лицу места, 
	ако погон прекидача нема акумулатор енергије који обезбеђује брзо и безбедно 
	укључење и искључење.

 

Члан 262.

Ради обезбеђења од 
	случајног или погрешног укључења, погони направа који служе за уземљење или 
	електрично растављање појединих делова постројења од осталих делова под 
	напоном морају имати уређаје за блокирање или закључавање.

 

Члан 263.

Ако прекидачи имају 
	моторни погон са уређајем за аутоматско поновно укључење, треба спречити 
	могућност нежељеног учесталог укључења и искључења.

 

Члан 264.

Уређаје за 
	сигнализацију и управљање треба предвидети према потребама за одржавање 
	исправног погона, безбедност лица која рукују постројењем и безбедност 
	околине.

 

Члан 265.

На прекидачима који 
	имају ручни погон, смер кретања погона мора бити уочљиво обележен.

У истом постројењу за 
	све прекидаче или растављаче исте конструкције треба да буде исти смер и 
	начин покретања погона.

 

Члан 266.

Положај сваког 
	прекидача и растављача мора бити сигурно приказан и уочљив непосредно на 
	лицу места, а при даљинском управљању - и на месту са кога се врши управљање 
	одговарајућом направом.

 

Члан 267.

Растављачи морају имати 
	двополно управљање да би се отклонило погрешно дејство њиховог механизма за 
	даљинско покретање.

Од услова из става 1. 
	овог члана може се одступити ако је на други начин искључена могућност 
	погрешног покретања растављача.

 

7. Одводници 
	пренапона

 

Члан 268.

Одводници пренапона 
	морају испуњавати савремене услове за грађење направа за заштиту од 
	пренапона.

 

Члан 269.

Сваки одводник мора 
	имати лако уочљиву натписну плочицу на којој су постојано и разговетно 
	исписани битни подаци о одводнику.

 

Члан 270.

Називни напон одводника 
	треба да је што нижи, али не сме бити нижи од највишег фазног напона мреже 
	на месту на коме се одводник поставља. Највиши фазни напон мреже добија се 
	кад се највиши линијски напон мреже помножи коефицијентом уземљења мреже на 
	том месту. При утврђивању највишег фазног напона мреже треба узети у обзир и 
	могућа повишења напона мреже због залетања турбина или због наглог 
	растерећења.

Називну струју 
	растерећења треба одабрати према значају постројења, значају и цени коштања 
	заштићене опреме, оцени величине струје најтежег растерећења кроз одводник, 
	висини пренапона погонског порекла у постројењу, изокерауничког нивоа и сл.

При избору одводника 
	мора се посебно водити рачуна о заштитном нивоу који одводник треба да 
	обезбеди да би у потпуности били испуњени захтеви координације изолације. 
	Ова одредба је од посебног значаја за постројења чији изолациони ниво не 
	одговара правилима координације изолације.

За постројења на висини 
	већој од 1000 m потребно је посебно размотрити избор одводника.

 

Члан 271.

Одводник треба 
	поставити што ближе кључном уређају у постројењу који треба заштитити, 
	водећи при том рачуна и о заштити осталих уређаја. У пространијим 
	постројењима треба, по потреби, поставити више група одводника.

 

Члан 272.

При постављању 
	одводника треба водити рачуна о измени распореда електричног поља око 
	одводника, због присуства околних предмета и утицаја на заштитне 
	карактеристике одводника. У том погледу треба се у потпуности руководити 
	упутствима произвођача.

 

Члан 273.

Одводник треба 
	прикључити на вод и на уземљење што краћим и непосреднијим везама.

 

Члан 274.

Заштита од опасног 
	напона додира при реаговању одводника мора се обезбедити начином уграђивања 
	или ограђивања одводника.

 

Члан 275.

При постављању 
	одводника ван закључаних електричних погонских просторија, морају бити 
	заштићена лица од повреда услед неисправног рада одводника (нпр. избором 
	погодне конструкције одводника или погодног положаја за постављање одводника 
	или постављањем заштитне мреже).

 

Члан 276.

Уређаји за регистровање 
	или бројање реаговања одводника не смеју утицати на заштитне карактеристике 
	одводника и морају бити способни да пропуштају струју растерећења одводника.

Ако нису конструктивни 
	део одводника, уређаји из става 1. овог члана морају носити ознаку 
	произвођача и називне струје растерећења одводника.

Читање бројчаника 
	уређаја из става 1. овог члана мора бити могуће и за време редовног погона 
	постројења.

 

8. Водови и 
	прикључци

 

Члан 277.

Водови и прикључци 
	електричне мреже у склопу постројења морају бити изведени у складу са 
	важећим југословенским стандардима.

 

Члан 278.

Ако овим правилником 
	није друкчије одређено, на надземне водове примењује се Правилник о 
	техничким мерама за изградњу надземних електроенергетских водова.

 

Члан 279.

Водови и прикључци 
	морају бити димензионирани и изведени тако да могу бити приметних оштећења и 
	трајних деформација поднети сва електрична и механичка напрезања која могу 
	наступити у току погона постројења чији су саставни део.

Врсту вода треба 
	одабрати тако да се обезбеди исправан погон у специфичним условима одређеног 
	постројења, уз рационално коришћење материјала.

При одабирању 
	материјала и димензионирању делова конструкције морају се одредити: називни 
	напон, врста и изолациона вредност материјала за изолацију, максимална 
	дозвољена термичка и механичка напрезања сваког елемента вода, као и 
	минимални степен сигурности односно чврстоће одговарајућих делова или 
	склопова.

 

Члан 280.

Изолаторе голих водова 
	који су под напоном према земљи и према суседним деловима треба одабрати с 
	обзиром на врсту постројења - у згради или на отвореном простору, климатске 
	услове, напон и потребну механичку чврстоћу.

 

Члан 281.

Материјал голих 
	проводника, величину и облик пресека и размак тачака ослонаца треба одабрати 
	према дозвољеним механичким и термичким напрезањима услед дејства 
	максималних струја и спољашњих сила, које би могле оптеретити проводнике у 
	погону. При том изазване деформације проводника не смеју прелазити границе 
	еластичности нити дозвољене границе минималних растојања од суседних делова 
	постројења или земље (члан 282).

 

Члан 282.

Најмање дозвољени 
	размаци између голих проводника и других изолацијом непокривених делова 
	постројења под напоном према земљи или суседним деловима постројења дати су, 
	зависно од ступња изолације, у следећој таблици VIII:

 

Таблица VIII





Ступањ 
				изолације (JUS N.B0.031)


Највиши 
				погонски напон мреже у kV


Подносиви 
				ударни напон изолације у kV


Минимални 
				размак према уземљеним деловима у mm




Si


3,6

 


3,6


45


60




Si


7,2

 


7,2


60


90




Si


12

 


12


75


120




Si


24

 


24


125


220




Si


38

 


38


170


320




Si


72,5

 


72,5


325


630




Si


123

 


123


550


1 150




Si


123


ѕ


123


450


920




Si


245

 


245


1 050


2 300




Si


245


ѕ1


245


900


1 960




Si


420


ѕ2


420


1 550


3 300




Si


420


ѕ3


420


1 425


3 050




 

Вредности дате у 
	таблици VIII важе за постројења на надморској висини до 1.000 m. На 
	надморској висини преко 1.000 до 3.000 m, минимални размак треба повећати за 
	1,25% за сваких 100 m.

Минимални размаци 
	наведени у таблици VIII заснивају се на најнеповољнијим условима у погледу 
	промене ваздушног притиска, температуре и влаге. Препоручује се повећање 
	размака:

- ако су постројења на 
	отвореном простору, и то за највише погонске напоне до 38 kV;

- ако је конфигурација 
	делова под напоном и уземљених делова посебно неповољна. У таквом случају 
	треба конструкцију испитивати ударним напоном на одговарајућем моделу;

- ако се на сваки начин 
	намеравају спречити прескоци на извесним деловима постројења (на пример на 
	сабирницама);

- ако је повећање 
	минималних размака потребно из разлог сигурности (опасност од животиња, од 
	додира страних лица итд.).

Смањени ступањ 
	изолације има у ознаци додатак "ѕ" и сме се употребљавати само у мрежама са 
	ефикасно уземљеном неутралном тачком.

Као подносиви ударни 
	напон изолације сматра се највиши напон индустријске фреквенције, који 
	уређаји под одређеним условима испитивања морају поднети без прескока или 
	пробоја односно оштећења.

 

Члан 283.

Ако припадају 
	електроенергетским системима који могу бити у асинхроном погону, за суседне 
	проводнике истог ступња изолације, морају се обезбедити минимални размаци за 
	20% већи од вредности предвиђене у таблици VIII из члана 282. овог 
	правилника.

За суседне проводнике 
	односно делове по напоном различитих ступњева изолације, морају се 
	обезбедити минимални размаци који су за 20% већи од минималних размака датих 
	у таблици VIII из члана 282. овог правилника, који одговарају систему вишег 
	ступња изолације.

 

Члан 284.

За проводнике у саставу 
	оклопљених постројења нису обавезни минимални размаци према таблици VIII из 
	члана 282. овог правилника, ако за таква постројења постоје атести о 
	чврстоћи при свим условима погона за који су та постројења предвиђена.

 

Члан 285.

При одређивању 
	димензија изолованих проводника и каблова морају се посебно узети у обзир 
	услови за одвођење топлоте (начин полагања, топлотна проводљивост средине и 
	топлота коју одају суседни водови или направе), као и напрезања 
	проузрокована ударним струјама кратког споја.

 

Члан 286.

Спојеви и прикључци 
	морају бити димензионирани тако да обезбеђују довољну електричну 
	проводљивост и механичку чврстоћу уз одвођење топлоте, ради спречавања 
	недозвољеног загревања и преноса топлоте на осетљиве прикључне делове 
	електричних направа.

 

Члан 287.

Водови морају бити 
	начињени и постављени тако да њихов погон не утиче штетно на суседне делове 
	постројења или околине. При постављању водова и прикључака мора се водити 
	рачуна и о томе да се избегне штетан утицај околине на водове у погону и на 
	њихову пропусну моћ, изолованост, механичку стабилност и нормалан век 
	трајања.

 

Члан 288.

Одвођење топлоте мора 
	бити у довољној мери обезбеђено и при најнеповољнијим условима који могу 
	наступити у редовном погону, да се не би прекорачила гранична температура 
	дозвољена за одговарајућу врсту вода. При том се морају применити и мере за 
	обезбеђење несметане дилатације.

 

Члан 289.

Вод и прикључке треба 
	обезбедити од повреда или штетног дејства механичких напрезања приликом 
	постављања и услед померања суседних делова постројења, као што су: 
	вибрације обртних машина, механички удари при укључењу и искључењу прекидача 
	и растављача, потреси на мостовима, померање тла на местима укрштања 
	кабловских водова са саобраћајницама и сл.

 

Члан 290.

За заштиту кабловских 
	водова од механичког оштећења, поред арматуре кабла, а ако то захтевају 
	услови на месту полагања, треба спровести и допунске мере обезбеђења вода од 
	напрезања или повреда (змијолико полагање у растреситом материјалу, полагање 
	кроз механички отпорне цеви, покривање опеком, бетонским плочицама и сл.).

Трасу са тачкама битним 
	за оријентацију о положају подземних водова треба обележити на прикладан 
	начин.

 

Члан 291.

При полагању каблова, 
	на местима савијања морају бити обезбеђени довољни полупречници кривина да 
	се не би повредила изолација и заштитни плашт.

Сматра се да је тај 
	услов испуњен, ако су минимални полупречници савијања кабла rm 
	једнаки или већи од следећих вредности које су изражене помоћу спољашњег 
	пречника кабла d:

1) за једножилне 
	каблове са папирном изолацијом, са глатким оловним плаштом или таласастим 
	плаштом од других метала:

rm = 25 x d

2) за једножилне 
	каблове са папирном изолацијом и глатким плаштом од алуминијума за d до 50 
	mm:

rm = 30 x d

3) за вишежилне каблове 
	са папирном изолацијом и глатким оловним плаштом или таласастим плаштом од 
	других метала:

rm = 15 x d

4) за вишежилне каблове 
	са папирном изолацијом и глатким плаштом од алуминијума за d до 50 mm:

rm = 25 x d

5) за једножилне и 
	вишежилне каблове са плаштом од пластичне масе:

rm = 15 x d

 

Члан 292.

Изузетно, савијање 
	непосредно од кабловске главе може се извршити и са мањим полупречником 
	кривине, али не мањим од 50% од вредности из члана 291. овог правилника, ако 
	је при том обезбеђена температура од најмање 30ºC, 
	прикладан калуп за савијање и стручна радна снага.

 

Члан 293.

При полагању каблова у 
	канале или по зидовима, а ако при том није обезбеђено континуелно налегање 
	на подлогу, размаци и конструкције ослонаца морају бити подешени тако да 
	полупречници кривина кабла на местима ослањања не буду мањи од вредности 
	наведених у чл. 291. и 292. овог правилника.

 

Члан 294.

Прикључна места, 
	спојеви и наставци водова треба да буду растерећени од механичких сила које 
	могу умањити њихову предвиђену електричну проводљивост или проузроковати 
	прекид.

Ако растерећење од 
	механичких напрезања није могуће, саставни делови електричних спојница 
	морају, поред захтеване електричне проводљивости, обезбедити и потребну 
	механичку чврстоћу.

 

Члан 295.

Ради спречавања 
	корозије, посебну пажњу треба поклонити електричним спојевима проводника од 
	различитог материјала у постројењима на отвореном простору или у влажним 
	просторијама.

 

Члан 296.

Електрична изолација 
	прикључних места, спојева и наставака не сме имати изолациону вредност мању 
	од оне за коју је вод израђен.

 

Члан 297.

Поред минималних 
	размака код проводника са изолационим омотачем, треба обезбедити и заптивање 
	места на којима је изолациони омотач отворен или прекинут.

Прикључке и уводна 
	места треба извести тако да се вода, која би се појавила услед атмосферских 
	падавина, кондензације или других узрока, не слива низ проводнике ка 
	прикључним местима и местима заптивања.

 

Члан 298.

У условима агресивне 
	атмосфере или земљишта треба употребити проводнике са изолационим омотачем 
	или премазима који су отпорни на утицај такве средине.

 

Члан 299.

Код каблова са металним 
	плаштом који су положени близу постројења са уземљеним погонским колом 
	(трамвај, усмерачка постројења), треба заштитити метални плашт од термичког 
	или електрохемијског дејства лутајућих струја.

 

Члан 300.

Металне плаштеве и 
	друге металне конструкције водова који у редовном погону нису под напоном 
	према земљи треба уземљити.

Посебно треба водити 
	рачуна о исправном спајању металних плаштева и припадајућих арматура на 
	спојницама, рачвама и кабловским главама.

 

Члан 301.

Водови морају бити 
	заштићени од струјних, напонских и других напрезања која прелазе дозвољене 
	границе за које су водови конструисани, ако се та напрезања могу јавити у 
	погону и ако заштита вода није обезбеђена у склопу заштите направе са којом 
	је односни вод спојен.

Заштита из става 1. 
	овог члана треба да буде у складу са наменом и значајем вода у склопу 
	постројења са којима је вод спојен.

 

Члан 302.

Каблови се не смеју 
	полагати у запаљиве материјале или по запаљивим материјалима.

У зградама се морају са 
	каблова одстранити заштитни слојеви од материјала који може преносити пожар.

 

Члан 303.

На местима на којима се 
	енергетски надземни водови и каблови укрштају са постројењима друге врсте 
	или се њима приближавају треба применити одредбе одговарајућих посебних 
	прописа.

 

Члан 304.

Каблове за мерење, 
	сигнализацију, командовање или друга помоћна постројења треба полагати 
	одвојено од каблова високог напона. Тамо где то није изводљиво треба 
	предузети посебне мере које ће их заштитити у случају квара на каблу високог 
	напона (довољни размаци, ватросталне преграде).

 

V. ПОМОЋНА ПОСТРОЈЕЊА

 

1. Уређаји за 
	сопствену потрошњу наизменичне струје

 

Члан 305.

Снага и напон за 
	помоћна постројења, као и трајна и вршна снага при укључењу њихових 
	погонских уређаја и помоћног осветљења, одређују се и димензионирају према 
	потребама односног постројења.

 

Члан 306.

Напон помоћних уређаја 
	не сме бити изнад нити испод дозвољене границе за покретање и погон уклопних 
	и других уређаја. При избору димензија проводника треба водити рачуна о паду 
	напона у водовима.

 

Члан 307.

Одводи за потрошаче, 
	који не припадају помоћним уређајима постројења али се напајају из истог 
	струјног извора, морају имати посебне осигураче.

 

2. Уређаји за 
	сопствену потрошњу једносмерне струје

 

Члан 308.

Акумулаторске батерије 
	смештају се у посебне акумулаторске просторије.

Акумулаторске 
	просторије сматрају се електричним погонским просторијама.

 

Члан 309.

За осветљавање 
	акумулаторских просторија дозвољавају се само флуоресцентне светиљке 
	затворене звоном или светиљке за влажне просторије (непромочиве израде).

 

Члан 310.

Акумулаторске ћелије 
	морају бити појединачно изоловане од носеће конструкције.

Носећа конструкција 
	акумулаторске батерије мора бити изолована од земље двоструким редом 
	изолатора за погонски напон батерије. Изолатори не смеју постати проводљиви 
	под дејством влаге.

 

Члан 311.

Да би се омогућио 
	безбедан рад на батеријама напона изнад 250 V, батерије морају бити окружене 
	ходником који је од земље и од свих делова на потенцијалу земље изолован као 
	и носећа конструкција батерије.

 

Члан 312.

Зидови акумулаторских 
	просторија у којима су смештене батерије напона изнад 250 V морају бити 
	обложени изолованом оградом од летава тако да је искључен истовремени 
	случајан додир делова под напоном и зидова. За изолацију треба употребити 
	високонапонске изолаторе који под дејством влаге не могу постати проводљиви.

Стубове, прозоре и 
	друге батерији блиске конструкције које су на потенцијалу земље треба 
	обезбедити на начин из става 1. овог члана.

 

Члан 313.

Треба предвидети 
	могућност проветравања акумулаторских просторија. За време пуњења 
	акумулаторске батерије потребна је најмање петострука измена ваздуха на час.

 

Члан 314.

У значајнијим 
	постројењима треба помоћу инструмената обезбедити контролу пуњења, напона, 
	оптерећења акумулаторске батерије и стања изолације.

 

Члан 315.

Конструктивним мерама 
	треба акумулаторским просторијама обезбедити потребну заштиту од штетног 
	дејства киселина, прашине и директне сунчане светлости.

 

Члан 316.

На улазним вратима 
	акумулаторских просторија мора бити натпис: "ПУШЕЊЕ ЗАБРАЊЕНО".

 

3. Уређаји за ваздух 
	под притиском

 

Члан 317.

За уређаје за ваздух 
	под притиском, који служе за производњу и расподелу ваздуха под притиском за 
	погон електричних апарата и гашење електричног лука, важе одговарајући 
	посебни прописи.

 

Члан 318.

Уређаји за ваздух под 
	притиском морају бити изведени тако да одговарају потребама разводног 
	постројења у погледу висине притиска, запремине котла, капацитета 
	компресора, пресека цевовода, могућности затварања распореда уређаја и 
	начина извођења уређаја.

 

Члан 319.

Резервоари и цеви за 
	ваздух под притиском морају бити заштићени споља и изнутра од корозије. Они 
	треба да буду израђени од материјала отпорних према корозији или морају бити 
	превучени заштитним средствима. Цеви треба да имају бар изнутра хомогену 
	превлаку од материјала постојаних према корозији, која приликом полагања 
	цеви неће бити оштећена.

 

Члан 320.

Ваздух који долази у 
	компресор мора бити што чистији и сувљи, без прашине и хемијских састојака.

На усисној страни 
	компресора треба поставити одговарајући филтер.

 

Члан 321.

Уређаји за ваздух под 
	притиском треба да буду изведени тако да су места за одводњавање уређаја 
	лако приступачна.

 

Члан 322.

Цевоводи који су стално 
	под притиском морају бити заштићени од утицаја електричног лука.

 

Члан 323.

Сви делови уређаја за 
	ваздух под притиском којима се у редовном погону рукује или који се 
	контролишу, морају без опасности по лица бити приступачни чак и кад је 
	високонапонско постројење под напоном.

 

Члан 324.

Уређаји за ваздух под 
	притиском треба да буду изведени тако да се могу лако спровести сва 
	прописана испитивања тих уређаја.

 

Члан 325.

Цевоводи са електричним 
	уређајима и резервоарима за ваздух под притиском морају бити обезбеђени 
	направама за затварање.

 

Члан 326.

Контролу притиска 
	уређаја за ваздух под притиском треба обезбедити помоћу сигналних уређаја.

 

4. Сигнални уређаји

 

Члан 327.

Сигнални уређаји за 
	показивање положаја укључења и за јављање сметњи на направама, деловима 
	постројења и др. треба у оквиру истог постројења да буду израђени по 
	јединственим начелима.

Сигнали треба да буду 
	јасно распоређени и означени.

 

Члан 328.

Ако поремећај у 
	дејствовању сигналних уређаја може да угрожава лица или постројења, сигналне 
	уређаје треба опремити и поставити тако да, приликом поремећаја у сопственом 
	струјном колу или извору енергије, укажу на поремећај звучно или на неки 
	други начин.

 

Члан 329.

Сигнални уређаји морају 
	бити изведени и постављени тако да не може доћи до погрешних сигнала при 
	било каквом квару који настане у погону.

Слање сигнала треба да 
	побуди непосредно онај уређај на чији се положај треба да укаже сигналом. 
	Одашиљачи сигнала треба да су, по могућству, постављени тако да се могу 
	посматрати без опасности.

 

Члан 330.

Сијалица која сигналише 
	да се у високонапонској ћелији може слободно радити сме да светли само кад 
	је та ћелија искључена у свим половима и са свих страна.

 

Члан 331.

Сигнални уређаји који 
	сигналишу погонско стање постројења морају имати сопствени сигнални вод.

У сигнално струјно 
	коло, осим релеја, не смеју бити укључене никакве друге направе.

Сигнални водови могу се 
	искључивати и једнополно.

 

Члан 332.

Сигнални пријемник сме 
	показивати коначан положај прекидача или других направа тек кад је тај 
	положај постигнут.

 

Члан 333.

Електрична или 
	пнеуматска заштита од погрешног руковања изводи се тако што се уређаји могу 
	укључити односно искључити само кад је магнет за блокирање побуђен или кад 
	ваздух под притиском дејствује на вентил за блокирање.

 

Члан 334.

Сигнални уређаји за 
	јављање опасности или сметњи морају бити изведени тако да се врста и место 
	опасности или сметње јасно распознају.

 

Члан 335.

Одредбе чл. 327. до 
	334. овог правилника односе се и на сигналне водове за ваздух по притиском и 
	на њихов извор - компресор.

 

VI. ПОГОНСКЕ И ДРУГЕ 
	ПОСЕБНЕ ПРОСТОРИЈЕ

 

Члан 336.

На погонске и друге 
	посебне просторије примењују се одредбе главе III овог правилника, уколико 
	нису у супротности са одредбама ове главе.

 

1. Затворене 
	електричне погонске просторије

 

Члан 337.

У затвореним 
	електричним погонским просторијама као заштита од случајног додира сматрају 
	се: преградни зид између ћелија разводног постројења, заштитне мреже, чврсте 
	и добро причвршћене ограде, дрвене летве које могу да се изваде, уређаји за 
	аутоматско искључење и блокирање, који омогућују приступ деловима постројења 
	под напоном. Употреба металних ланаца као заштита дозвољена је само ако је 
	при употреби искључена могућност случајног додира делова под напоном и ако 
	су ланци уземљени.

 

Члан 338.

Врата затворених 
	електричних погонских просторија треба да се изнутра отварају само кваком, а 
	споља само специјалним кључем. Врата предвиђена за излаз у случају опасности 
	треба да се лако отварају и не треба да имају никакву браву нити кључеве.

Врата морају бити 
	отпорна према ватри и морају се отварати према спољном простору.

 

Члан 339.

Прилази затвореним 
	електричним погонским просторијама морају бити означени таблицом за 
	упозорење са стрелицом.

У прилазе из става 1. 
	овог члана убрајају се и врата високонапонских ћелија (за прекидаче или 
	трансформаторе) која воде непосредно на отворени простор или у друго 
	погонско постројење.

 

2. Погонске 
	просторије

 

Члан 340.

У погонским 
	просторијама са разгранатим електроенергетским инсталацијама треба да 
	постоји могућност да се у случају опасности за време погона могу делимично 
	или потпуно искључити електрични уређаји.

 

3. Влажне, мокре и 
	сличне погонске просторије

 

Члан 341.

У влажним, мокрим и 
	сличним погонским просторијама смеју се употребљавати само каблови. Уграђена 
	опрема треба да је отпорна према дејству влаге (воде).

 

4. Електричне 
	погонске просторије у настањеним зградама

 

Члан 342.

Трансформатори морају 
	имати сигурну заштиту од преоптерећења и прекомерног загревања.

 

Члан 343.

Електричне погонске 
	просторије морају бити закључане.

Електричне погонске 
	просторије не смеју имати отворене отворе и друге просторије.

Зидови, подови, 
	таванице, канали и врата електричних погонских просторија морају бити од 
	тешко запаљивог материјала. Ако су у просторији смештени трансформатори у 
	уљу, таква просторија мора бити од незапаљивог материјала.

 

Члан 344.

Електричне погонске 
	просторије морају бити размештене и проветраване тако да температура 
	ваздуха, ако се он употребљава за хлађење, не прелази највишу температуру 
	која је дозвољена за уређаје и да настали гасови могу неометано да се 
	разиђу.

 

Члан 345.

Из електричних 
	погонских просторија ваздух и гасови треба да излазе непосредно на отворени 
	простор.

Отвори морају бити 
	постављени тако да на местима на којима се врши саобраћај не угрожавају 
	пролазнике.

 

Члан 346.

Цевоводи који не 
	припадају електричним погонским просторијама не смеју се постављати кроз 
	такве просторије.

 

5. Пожаром угрожене 
	погонске просторије и складишта

 

Члан 347.

Електричне машине, 
	трансформатори, регулациони уређаји, прекидачи, осигурачи, прикључне направе 
	и слични апарати у којима из погонских разлога настаје струјно прекидање и 
	загревање, могу се у пожаром угроженим погонским просторијама употребљавати 
	само ако су конструкцијом или другим сигурним мерама одвојени од запаљивих 
	материјала који могу проузроковати пожар.

Под сигурним мерама 
	подразумева се и извођење при коме се онемогућује односно отежава долазак 
	страних тела до голих проводника или обртних делова електричних машина.

Ради хлађења електричне 
	машине треба омогућити несметан довод довољне количине ваздуха.

 

Члан 348.

Употребу прикључних 
	направа у просторијама са лако запаљивим материјалом (сено, слама, боје, 
	бензин и сл.) треба, по правилу, избегавати. Ако то није могуће, у 
	постројењима наизменичне струје препоручује се употреба мотора са кратко 
	спојеним ротором.

Ако преносиви мотори за 
	променљиве месне услове нису заједно са својим прибором уграђени у возила 
	или сличне уређаје и са свих страна затворени, препоручује се употреба 
	мотора са кратко спојеним ротором.

 

Члан 349.

Употреба голих 
	проводника забрањена је. Изоловани водови морају бити положени у цевима, 
	односно као каблови или као водови за влажне просторије.

 

Члан 350.

Водови у пожаром 
	угроженим погонским просторијама морају се заштитити од механичког оштећења.

 

Члан 351.

У складиштима сена, 
	сламе и сл. треба водове полагати само ако је то неопходно. За ту сврху 
	треба употребити оловне каблове или водове за влажне просторије, и 
	распоредити их тако да буду што краћи.

 

Члан 352.

Светиљке у близини 
	запаљивих материјала треба тако поставити да се спречи додир загрејаних 
	делова светиљке са запаљивим материјалом.

 

6. Експлозијом угрожене 
	погонске просторије и складишта

 

Члан 353.

За извођење постројења 
	у погонским просторијама и складиштима који су експлозијом угрожени важе 
	Прописи о електричним постројењима на надземним местима угроженим од 
	експлозивних смеша (Додатак "Службеног листа СФРЈ", бр. 18/67), који су 
	саставни део Правилника о електричним постројењима на надземним местима 
	угроженим од експлозивних смеша ("Службени лист СФРЈ", бр. 18/67 и 28/70).

 

VII. СПЕЦИЈАЛНА 
	ЕЛЕКТРИЧНА ПОСТРОЈЕЊА

 

Члан 354.

На специјална 
	електрична постројења примењују се, поред одредаба главе III овог 
	правилника, и одредбе ове главе.

 

1. Оклопљена и 
	слична постројења

 

Члан 355.

Врата оклопљеног или 
	сличног постројења која су споља приступачна смеју се отварати само 
	специјалним кључевима.

 

Члан 356.

У оклопљеним 
	постројењима најмањи размаци између делова под напоном и уземљених делова 
	постројења могу бити мањи од размака наведених у члану 39. овог правилника, 
	ако произвођач у атесту потврди сигурност таквих постројења.

 

2. Станице за 
	испитивање и огледе и лабораторије

 

Члан 357.

Сталне станице за 
	испитивање и огледе морају бити окружене чврстом међом (зидом или оградом) 
	која мора да буде означена таблицама за упозорење и светиљкама жуте боје.

Покретне станице за 
	испитивање и огледе и мерна возила морају имати уочљиву ограду (преграду, 
	ужад или сл.) ради упозорења.

 

Члан 358.

У сталним станицама за 
	испитивање и огледе, поља у којима се ради под напоном морају бити ограђена 
	од суседних поља, ако се у њима истовремено врше помоћни и припремни радови.

 

Члан 359.

Ако у станицама за 
	испитивање и огледе и у лабораторијама помоћни водови или апарати нису 
	заштићени од случајног додира, пролази и простор за рад треба да буде 
	довољно широки.

 

3. Постројења за 
	погонска испитивања и привремена постројења

 

Члан 360.

На постројења која 
	служе само за погонска испитивања не морају се примењивати одредбе главе II 
	и одредбе чл. 55. до 65. овог правилника, ако се испитивање врши под 
	стручним надзором.

 

Члан 361.

Привремена постројења 
	морају бити означена таблицама за упозорење и ограђена заштитном оградом, 
	заштитном оплатом или сл., ради спречавања приступа непозваним лицима. Та 
	постројења треба, по потреби, закључавати.

 

VIII. ПРЕЛАЗНЕ И 
	ЗАВРШНЕ ОДРЕДБЕ

 

Члан 362.

Одредбе овог правилника 
	не односе се на електроенергетска постројења изнад 1000 V која су изграђена 
	пре ступања на снагу овог правилника.

 

Члан 363.

Извођење 
	електроенергетских постројења изнад 1000 V започето пре дана ступања на 
	снагу овог правилника, као и извођење постројења за чије је грађење издато 
	одобрење пре дана ступања на снагу овог правилника а чије извођење отпочне у 
	року од шест месеци од дана ступања на снагу овог правилника, може се 
	наставити односно завршити по одредбама Правилника о техничким мерама за 
	електроенергетска постројења изнад 1000 V ("Службени лист СФРЈ", бр. 14/67 и 
	13/69).

На проширење постојећих 
	електроенергетских постројења изнад 1000 V могу се применити одредбе прописа 
	по којима су односна постројења грађена.

 

Члан 364.

Даном ступања на снагу 
	овог правилника престаје да важи Правилник о техничким мерама за 
	електроенергетска постројења изнад 1000 V ("Службени лист СФРЈ", бр. 14/67 и 
	13/69).

 

Члан 365.

Овај правилник ступа на 
	снагу осмог дана од дана објављивања у "Службеном листу СФРЈ".

 

 

Бр. 
	2066/3

11. 
	новембра 1973. године


	Београд


	Савезни секретар

за 
	привреду,


Бошко Димитријевић, 
	с. р.