ЗАКОН
о давању гаранције Републике Србије у корист Banca Intesa AD Beograd, Societe General Srbija a.d. Beograd, Hypo-Alpe-Adria Bank a.d. Beograd, Erste Bank а.d. Novi Sad, Комерцијалне банке а.д. Београд и Unicredit Bank Srbija a.d. Beograd по задужењу Јавног предузећа „Србијагас” Нови Сад

"Службени гласник РС", број 50 од 8. јула 
				2011.
 
 
Члан 1.
Република Србија преузима обавезу да као гарант измири обавезе Јавног предузећа „Србијагас” Нови Сад (у даљем тексту: „Корисник кредита”) по динарском дугорочном кредиту са валутном (евро) клаузулом одобреном од стране групе понуђача коју чине: Banca Intesa AD Beograd, Societe General Srbija a.d. Beograd, Hypo-Alpe-Adria Bank a.d. Beograd, Erste Bank а.d. Novi Sad и Комерцијална банка а.д. Београд, у износу који не може бити већи од динарског износа индексираног према износу од 180.000.000 евра (словима: стоосамдесет милиона евра), увећаног за износ припадајуће уговорене камате, накнада и трошкова и по динарском дугорочном кредиту са валутном (евро) клаузулом одобреном од стране UniCredit Bank Srbija a.d. Beograd, у износу који не може бити већи од динарског износа индексираног према износу од 30.000.000 евра (словима: тридесет милиона евра), увећаног за износ припадајуће уговорене камате, накнада и трошкова. 
Члан 2.
Гаранцију из члана 1. овог закона Република Србија (у даљем тексту: „Гарант”) издаје у корист Корисника кредита, на име обавеза из Уговора о дугорочном наменском кредиту бр. В/У-4/2011, одобреног од стране групе понуђача коју чине: Banca Intesa AD Beograd, Societe General Srbija a.d. Beograd, Hypo-Alpe-Adria Bank a.d. Beograd, Erste Bank а.d. Novi Sad и Комерцијална банка а.д. Београд и Уговора бр. Р 1487/11, одобреног од стране UniCredit Bank Srbija a.d. Beograd (у даљем тексту: „Банке”), закључених између Корисника кредита и Банака, дана 6. јуна 2011. године (у даљем тексту: „Уговори”).
Гарант овим неопозиво и на први позив гарантује да ће измирити дуг Корисника кредита према Банкама, односно свих плативих износа о њиховом доспећу, у свему на начин и у складу са условима из Уговора, са роком важности који ће бити дужи за месец дана од рока доспећа кредита, чиме се ствара обавеза отплате дуга насталa по основу Гаранције да плати доспелу а неизмирену обавезу уколико Корисник кредита не изврши ту своју обавезу благовремено, у складу са Уговорима. 
Уколико Гарант не изврши своје обавезе у року који је наведен у ставу 2. овог члана, Банке ће имати право да прогласе доспелим све износе који су плативи у складу са одредбама Уговора.
У случају активирања ове гаранције, Гарант се обавезује да ће обезбедити у буџету за одговарајућу фискалну годину средства неопходна за извршавање преузетих обавеза по овој гаранцији.
Члан 3.
Отплату кредита врши Корисник кредита према Банкама у динарима индексирано према вредности евра, све у складу са одредбама Уговора.
Средства за отплату кредита обезбедиће Корисник кредита, из сопствених прихода.
Корисник кредита је дужан да средства за отплату кредита обезбеђује према плану отплате, у износу који укључује главницу, обрачунату камату и пратеће трошкове задуживања.
Члан 4.
Ако по основу дате гаранције Гарант изврши обавезу уместо Корисника кредита, има право на повраћај главнице, камате, пратећих трошкова задуживања и пратећих трошкова који настану због неизвршења, односно неблаговременог извршења обавезе, као и свих других трошкова који могу настати у вези са извршавањем обавеза уместо Корисника кредита, до висине износа измирене обавезе, као и право да од Корисника кредита наплати обрачунату законску затезну камату.
Право на повраћај средстава из става 1. овог члана, Гарант ће остварити тако што ће иницирати наплату са рачуна Корисника кредита на основу овлашћења добијеног од Корисника кредита или других инструмената обезбеђења, у складу са прописима којима се уређује платни промет.
Члан 5.
Овај закон ступа на снагу наредног дана од дана објављивања у „Службеном гласнику Републике Србије”.