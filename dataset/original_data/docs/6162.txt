На основу члана 18. став 3. Закона о обављању саветодавних и стручних послова у пољопривреди („Службени гласник РС”, број 30/10),
Министар пољопривреде и заштите животне средине доноси
 
ПРАВИЛНИК
o садржини и начину вођења Регистра пољопривредних саветодаваца

	"Службени гласник РС", број 67 од 2. јула 2014.
 
Члан 1.
Овим правилником прописује се садржина и начин вођења Регистра пољопривредних саветодаваца (у даљем тексту: Регистар).
Члан 2. 
Регистар води министарство надлежно за послове пољопривреде (у даљем тексту: Министарство), у складу са законом којим се уређује обављање саветодавних и стручних послова у пољопривреди.
Члан 3.
Регистар садржи следеће податке:
1) опште податке, и то:
(1) регистарски (редни) број уписа у Регистар,
(2) број и датум решења о дозволи уписa у Регистар,
(3) име, очево име и презиме имаоца лиценце, 
(4) адресу пребивалишта имаоца лиценце, 
(5) јединствени матични број грађана имаоца лиценце, 
(6) број телефона и електронску адресу;
2) о завршеном образовању имаоца лиценце и спроведеним едукацијама/тренинзима, и то:
(1) подаци о дипломи, и то:
– стручни и научни степен,
– број и датум издавања дипломе,
– назив издаваоца дипломе,
(2) број и датум издавања сертификата о завршеној едукацији/тренингу из области саветодавних послова у пољопривреди овлашћене организације за обуку и усавршавање пољопривредних саветодаваца и пољопривредних произвођача;
3) о лиценци, и то:
(1) број и датум решења о издавању лиценце,
(2) датум важења лиценце,
(3) издавалац лиценце,
(4) број и датум решења о обнови лиценце,
(5) датум важења обновљене лиценце,
(6) број и датум решења о привременом одузимању лиценце,
(7) период на који је привремено одузета лиценца,
(8) број и датум решења о трајном одузимању лиценце;
4) о радном ангажовању имаоца лиценце, и то:
(1) запослен, односно незапослен,
(2) податке о послодавцу, и то:
– назив,
– седиште (место и адреса),
– број и датум решења о упису у Регистар привредних субјеката,
– матични број,
– порески идентификациони број, 
– за предузетника и његово име и презиме, адресу пребивалишта и јединствени матични број грађана,
– број телефона и електронска адреса,
– шифра претежне делатности;
5) о оправданим притужбама на рад пољопривредног саветодавца;
6) о променама података који су уписани у Регистар, и то:
(1) број и датум решења о изменама и допунама решења о дозволи уписа у Регистар,
(2) врста промене података које су уписане у Регистар;
7) о брисању из Регистра, и то:
(1) број и датум решења о брисању из Регистра,
(2) разлоге за брисање из Регистра;
8) напомене.
Члан 4.
Регистар се води у електронској форми и може се повезивати са другим регистрима и базама података које води Министарство.
Члан 5.
Сваком имаоцу лиценце приликом уписа у Регистар додељује се регистарски број.
Ималац лиценце може да има само један регистарски број.
Регистарски број који је једном додељен не може се мењати.
Регистарски број који је додељен имаоцу лиценце не може бити додељен неком другом имаоцу лиценце у случају његовог брисања из Регистра.
Члан 6.
У Регистар се уписују промене података које се пријављују Министарству у року од 30 дана од дана настале промене.
Промене података из става 1. овог члана уносе се у Регистар као податак о променама података који су уписани у Регистар у складу са чланом 3. тачка 6) овог правилника и мења се одговарајући податак у Регистру у којем је извршена промена.
Члан 7.
Лице овлашћено за вођење Регистра чува Регистар на начин којим се обезбеђује заштита од злоупотреба, оштећења и уништења Регистра.
Увид у Регистар врши се уз обавезно присуство лица из става 1. овог члана.
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-59/2014-09
У Београду, 26. јуна 2014. године
Министар,
проф. др Снежана Богосављевић Бошковић, с.р.