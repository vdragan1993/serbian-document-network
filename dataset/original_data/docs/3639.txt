На основу члана 61. Закона о јавно-приватном партнерству и концесијама („Службени гласник РС”, број 88/11) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), 
	
Влада доноси
 
 
УРЕДБУ
о надзору над реализацијом јавних уговора о јавно-приватном партнерству
"Службени гласник РС", број 47 од 29. маја 2013.
 
 
Члан 1.
Овом уредбом уређују се надзор над реализацијом јавних уговора о јавно-приватном партнерству (у даљем тексту: јавни уговор), као и права и обавезе јавног и приватног сектора у поступку надзора над реализацијом јавних уговора.
Члан 2.
Надзор над реализацијом јавних уговора спроводи се ради праћења испуњења уговорних обавеза, поштовања уговорених рокова, трошкова, нивоа квалитета пружених услуга, односно квалитета изграђених објеката и испуњења других обавеза, предвиђених јавним уговором.
Сврха надзора је благовремено уочавање неиспуњавања или непотпуног испуњавања уговорних обавеза, уочавања могућности за побољшање испуњења одређених обавеза, као и идентификацију одређених промењених околности које би за последицу евентуално могле имати редефинисање међусобних права и обавеза предвиђених јавним уговором.
Члан 3.
Надзор над реализацијом јавних уговора врши министарство надлежно за послове финансија, односно орган аутономне покрајине или јединице локалне самоуправе надлежан за послове финансија.
Министарство надлежно за послове финансија врши надзор над реализацијом јавних уговора када је јавни партнер Република Србија или друго јавно тело Републике Србије.
Орган аутономне покрајине врши надзор над реализацијом јавних уговора када је јавни партнер аутономна покрајина или друго јавно тело те аутономне покрајине, односно јединица локалне самоуправе када је јавни партнер јединица локалне самоуправе или друго јавно тело те јединице локалне самоуправе.
Овлашћења јавног партнера и органа из става 1. овог члана у вршењу надзора не искључује право других државних органа и тела да надзиру реализацију јавних уговора у складу са прописима.
Јавни партнер, поред обавезног надзора из става 1. овог члана, може, у складу са јавним уговором, успоставити посебан систем надзора и праћења испоруке јавних радова, односно јавних услуга за конкретан пројекат jaвно-приватног партнерства.
Члан 4.
Надзор над реализацијом јавних уговора обухвата:
1) преглед и анализе извештаја јавног и приватног партнера (редовни извештаји, ванредни и специјални);
2) непосредан увид стања локације на којој се реализује јавни уговор, обилазак друштва за посебне намене које реализује јавни уговор, обилазак седишта приватног партнера (ради вршења стручног увида), у складу са овом уредбом;
3) увид у документацију у вези са реализацијом јавног уговора која се доставља ради вршења надзора, а која се односи на реализацију пројекта који је предмет јавног уговора;
4) сагледавања резултата анализе реализације пројекта јавно-приватног партнерства који је предмет јавног уговора извршене од стране независног стручњака, односно ревизора на захтев вршиоца надзора.
Члан 5.
Надзор над реализацијом јавних уговора спроводи се до испуњења уговорних обавеза.
Члан 6.
Извештај о реализацији јавног уговора састављају јавни и приватни партнер.
Извештај из става 1. овог члана садржи податке о:
1) пројекту јавно-приватног партнерства;
2) јавном партнеру;
3) приватном партнеру;
4) уговореној накнади;
5) извршавању обавеза;
6) споровима и
7) уговорним казнама/пеналима.
Извештај се саставља на Обрасцу извештаја о реализацији јавног уговора који је одштампан уз ову уредбу и чини њен саставни део.
Образац из става 3. овог члана (у даљем тексту: Образац) попуњава се у електронској форми појединачно за сваки јавни уговор.
Образац је доступан у електронској форми на интернет страници Комисије за јавно-приватно партнерство.
Попуњен Образац доставља се препорученом пошиљком или у електронском облику на електронску адресу Управе за јавне набавке, ради објављивања на Порталу јавних набавки у оквиру Регистра јавних уговора – потпортал.
Члан 7.
Јавни партнер је дужан да у року од шест месеци од дана закључења јавног уговора, односно од дана оснивања или стицања власничког удела приватног партнера у заједничком привредном друштву достави први извештај из члана 6. ове уредбе, који мора бити потписан и оверен службеним печатом од стране јавног партнера, а потписан и оверен од стране приватног партнера, у складу са законом.
Јавни партнер доставља извештај из става 1. овог члана на сваких шест месеци од дана достављања претходног извештаја, а последњи извештај доставља најкасније у року од шест месеци од дана истека уговореног времена предвиђеног јавним уговором.
Ако јавни партнер не достави извештај у прописаним роковима министарство надлежно за послове финансија и орган аутономне покрајине или јединице локалне самоуправе надлежан за послове финансија писменим путем затражиће достављање извештаја и одредити рок за његово достављање који не може бити дужи од 30 дана од дана пријема писменог захтева.
Ако је за потребе закључења јавног уговора основано друштво за посебне намене, односно заједничко привредно друштво уз извештаје из овог члана доставља се и годишњи финансијски извештај тих друштава урађен у складу са законом којим се уређује рачуноводство и ревизија.
Министарство надлежно за послове финансија и орган аутономне покрајине или јединице локалне самоуправе надлежан за послове финансија могу од јавног и приватног партнера тражити додатна објашњења у вези са појединим наводима из извештаја, као и другу документацију на увид.
Члан 8.
У сврху обављања надзора, министарство надлежно за послове финансија и орган аутономне покрајине или јединице локалне самоуправе надлежан за послове финансија могу од уговорних страна у било ком тренутку затражити достављање документације из члана 63. Закона о јавно-приватном партнерству и концесијама, која се односи на реализацију јавног уговора.
Уговорне стране дужне су да доставе тражена документа у року од 30 дана од дана пријема захтева из става 1. овог члана.
По пријему документације из става 1. овог члана, министарство надлежно за послове финансија и орган аутономне покрајине или јединице локалне самоуправе надлежан за послове финансија могу затражити додатна објашњења уговорних страна у вези са достављеном документацијом и/или обавити непосредан стручни увид.
Члан 9.
Министарство надлежно за послове финансија и орган аутономне покрајине или јединице локалне самоуправе надлежан за послове финансија, ради провере навода у извештају из члана 7. ове уредбе и документације из члана 8. ове уредбе, може извршити непосредан стручни увид на локацији на којој се реализује пројекат јавно-приватног партнерства који је предмет јавног уговора, односно у друштву за посебне намене које је носилац реализације пројекта јавно-приватног партнерства или у седишту приватног партнера.
О извршеном непосредном стручном увиду саставља се записник, који садржи податке о: пројекту јавно-приватног партнерства који је предмет јавног уговора над којим је извршен увид, уговорним странама, времену вршења увида, разлозима и начину вршења увида, документацији на основу које је извршен увид, уоченим неправилностима, податке о органу, односно лицу из тог органа које је извршило увид, као и друге податке.
Члан 10.
Ако на основу спроведеног надзора, министарство надлежно за послове финансија и орган аутономне покрајине или јединице локалне самоуправе надлежан за послове финансија, уочи неправилности у реализацији јавног уговора, о томе писаним путем обавештава јавног и приватног партнера.
Обавештење о уоченим неправилностима садржи и препоруке о начину отклањања уочених неправилности.
Уговорне стране су обавезне, да најкасније у року од 15 дана од дана пријема препоруке из става 2. овог члана, известе министарство надлежно за послове финансија и орган аутономне покрајине или јединице локалне самоуправе надлежан за послове финансија, о активностима предузетим у сврху отклањања уочених неправилности. Неправилностима из става 1. овог члана сматрају се сва одступања од уговорених права и обавеза јавног и приватног партнера, до којих је дошло у реализацији јавног уговора. 
	
Министарство надлежно за послове финансија и орган аутономне покрајине или јединице локалне самоуправе надлежан за послове финансија ће о уоченим неправилностима обавестити друге надлежне државне органе и тела, у складу са законом.
Члан 11.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-4554/2013
У Београду, 29. маја 2013. године 
Влада
Први потпредседник Владе,
Александар Вучић, с.р.