На основу члана 176. став 2. Закона о пловидби и лукама на унутрашњим водама („Службени гласник РС”, бр. 73/10, 121/12 и 18/15),
Министар грађевинарства, саобраћаја и инфраструктуре доноси
 
ПРАВИЛНИК 
о изгледу службеног одела и ознаке на службеном оделу запослених у лучким капетанијама
"Службени гласник РС", број 93 од 13. новембра 
				2015.
 
Члан 1.
Овим правилником се прописује изглед службеног одела и ознаке на службеном оделу запослених у лучким капетанијама.
Одредбе овог правилника примењују се и на службено одело и ознаке на службеном оделу инспектора безбедности пловидбе запослених у лучким капетанијама.
Члан 2.
Делови службеног одела, и то јакна са подјакном (један комад на четири године), џемпер (један комад на две године), кошуља (дугих и кратких рукава – три комада на две године), поло мајица (три комада на годину дана), панталоне (три пара на две године), кравата (два комада на две године), качкет/капа (два комада на две године), чарапе (шест пари на годину дана) и ципеле (два пара на годину дана), су следеће боје:
1) јакна са подјакном, џемпер, панталоне и качкет/капа су тамно плаве боје;
2) кошуља (дугих и кратких рукава) и поло мајица су драп боје;
3) кравата је црне боје;
4) чарапе су црне боје;
5) ципеле са ђоном против клизања су црне боје.
Делови свечаног одела, и то блуза (два комада на две године), панталоне, капа, кошуља (дугих и кратких рукава) и плитке ципеле, које се носи приликом присуства свечаностима и церемонијама које организују државни органи и органи јединица локалне управе, су следеће боје:
1) блуза (сако), панталоне и капа су тамно плаве боје;
2) кравата је црне боје;
3) кошуља (дугих и кратких рукава) је беле боје;
4) плитке ципеле су црне боје.
Члан 3.
На левом рукаву јакне, која се израђује од уљоодбојне и водонепропусне тканине одговарајућег квалитета, на средини у горњем делу нашивен је амблем лучке капетаније, односно инспекције безбедности пловидбе који су дати у Прилогу – Амблем лучке капетаније, односно инспекције безбедности пловидбе, који је одштампан уз овај правилник и чини његов саставни део. 
Блуза (сако) је једноредна, при чему се на рукаву постављају један изнад другог на предњој страни, од шава до шава, ширити од предива златне боје. 
На рукавима блузе се везу укрштена адмиралитетна сидра. 
На левом рукаву блузе, на средини у горњем делу нашивен је амблем лучке капетаније, односно инспекције безбедности пловидбе. 
Џемпер је са нараменицама и са ојачањима на лактовима и у раменом делу, као и са вратним изрезом у облику слова „V”. 
На левом рукаву џемпера, на средини у горњем делу нашивен је амблем лучке капетаније, односно инспекције безбедности пловидбе. 
Кошуља са дугим рукавима и нараменицама је са класичниом крагном и закопчавањем са дугмадима на лајсни. 
На левом рукаву кошуље, на средини у горњем делу нашивен је амблем лучке капетаније, односно инспекције безбедности пловидбе. 
Кошуља са кратким рукавима је у свему иста као и кошуља дугих рукава, са изузетком рукава који је једноделни дужине до изнад лаката. 
Поло мајица је равног кроја са рукавима дужине до изнад лаката. 
На предњем делу поло мајице, са леве стране у висини груди, нашивен је амблем лучке капетаније, односно инспекције безбедности пловидбе. 
Изнад џепа блузе и кошуље, са десне стране, се носи ознака за идентификацију.
Кравата и каиш су класичног облика.
Панталоне су класичне, израђене од одговарајуће тканине. 
Ципеле имају ђон против клизања. 
Качкет/капа се израђује од уљоодбојне и водонепропусне тканине. 
На предњем делу качкета/капе, нашивен је амблем лучке капетаније, односно инспекције безбедности пловидбе. 
Члан 4.
На службеном оделу налазе се ширити од предива златне боје.
Ширити се постављају на рукавима блузе и на нараменицама и ширине су 12 mm.
На рукавима блузе ширити се постављају у складу са чланом 3. став 2. овог правилника, при чему размак између ширита, када нису спојени, износи 5 mm. Подлога на којој су ширити је од црне тканине. 
Члан 5.
Величина нараменице са ознаком износи 13х5 cm. 
Нараменица се састоји од чврсте танке пластике потпуно обложене црном чојом. На полеђини нараменице налазе се траке за навлачење.
Ознаке на нараменицама стављају се по редоследу тако што се на горњем делу нараменице ставља отвор за мало дугме и на крају ширити. На растојању од 10 mm, од доње ивице нараменице, постављају се ширити један изнад другог на растојању од 4 mm. 
Запослени у лучким капетанијама, односно инспекцији безбедности пловидбе, носе нараменице са ознакама на јакни, џемперу и кошуљама. 
Члан 6.
Број ширита из члана 5. овог правилника одређује се према пословима које запослени обавља, и то:
1) четири ширита, од којих су три доња спојена – шеф лучке капетаније;
2) четири ширита – запослени који раде на стручно-оперативним, управним и документационим пословима;
3) четири ширита, од којих су два доња спојена – инспектор безбедности пловидбе. 
Члан 7.
Даном ступања на снагу овог правилника престаје да важи Правилник о службеном оделу запослених у капетанијама пристаништа („Службени гласник РС”, бр. 25/97 и 49/06).
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00272/2015-06
У Београду, 3. новембра 2015. године
Министар, 
проф. др Зорана Михајловић, с.р.