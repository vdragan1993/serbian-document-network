На основу члана 36. став 4. Закона о Народној скупштини („Службени гласник РС”, број 9/10), члана 65. и члана 295. став 2. Пословника Народне скупштине („Службени гласник РС”, бр. 52/10 и 13/11),
Административни одбор Народне скупштине, на седници одржаној 8. фебруара 2012. године, донео је
 
ОДЛУКУ
о посланичкој легитимацији 
	

"Службени гласник РС", број 11 од 14. 
	фебруара 2012.
 
1. Овом одлуком уређују се изглед, садржина и образац посланичке легитимације народног посланика у Народној скупштини, као и начин издавања и вођења евиденције о издатим посланичким легитимацијама народних посланика.
2. Народном посланику у Народној скупштини издаје се посланичка легитимација, одмах после потврђивања мандата народног посланика.
3. Посланичка легитимација се израђује у виду књижице, правоугаоног облика, димензија 6 cm х 9,5 cm, у тврдом кожном повезу тамно плаве боје и садржи довољан број страна за уношење података предвиђених овом одлуком.
Посланичка легитимација се издаје на обрасцу који је саставни део ове одлуке.
4. На корицу посланичке легитимације утискује се Мали грб Републике Србије.
5. Посланичка легитимација на првој страни садржи: у заглављу натписе „Република Србија” и „Народна скупштина”; ознаку броја посланичке легитимације; назив: „Посланичка легитимација”; место за име и презиме народног посланика; дан, месец и годину издавања посланичке легитимације; рок важења посланичке легитимације и у продужетку текст: „односно до дана престанка мандата народног посланика”; натпис: „председник Народне скупштине” и место за потпис председника Народне скупштине.
На другој страни је место за фотографију народног посланика, формата 4 cm х 5 cm, која се оверава сувим жигом Народне скупштине и место за својеручни потпис народног посланика.
На трећој страни наводе се имунитетна права народног посланика, у тексту који гласи:
Имунитетна права народног посланика
„Народни посланик ужива имунитет.
Народни посланик не може бити позван на кривичну или другу одговорност за изражено мишљење или гласање у вршењу своје посланичке функције.
Народни посланик који се позвао на имунитет не може бити притворен, нити се против њега може водити кривични или други поступак у коме се може изрећи казна затвора, без одобрења Народне скупштине. 
	
Народни посланик који је затечен у извршењу кривичног дела за које је прописана казна затвора у трајању дужем од пет година може бити притворен без одобрења Народне скупштине.
У кривичном или другом поступку у коме је успостављен имунитет, не теку рокови прописани за тај поступак.
Непозивање народног посланика на имунитет не искључује право Народне скупштине да успостави имунитет.”
(Члан 103. Устава Републике Србије)
На четвртој страни наводе се друга права народног посланика, у следећем тексту:
Право на бесплатан превоз
„Народни посланик има право на бесплатан превоз у железничком, друмском, јавном градском и речном саобраћају на територији Републике Србије у свим правцима и за неограничен број путовања.
Народни посланик за долазак на седницу Скупштине и њених одбора може да користи авион, кола за спавање на железници и бродску кабину.”
(Члан 17. ст. 1. и 2. Закона о примањима народних посланика у Народној скупштини Републике Србије „Службени гласник РС”, бр. 7/91, 22/91, 28/91, 48/91, 68/91, 44/98, 34/01).
6. Подаци из тачке 5. став 1. ове одлуке уносе се у посланичку легитимацију ћириличким писмом.
Име и презиме народног посланика, припадника националне мањине, уписује се на његов захтев у посланичку легитимацију, двојезично, на српском језику и ћириличким писмом и на језику и по правопису националне мањине чији је припадник народни посланик, према редоследу који одреди народни посланик.
7. Ако народни посланик изгуби посланичку легитимацију или му она на други начин нестане, дужан је да губитак, односно нестанак посланичке легитимације, пријави генералном секретару Народне скупштине (у даљем тексту: генерални секретар). 
	
О пријави из става 1. ове тачке саставља се службена белешка, а посланичка легитимација се оглашава неважећом у „Службеном гласнику Републике Србије”.
Трошкови оглашавања посланичке легитимације неважећом покривају се средствима из скупштинског буџета. 
	
О изгубљеној, односно несталој посланичкој легитимацији, народном посланику се издаје потврда коју користи до издавања друге посланичке легитимације. 
	
Потврду потписује генерални секретар или лице које он овласти.
8. На основу огласа да је изгубљена, односно нестала посланичка легитимација оглашена неважећом, народном посланику се издаје друга посланичка легитимација на коју се ставља ознака „дупликат”.
9. О издатим посланичким легитимацијама води се евиденција.
Евиденција о издатим посланичким легитимацијама садржи: 
– редни број под којим је заведено издавање посланичке легитимације; 
– име и презиме народног посланика коме је издата посланичка легитимација; 
	
– место становања и адресу народног посланика коме је издата посланичка легитимација; 
	
– дан, месец и годину издавања посланичке легитимације; 
– дан, месец и годину престанка важења посланичке легитимације;
– потпис народног посланика коме је издата посланичка легитимација;
– примедбу.
Посланичка легитимација носи редни број из списка народних посланика, по азбучном реду презимена.
У рубрику „примедба” уноси се напомена о издатом дупликату посланичке легитимације.
10. Евиденција о издатим посланичким легитимацијама води се за сваки сазив Народне скупштине, почев од редног броја један. 
	
По истеку сазива, у рубрику „примедба” уписује се колико је у том периоду укупно издато посланичких легитимација, што се оверава потписом генералног секретара.
11. О издавању посланичких легитимација и о вођењу евиденције о издатим посланичким легитимацијама 
	стара се генерални секретар, односно лице које он овласти. 
Послове издавања и вођења евиденције о издатим посланичким легитимацијама обавља Служба Народне скупштине.
12. Народни посланик је дужан да по престанку мандата врати посланичку легитимацију Служби Народне скупштине ради поништења.
13. Почетком примене ове одлуке престаје да важи Одлука о садржини, облику и начину издавања легитимација и вођењу евиденције издатих легитимација народним посланицима у Народној скупштини 28 број 02-1593/07 од 10. маја 2007. године.
14. Ова одлука ступа на снагу осмог дана од дана објављивања у „Службеном гласнику Републике Србије”, а примењује се од конституисања Народне скупштине у новом сазиву.
 
28 број 02-413/12
У Београду, 8. фебруара 2012. године

Административни одбор Народне скупштине Републике Србије
Председник,

Ненад Константиновић, с.р.