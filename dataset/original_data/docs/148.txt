На основу члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о образовању Комисије за припрему полазних основа за израду стратегије развоја система здравственог осигурања у Републици Србији
"Службени гласник РС", број 75 од 7. септембра 
				2016.
 
1. Образује се Комисија за припрему полазних основа за израду стратегије развоја система здравственог осигурања у Републици Србији (у даљем тексту: Комисија).
2. Задатак Комисије је да изврши анализу постојећег стања у систему здравственог осигурања у Републици Србији и да на основу те анализе припреми извештај са јасно дефинисаним полазним основама за израду стратегије развоја система здравственог осигурања у Републици Србији.
3. У Комисију се именују:
За председника:
– Слађана Ђукић, дипл. правник, Министарство здравља; 
За чланове:
– Биљана Чукановић, дипл. фармацеут, Министарство здравља; 
– Драгана Вујичић, доктор медицине, Министарство здравља; 
– Бранка Тањевић, дипл. економиста, Републички фонд за здравствено осигурање;
– Маријана Мићић, дипл. економиста, Републички фонд за здравствено осигурање;
– Драгана Савић, дипл. правник, Републички фонд за здравствено осигурање.
4. Комисија је дужна да задатак из тачке 2. ове одлуке реализује и достави Министарству здравља извештај који садржи полазне основе за израду стратегије развоја система здравственог осигурања у Републици Србији у року од шест месеци од дана ступања на снагу ове одлуке.
5. Комисија може да тражи од органа државне управе, организација обавезног социјалног осигурања, јавних служби и других субјеката све податке, документа и извештаје који су јој потребни за обављање послова из тачке 2. ове одлуке.
6. Комисија доноси Пословник о раду.
7. Административно-техничке послове за потребе Комисије обавља Министарство здравља.
8. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-02-7793/2016
У Београду, 5. септембра 2016. године
Влада
Председник, 
Александар Вучић, с.р.