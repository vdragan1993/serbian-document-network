На основу члана 38. став 4. Закона о заштити природе („Службени гласник РС”, бр. 36/09, 88/10 и 91/10 – исправка) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси
 
 
УРЕДБУ
о еколошкoj мрежи
"Службени гласник РС", број 102 од 30. децембра 2010.
 
 
I. УВОДНА ОДРЕДБА
Члан 1.
Овом уредбом се утврђује еколошка мрежа (у даљем тексту: еколошка мрежа), као и ближи начин управљања и финансирања еколошке мреже, ради очувања биолошке и предеоне разноврсности, односно типова станишта од посебног значаја за очување, обнaвљања и/или унапређивања нарушених станишта и очување одређених врста.
 
II. САСТАВ ЕКОЛОШКЕ МРЕЖЕ
 

Члан 2.
Еколошку мрежу чине:
1) еколошки значајнa подручја;
2) еколошки коридори који повезују еколошки значајна подручја на простору Републике Србије, као коридори од националног значаја и еколошки коридори који омогућују повезивање са еколошким мрежама суседних земаља, у складу са међународним прописима као еколошки коридори од међународног значаја;
3) заштитна зона тамо где је потребна да штити еколошки значајна подручја и еколошке коридоре од могућих штетних спољних утицаја. 
 
Члан 3.
Еколошки значајна подручја из члана 2. ове уредбе обухватају просторне целине на којима се налазе:
1) одређена заштићена подручја проглашена на основу закона којим се уређује заштита природе са приоритетним циљем очувања биодиверзитета, укључујући подручја у поступку проглашења заштите и подручја која су одговарајућим стратешким документима планирана за заштиту;
2) подручја од посебног интереса за очување, односно Емерлад мрежа, која су идентификована на основу Конвенције о очувању европске дивље флоре и фауне и природних станишта (Бернске конвенције);
3) одређена подручја дефинисана на основу међународних програма за идентификацију значајних подручја за птице (ИБА), биљке (ИПА) и дневне лептире (ПБА);
4) подручја која се налазе на листи Конвенције о влажним стаништима од међународног значаја (Рамсарска подручја ) или су планирана за упис у ту листу;
5) одређени спелеолошки објекти;
6) погранична еколошки значајна подручја која омогућују повезивање са еколошким мрежама суседних земаља у складу са међународним прописима;
7) одређена подручја типова станишта од посебног значаја за очување идентификована у складу са Правилником о критеријумима за издвајање типова станишта, о типовима станишта, осетљивим, угроженим, ретким и за заштиту приоритетним типовима станишта и о мерама заштите за њихово очување („Службени гласник РС”, број 35/10);
8) одређена станишта дивљих врста утврђених у складу са Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС ”, број 5/10);
9) остала еколошки значајна подручја која нису обухваћена овим подручјима која су као еколошки значајна утврђена просторним плановима.
 
Члан 4.
Еколошка мрежа се графички документује прегледном картом еколошке мреже и рефералном картом у размери 1:300.000 која се допуњује и чува у министарству надлежном за послове животне средине и Заводу за заштиту природе Србије (у даљем тексту: Завод).
Списак еколошки значајних подручја дат је у Прилогу – Еколошки значајна подручја Републике Србије, који је одштампан уз ову уредбу и чини њен саставни део.
Еколошки коридори од међународног значаја наведени су у Прилогу 2 –Еколошки коридори од међународног значаја у Републици Србији, који је одштампан уз ову уредбу и чини њен саставни део.
Осим еколошких коридора из става 3. овог члана, еколошки коридори могу бити водотоци у природном и полуприродном стању и канали са полуприродном вегетацијом, као и други предеони елементи (међе, живице, пољозаштитни појасеви, пашњаци, ливаде и други вештачки коридори) који стварају везу између еколошки значајних подручја и који су идентификовани у бази података Завода и Покрајинског завода за заштиту природе (у даљем тексту: Покрајински завод). 
Завод и Покрајински завод у сарадњи са другим стручним и научним институцијама припремају документацију и врше послове идентификације и картирања типова станишта из члана 3. тач. 7) и 8) ове уредбе.
Базе података о стаништима из става 5. овог члана допуњују се сагласно извршењу послова на идентификацији и картирању и воде се у Заводу и Покрајинском заводу, не објављују се у „Службеном гласнику Републике Србије” и доступне су јавности у складу са законом.
 
III. УПРАВЉАЊЕ ЕКОЛОШКОМ МРЕЖОМ
 
Члан 5.
Eколошком мрежом управља се на начин који обезбеђује очување повољног стања осетљивих, ретких, угрожених и типова станишта од посебног значаја за очување и популација строго заштићених и заштићених дивљих врста, од националног и међународног значаја, као и одржање и унапређење функционалне и просторне повезаности њених делова.
Под управљањем еколошком мрежом подразумева се управљање појединачним еколошки значајним подручјима и еколошким коридорима, ради одржавања и унапређивања функционалне целовитости еколошке мреже.
 

Члан 6.
Заштита еколошке мреже обезбеђује се спровођењем прописаних мера заштите ради очувања биолошке и предеоне разноврсности, одрживог коришћења и обнављања природних ресурса и добара и унапређења заштићених подручја, типова станишта и станишта дивљих врста у складу са законом којим се уређује заштита природе, и другим прописима, као и актима о проглашењу заштићених подручја и међународним уговорима. 
Мере заштите еколошке мреже односе се на правна и физичка лица која користе природне вредности и обављају активности и радове, у складу са законом којим се уређује заштита природе.
На подручју еколошке мреже примењују се мере, методе и техничко-технолошка решења са циљем очувања повољног стања еколошки значајних подручја и унапређивања нарушеног стања делова еколошке мреже.
Поред мера заштите из става 1. овог члана, мере заштите дате су и у Прилогу 3. – Мере заштите еколошке мреже, који је одштампан уз ову уредбу и чини њен саставни део.
 

Члан 7.
Подручјем еколошке мреже које је истовремено и заштићено подручје, у складу са законом управља управљач тог заштићеног подручја.
Еколошки значајним подручјем које није стављено под заштиту као заштићено подручје управља правно лице које оснива или одреди Влада на предлог министарства надлежног за послове заштите животне средине, односно орган надлежан за послове заштите животне средине аутономне покрајине, односно орган надлежан за послове заштите животне средине јединице локалне самоуправе, на чијој се територији налази подручје еколошке мреже.
Еколошким коридорима који се налазе изван заштићеног подручја управља правно лице које оснива или одреди орган надлежан за послове заштите животне средине јединице локалне самоуправе, на чијем се подручју налази подручје еколошке мреже.
Еколошки значајним подручјем и/или еколошким коридором које није стављено под заштиту као заштићено подручје, а налази се на територији две или више јединица локалне самоуправе, споразумно управљају јединице тих локалних самоуправа. 
 

Члан 8. 
Управљање деловима еколошке мреже спроводи се на основу планова управљања.
План управљања из става 1. овог члана доноси правно лице коме је поверено управљање делом еколошке мреже.
За део еколошке мреже који је истовремено и заштићено подручје доноси се план управљања тог подручја који садржи све елементе управљања овог дела еколошке мреже.
Члан 9.
Просторни и урбанистички планови, програми и основе коришћења природних ресурса морају бити усаглашени са плановима управљања делова еколошке мреже и овом уредбом.
 
IV. ФИНАНСИРАЊЕ
 
Члан 10.
Финансирање еколошке мреже обезбеђује се из:
1) средстава буџета Републике Србије, аутономне покрајине, односно јединице локалне самоуправе;
2) средства Фонда за заштиту животне средине;
3) накнада за коришћење заштићеног подручја;
4) средства за очување приоритетних типова станишта и угрожених врста обезбеђују се на основу пројеката из домаћих и међународних фондова и кредитирањем;
5) донација, поклона и помоћи;
6) других извора у складу са законом.
Влада ће обезбедити средства у буџету Републике Србије за реализацију пројеката идентификације и картирања станишта на територији Републике Србије и израду карте станишта из члана 4. став 5. ове уредбе.
 
V. ПРАЋЕЊЕ СТАЊА ЕКОЛОШКЕ МРЕЖЕ
 
Члан 11.
На подручју еколошке мреже обезбеђује се праћење стања:
1) станишта популација дивљих врста;
2) типова станишта од посебног значаја очување;
3) ефективности спроведених мера заштите и унапређења, као и степена остварења утврђених циљева очувања и унапређивања функционалности и интегритета еколошке мреже.
Праћење стања еколошке мреже врше Завод и Покрајински завод у сарадњи са другим стручним и научним институцијама и управљачима, у складу са законом.
 
VI. НАДЗОР
 
Члан 12.
Надзор над спровођењем ове уредбе врши министарство надлежно за послове животне средине.
 
VIII. ПРЕЛАЗНЕ И ЗАВРШНЕ ОДРЕДБЕ
 
Члан 13.
Завод и Покрајински завод у сарадњи са Републичким геодетским заводом идентификују границе делова еколошке мреже, из рефералне карте из члана 4. став 1. и Прилога 1. и 2. ове уредбе, на државној карти у размери 1: 5000 у року од две године од дана ступања на снагу ове уредбе тако што на ортофото подлози државне карте преко које су преклопљене границе катастарских парцела наносе границе делова еколошке мреже.
До завршетка послова из става 1. овог члана, при изради планова управљања делова еколошке мреже, просторних и урбанистичких планова, развојних програма и пројеката користе се картографски приказ из члана 4. став 1. ове уредбе и подаци Завода које те институције предочавају носиоцима израде наведених докумената у поступку издавања услова заштите природе.
План управљања из члана 8. ст. 2. и 3. ове уредбе биће донети у року од две године од дана ступања на снагу ове уредбе.
 
Члан 14.
Еколошки значајна подручја Европске Уније NATURA 2000 биће идентификована и постају део европске еколошке мреже NATURA 2000 даном приступања Републике Србије Европској унији.
 
Члан 15.
Влада, односно орган аутономне покрајине или орган јединице локалне самоуправе, основаће односно одредити правно лице за управљање делом еколошке мреже, у складу са чланом 7. ове уредбе у року од годину дана од дана ступања на снагу ове уредбе.
Постојећи просторни и урбанистички планови, пројектна документација, основе (шумске, ловне, пољопривредне, водопривредне, риболовне и др.) програми и стратегије у свим делатностима које утичу на делове еколошке мреже усагласиће се са планом управљања и овом уредбом.
 
Члан 16.
Ова уредба ступа на снагу осмог дана од објављивања у „Службеном гласнику Републике Србије”.
 
05 број 110-9411/2010-3
У Београду, 24. децембра 2010. године
Влада
Председник,
др Мирко Цветковић, с.р.
 
 














 
Прилог 2
ЕКОЛОШКИ КОРИДОРИ ОД МЕЂУНАРОДНОГ ЗНАЧАЈА У РЕПУБЛИЦИ СРБИЈИ
Еколошки коридори од међународног значаја су следећи водотоци и њихов обалски појас:
1) Дунав, укључујући заштићена подручја СРП „Багремара”, ПП „Бегечка јама”, СП „Каменички парк”, СП „Ивановачка ада”, СП „Ритске шуме на Мачковом спруду”, СП „Рибарско острво” у Новом Саду (у поступку заштите), као и подручја предвиђена за заштиту: Богојевачки рит, Рит између Плавне и Бачког Новог Села, Ритови Подунавља.
2) Тиса, укључујући заштићена подручја ПП „Камараш, ПП „Стара Тиса код Бисерног острва”, као и подручја предвиђена/резервисана за заштиту: Горња Тиса и Доња Тиса.
3) Сава, Дрина, Јужна и Велика Морава, Тамиш, Кереш, Златица, Караш, Нера, Брзава, Моравица, Босут и Студва.
 
Прилог 3
МЕРЕ ЗАШТИТЕ ЕКОЛОШКЕ МРЕЖЕ
1) забрањено је уништавање и нарушавање станишта као и уништавање и узнемиравање дивљих врста;
2) забрањена је промена намена површина под природном и полуприродном вегетацијом (ливаде, пашњаци, тршћаци итд.)
3) забрањена је промена морфолошких и хидролошких особина подручја од којих зависи функционалност коридора;
4) планирањем намене површина, као и активним мерама заштите очувати и унапредити природне и полуприродне елементе коридора у складу са предеоним и вегетацијским карактеристикама подручја;
5) стимулисати традиционалне видове коришћења простора који доприносе очувању и унапређивању биодиверзитета;
6) предузети мере којима се обезбеђују спречавање, односно смањење, контрола и санација свих облика загађивања; 
7) унапредити еколошке коридоре унутар грађевинских подручја успостављањем континуитета зелених површина чија структура и намена подржава функције коридора;
8) на местима укрштања еколошких коридора са елементима инфраструктурних система који формирају баријере за миграцију врста, обезбедити техничко-технолошка решења за неометано кретање дивљих врста;
9) изван зоне становања насеља забрањена је изградња објеката чија намена није директно везана за воду на растојању мањем од 50 m од обале стајаћих вода, односно линије средњег водостаја водотока.
 
МЕРЕ ЗАШТИТЕ ЗА ЗАШТИТНУ ЗОНУ
1) зоналним распоредом урбано-руралних садржаја, применом одговарајућих техничко-тенхолошких и других решења елиминисати или ублажити негативне утицаје на живи свет;
2) забрањено је обављање активности које могу довести до продирања и ширења инвазивних врста из окружења;
3) приликом коришћења природних ресурса потребно је обезбедити очување хидролошког режима неопходног за функционалност еколошки значајног подручја и/или еколошког коридора;
4) стимулисати подизање заштитног зеленила дуж граница еколошког коридора у складу са потребама врста и станишних типова подручја.