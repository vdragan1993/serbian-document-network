Редакцијски пречишћен текст


 

 

 

 

 

ЗАКОН

о 
издавању публикација

„Службени гласник РС", бр. 37 од 22. 
јуна 1991, 53 од 16. 
јула 1993 
- др. закон, 67 од 30. августа 1993 
- др. закон, 48 од 20. јула 1994 
- др. закон, 135 од 21. 
децембра 2004, 101 од 21. 
новембра 2005 - др. закон


 

 

I. ОПШТЕ ОДРЕДБЕ

 

Члан 1.

Овим законом утврђују се услови за издавање публикација.

Публикација, у смислу овог закона, јесте: књига, брошура, часопис, спис, штампано музичко дело, репродукција уметничке слике и цртежа, амблем и заштитни знак, разгледница, фотографија, географска карта, плакат, план насељеног места, дијапозитив, грамофонска плоча и компакт диск, аудио и видео касета, образац, као и друго дело које се умножава штампањем или на сличан начин (у даљем тексту: публикација).

Неће се сматрати публикацијом у смислу овог закона, штампани и на други начин умножени примерци службеног материјала који служе искључиво за рад државних органа, друштвених организација, предузећа, установа и других организација, као ни оригинална ликовна дела која настају умножавањем.

 

Члан 2.

Издавањем публикација, у смислу овог закона, могу се бавити сва правна и физичка лица (у даљем тексту: издавач).

 

Члан 3.

Ради остваривања повољнијих услова за издавање и продају публикација обезбеђују се: олакшице за коришћење кредита, пореске и друге олакшице, учешће у финансирању издавања капиталних дела и других публикација од значаја за културу Републике, откуп публикација за библиотеке и учешће у обезбеђивању средстава за ауторске хонораре.

 

Члан 4.

Надзор над законитошћу рада издавача и других организација које издају публикације, у погледу примене одредаба овог закона, врши општински орган управе надлежан за послове културе, ако посебним законом није друкчије одређено.

 

II. ИЗДАВАЊЕ ПУБЛИКАЦИЈА

 

Члан 5.

Издавач мора имати уредника за сваку публикацију.

Изузетно од става 1. овог члана, физичко лице може бити и уредник својих публикација, ако за то не овласти друго лице.

Уредник публикације врши избор дела које предлаже за објављивање, даје или прибавља стручно мишљење о њему и одговара за издату публикацију.

Обрасци који су прописани законом могу се издати без стручног мишљења.

 

Члан 6.

На свакој публикацији морају се означити: име аутора, имена других сарадника, наслов, односно наслов на изворном језику и остали подаци о изворнику ако је публикација превод, име преводиоца, које је издање по реду, име уредника публикације, назив и седиште издавача и штампарије, место и година штампања, место и година штампања изворног издања када је реч о новом издању, број примерака публикације, ISBN број (међународни стандардни број књиге у складу са JUS Z A4 030 1979. и JUS Z A4 040 1981), а на периодичним публикацијама ISSN број (међународни стандардни број за периодичне публикације у складу са JUS Z 031 1979) и ознака C (copyright) с именом носиоца ауторског права и годином првог објављивања.

На обрасцу се не објављује име аутора и име уредника.

На књизи, брошури, спису, географској карти, музичком делу, грамофонској плочи, компакт диску, аудио и видео касети, објављује се и име лица које је дало стручно мишљење.

 

Члан 7.

Међународне стандардне бројеве за све врсте публикација (ISBN, ISSN, ISMN, DOI и др.) одређује Народна библиотека Србије.*

Издавач је дужан да на свакој књизи одштампа каталошки запис CIP који према међународним стандардима израђује Народна библиотека Србије. Сваку накнадну измену у публикацији, по добијеном каталошком запису, издавач је дужан да достави Народној библиотеци Србије пре штампања.

Ради израде каталошког записа издавач књиге дужан је да Народној библиотеци Србије достави комплетан штампарски отисак после ревизије. Каталошки запис, издвојен из осталих података, штампаће се графички уочљиво, у неизмењеном облику.
 

*Службени гласник РС, бро 135/2004

 

III. КАЗНЕНЕ ОДРЕДБЕ

 

Члан 8.

Новчаном казном 
до 500.000 динара* казниће се за прекршај предузеће и установа:

1. ако не достави Народној библиотеци Србије комплетан штампарски отисак ради израде каталошког записа (члан 7) и

2. ако на публикацији не означи све податке из члана 6.

Новчаном казном 
до 30.000 динара* казниће се за прекршај из става 1. овог члана и одговорно лице у предузећу и установи.

Новчаном казном 
до 50.000 динара* казниће се за прекршај из става 1. тачке 2. овог члана и грађани који самостално издају публикације. 

 

*Службени гласник РС, број 101/2005

 

IV. ПРЕЛАЗНЕ И ЗАВРШНЕ ОДРЕДБЕ

 

Члан 9.

Предузећа, установе и грађани који се баве издавачком делатношћу дужни су да ускалде своју делатност с одредбама овог закона у року од шест месеци од дана ступања закона на снагу .

 

Члан 10.

Даном ступања на снагу овог закона престају да важе:

1. Закон о издавачкој делатности („Службени гласник СР Србије”, број 16/80);

2. Одредбе члана 41. Закона о изменама и допунама закона којима су одређене новчане казне за прекршаје („Службени гласник СР Србије”, број 6/89);

3. Закон о издавачкој делатности („Службени лист САП Косова”, број 7/74);

4. Закон о издавачкој делатности („Службени лист САП Војводине”, број 13/84) и

5. Одредбе члана 41. Закона о изменама закона којима су прописане новчане казне за привредне преступе и прекршаје („Службени лист САП Војводине”, број 22/89).

 

Члан 11.

Овај закон ступа на снагу осмог дана од дана објављивања у „Службеном гласнику Републике Србије”.

 

 

 

 

ОДРЕДБЕ КОЈЕ НИСУ УНЕТЕ У 
„ПРЕЧИШЋЕН ТЕКСТ“ ЗАКОНА

 

 

Закон о измени Закона о издавању публикација: 
„Службени гласник РС”, број 135/2004-6

 

Члан 2.

Југословенски библиографски институт предаће Народној библиотеци Србије одговарајуће предмете и архиву у вези с пословима одређивања међународних стандардних бројева за све врсте публикација (ISBN, ISSN, ISMN, DOI и др.), у року од 30 дана од дана ступања на снагу овог закона.

 

Члан 3.

Овај закон ступа на снагу осмог дана од дана објављивања у „Службеном гласнику Републике Србије”.