Редакцијски пречишћен текст


ЗАКОН



о обнови културно-историјског наслеђа и подстицању развоја 

Сремских


Карловаца

„Службени гласник РС”, бр. 37 од 22. 

јуна 1991, 53 од 16. 

јула 1993 
- др. закон, 67 од 30. 
августа 1993 
- др. закон, 48 од 20. 
јула 1994 
- др. закон, 101 од 21. 
новембра 2005 
- др. закон

 

 

I. ОСНОВНЕ ОДРЕДБЕ

 

Члан 1.

Овим законом утврђују се општи услови за обнову културно-историјског наслеђа и подстицање развоја на територији општине Сремски Карловци (у даљем тексту: Сремски Карловци).

 

Члан 2.

Обновом културно-историјског наслеђа, у смислу овог закона, сматра се санација, конзервација, рестаурација, ревитализација и презентација културно-историјског наслеђа.

 

Члан 3.

Обнова културно-историјског наслеђа и подстицање развоја Сремских Карловаца врши се на основу програма обнове културно-историјског наслеђа и подстицања развоја Сремских Карловаца (у даљем тексту: програм обнове и развоја).

 

Члан 4.

Програм обнове и развоја доноси Народна скупштина Републике Србије.

Предлог програма обнове и развоја утврђује Влада Републике Србије, на предлог Одбора за обнову и развој Сремских Карловаца.

Одбор за обнову и развој Сремских Карловаца припрема предлог програма обнове и развоја у сарадњи са Републичким заводом за заштиту споменика културе.

 

Члан 5.

Ради праћења остваривања програма обнове културно-историјског наслеђа и подстицања развоја Сремских Карловаца, оснива се Одбор за обнову и развој Сремских Карловаца (у даљем тексту: Одбор).

 

II. ОБНОВА КУЛТУРНО-ИСТОРИЈСКОГ НАСЛЕЂА И ПОДСТИЦАЊЕ РАЗВОЈА СРЕМСКИХ КАРЛОВАЦА

 

Члан 6.

У Сремским Карловцима обновиће се културно-историјско наслеђе које је проглашено за културно добро.

 

Члан 7.

Сопственици, односно носиоци права, обавеза и одговорности у погледу коришћења, управљања и располагања непокретности културним добрима у Сремским Карловцима поднеће захтев за добијање одобрења за обнову културних добара.

 

Члан 8.

За подручје културно-историјског комплекса Сремски Карловци доноси се просторни план са посебном наменом, у складу са законом.

Просторним планом из става 1. овог члана одредиће се делатности које се могу обављати, односно које ће својим садржајем омогућити обнављање и неговање традиције културно-историјског наслеђа Сремских Карловаца и неће нарушити аутентичност урбанистичко-архитектонских, ликовно-естетских и амбијенталних вредности културних добара, као и еколошких вредности.

 

III. СРЕДСТВА ЗА ОБНОВУ И РАЗВОЈ СРЕМСКИХ КАРЛОВАЦА

 

Члан 9.

За обнову културно-историјског наслеђа и подстицање развоја Сремских Карловаца од општег интереса је да се санирају, рестаурирају, конзервирају, односно ревитализују и презентују објекти изграђени до ступања на снагу овог закона.

Средства за предузимање мера из става 1. овог члана обезбеђују се у буџету Републике Србије.

У буџету општине Сремски Карловци обезбеђују се средства за помагање програма у оквиру комуналних, ПТТ, саобраћајних и железничко-транспортних делатности.

Средства за обнову и развој Сремских Карловаца могу се обезбедити и из: средстава самодоприноса, накнада за коришћење симбола Сремских Карловаца, завештања, легата, поклона и других извора.

 

Члан 10.

Установе, предузећа и грађани могу уз накнаду производити и стављати у промет сувенир, значку, налепницу или други предмет, грб или знак Сремских Карловаца или препознатљив део споменичке целине, односно појединих објеката те целине.

Висина накнаде из става 1. овог члана, начин плаћања и надзора над производњом и стављањем у промет производа из става 1. овог члана, уредиће општина Сремски Карловци.

 

IV. ОДБОР ЗА ОБНОВУ И РАЗВОЈ СРЕМСКИХ КАРЛОВАЦА

 

Члан 11.

Одбор има председника и 14 чланова.

Народна скупштина Републике Србије именује председника и чланове Одбора из реда културних, јавних и привредних радника.

Председник и чланови Одбора именују се на четири године и по истеку мандата могу бити поново изабрани.

 

Члан 12.

Одбор се стара о обезбеђивању услова за обнову и развој Сремских Карловаца и у том циљу припрема програм обнове и развоја Сремских Карловаца, прати његово остваривање и стање културно-историјског наслеђа Сремских Карловаца.

Одбор утврђује динамику извршења програма, носиоце послова и предлаже распоред средстава обезбеђених у буџету Републике Србије и општине Сремски Карловци за реализацију појединих послова и задатака.

 

Члан 13.

Одбор доноси пословник.

Одбор подноси Народној скупштини Републике Србије годишњи извештај о раду и извештај о остваривању програма и планова обнове и развоја Сремских Карловаца.

 

Члан 14.

Стручне и административне послове за Одбор обавља општина Сремски Карловци.

Надзор над законитошћу рада Одбора, као и надзор над коришћењем средстава за обнову културно-историјског наслеђа и подстицање развоја Сремских Карловаца врши Министарство културе.

 

V. КАЗНЕНЕ ОДРЕДБЕ

 

Члан 15.

Новчаном казном 
до 100.000 динара* казниће се за прекршај установа, односно предузеће ако за употребу грба, знака или препознатљивих симбола Сремских Карловаца, на предметима које производи и ставља у промет не плати накнаду општини Сремски Карловци (члан 10).

За прекршај из става 1. овог члана казниће се и одговорно лице у установи, односно предузећу, новчаном казном 
до 50.000 динара.*

Имовинска корист прибављена прекршајем из става 1. овог члана, одузеће се. 


 

*Службени гласник РС, број 101/2005

 

Члан 16.

Новчаном казном 
до 50.000 динара* казниће се за прекршај грађанин, ако за употребу грба, знака или препознатљивих симбола Сремских Карловаца, на производима које производи и ставља у промет не плати накнаду општини Сремски Карловци (члан 10).

Имовинска корист прибављена прекршајем из става 1. овог члана, одузеће се. 


 

*Службени гласник РС, број 101/2005

 

VI. ЗАВРШНА ОДРЕДБА

 

Члан 17.

Овај закон ступа на снагу осмог дана од дана објављивања у „Службеном гласнику Републике Србије”, а примењиваће се од 1. јануара 1992. године.