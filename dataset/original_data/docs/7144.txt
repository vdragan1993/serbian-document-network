На основу одредбе из члана 64. став 7. Закона о електронским медијима („Службени гласник РС”, број 83/14), 
Савет Регулаторног тела за електронске медије, на седници одржаној 4. марта 2015. године, донео је
 
ПРАВИЛНИК 
о начину формирања Листе најважнијих догађаја од посебног значаја за све грађане и остваривању права на приступ догађајима од великог интереса за јавност
"Службени 
				гласник РС", број 25 од 13. марта 2015.
 
I. УВОДНА ОДРЕДБА 
Члан 1.
Овим правилником се утврђујe начин формирања Листе најважнијих догађаја домаћих и страних, који су од посебног значаја за све грађане (културни, политички, спортски, забавни и сл.) – (у даљем тексту: најважнији догађаји), као и услови за остваривање права пружалаца услуга телевизијског емитовања на приступ догађајима од великог интереса за јавност.
II. НАЧИН ФОРМИРАЊА ЛИСТЕ НАЈВАЖНИЈИХ ДОГАЂАЈА
Члан 2.
Најважнији догађаји из члана 1. овог правилника утврђују се листом коју саставља Регулаторно тело за електронске медије (у даљем тексту: Регулатор), у складу са одредбама члана 64. ст. 2. и 3. Закона о електронским медијима („Службени гласник РС”, број 83/14).
Члан 3.
Одређени догађај (спортски, културни, политички, забавни и сл.) сматра се најважнијим догађајем ако испуњава најмање два од следећих услова:
1) да је догађај и његов исход од нарочитог општег значаја за грађане у Републици Србији, а не само од значаја за оне грађане који и иначе прате одређени догађај или другу активност на коју се догађај односи; 
2) да се догађај традиционално емитује у Републици Србији у оквиру програма коме је приступ слободан, као и да га редовно прати велики број гледалаца;
3) да је реч о значајном међународном спортском догађају у коме учествују представници Републике Србије; 
4) да је догађај општепознат, односно да има општи културни значај за грађане Републике Србије, као и значај за национални културни идентитет.
Члан 4.
Ако је догађај који испуњава критеријуме из члана 3. овог правилника организован у деловима, сваки посебан део таквог догађаја се сматра посебним догађајем.
Члан 5.
Регулатор ће од министарстава надлежних за области за које се формира листа најважнијих догађаја затражити списак догађаја који су од посебног значаја за све грађане а из оквира њихове надлежности.
Након достављања списка из става 1. овог члана, Регулатор саставља Предлог листе најважнијих догађаја од посебног значаја за све грађане и објављује је на својој интернет страници.
Сва заинтересована лица могу изнети примедбе на Предлог листе из става 2. овог члана у року од 15 дана од дана његовог објављивања.
Након протека рока из става 3. овог члана, Регулатор утврђује Листу најважнијих догађаја од посебног значаја за све грађане и објављује је на својој интернет страници.
Регулатор разматра Листу најважнијих догађаја од посебног значаја за све грађане најмање једном у три године, ради њених евентуалних измена или допуна.
III. ПРАВО НА ПРЕНОС НАЈВАЖНИЈИХ ДОГАЂАЈА 
Члан 6.
Преносом се сматра непосредан пренос или одложени пренос догађаја, у целини или делимично, кад је то потребно из објективних разлога или је у интересу јавности.
Право преноса догађаја је право пружаоца услуге телевизијског емитовања (у даљем тексту: пружалац медијске услуге који има искључиво право преноса) да преноси догађај на одређеном подручју.
Право преноса најважнијег догађаја може стећи само пружалац услуге телевизијског емитовања чија зона покривања обухвата целокупно подручје Републике Србије и коме је приступ слободан.
Сматра се да зона покривања пружаоца услуге телевизијског емитовања покрива целокупно подручје Републике Србије, ако је ималац дозволе за пружање медијске услуге на подручју целе Републике Србије или ако је квалитетан пријем његовог телевизијског сигнала обезбеђен за најмање 90% становништва у Републици Србији.
Сматра се да приступ услузи телевизијског емитовања није слободан ако се она пружа као заштићена услуга, односно као услуга са условним приступом или ако је за њено праћење неопходно платити додатну накнаду.
Додатном накнадом из става 5. овог члана не сматра се такса која се плаћа у складу са законом којим се уређује јавни медијски сервис, као ни накнада која се плаћа оператору електронске комуникационе мреже ради приступа његовом основном пакету медијских услуга које дистрибуира.
Члан 7. 
Одложени пренос најважнијег догађаја може се емитовати када је то неопходно из објективног разлога или због остваривања јавног интереса, а нарочито:
1) када се два или више најважнија догађаја одвијају истовремено, само један догађај се преноси непосредно, а остали у одложеном преносу;
2) када се догађај одвија са знатном временском разликом, а његов одложени пренос би омогућио праћење тог догађаја значајнијем делу гледалаца;
3) када је у кратком временском периоду од одвијања индивидуалних, односно националних такмичења неизвесно хоће ли се у финалне такмичења пласирати национални представник, односно репрезентација, па би на тај начин директан пренос озбиљно нарушио претходно утврђене програмске обавезе пружалаца медијске услуге.
Одложени пренос из става 1. овог члана емитује се најкасније 24 часа од одржавања догађаја.
IV. ОСТВАРИВАЊЕ ПРАВА НА ПРИСТУП ДОГАЂАЈИМА ОД ВЕЛИКОГ ИНТЕРЕСА ЗА ЈАВНОСТ
Члан 8.
Право на приступ догађајима од великог интереса за јавност остварује се у складу са чланом 64. ст. 4, 5. и 6. Закона о електронским медијима.
Догађајима од великог интереса за јавност сматрају се најважнији догађаји утврђени листом, у складу са одредбама члана 64. ст. 2. и 3. Закона о електронским медијима, и други догађаји (нпр. спортски, културни, политички, забавни и сл.) који су од општег интереса за јавност у Републици Србији, а не само од значаја за оне грађане који и иначе прате одређени догађај или другу активност на коју се догађај односи.
Члан 9.
Пружалац медијске услуге који има искључиво право преноса најкасније 30 дана пре одржавања догађаја од великог интереса за јавност објављује на својој интернет страници информацију да је стекао искључиво право преноса тог догађаја, као и техничке и финансијске услове за избор и преузимање инсерата са тог догађаја.
У случају да је временски период од момента стицања искључивог права преноса догађаја од великог интереса за јавност до дана његовог одржавања краћи од 30 дана, пружалац медијске услуге који има искључиво право преноса је дужан да податке из става 1. овог члана објави на својој интернет страници следећег дана по стицању права. 
Члан 10.
Пружалац медијске услуге који има искључиво право преноса је дужан да сваком заинтересованом пружаоцу услуге телевизијског емитовања (у даљем тексту: пружалац медијске услуге који захтева приступ), под једнаким условима и без дискриминације, дозволи и омогући слободан избор инсерта са догађаја од великог интереса за јавност уз одговарајућу надокнаду која не сме прећи висину стварних трошкова.
Инсертом са догађаја од великог интереса за јавност сматрају се кратке аудио-визуелне секвенце о кључним аспектима тог догађаја. 
Изабрани инсерт који објављује пружалац медијске услуге који захтева приступ може трајати најдуже 90 секунди.
Надокнада из става 1. овог члана плаћа се ради надокнаде трошкова пружаоца медијске услуге који има искључиво право преноса, а који непосредно проистичу из омогућавања преузимања инсерта са догађаја од великог интереса за јавност, односно који настају приликом омогућавања таквог преузимања. 
Пружалац медијске услуге који захтева приступ може објавити инсерт преузимањем од пружаоца медијске услуге који има искључиво право преноса, или директним приступом месту одржавања догађаја.
Члан 11.
Изабрани инсерт се користи искључиво за емисије општих вести.
Пружалац медијске услуге који захтева приступ преузима изабрани инсерт и објављује уз навођење извора слике и тона, односно идентификације телевизијског програма пружаоца медијске услуге који има искључиво право преноса.
Пружалац медијске услуге који захтева приступ може користити изабрани инсерт са најважнијег догађаја и у својој аудио-визуелној медијској услузи на захтев, али само по завршетку преноса уживо, односно одложеног преноса догађаја од великог интереса за јавност.
Члан 12.
Ако догађај од великог интереса за јавност траје два или више дана, пружалац медијске услуге који захтева приступ има право да објави један изабрани инсерт по дану догађаја.
Ако догађај од великог интереса за јавност траје један дан, али се састоји из више делова, пружалац медијске услуге који захтева приступ има право да објави један изабрани инсерт за цео догађај. 
Пружалац медијске услуге који захтева приступ може објавити изабрани инсерт са одређеног догађаја од великог интереса за јавност само након завршетка преноса, односно одложеног преноса тог догађаја.
V. ЗАВРШНА ОДРЕДБА
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”. 
 
Број 05-150/15-3
У Београду, 4. марта 2015. године
Председник Савета, 
Горан Караџић, с.р.