На основу члана 30. став 2. Закона о библиотечко-информационој делатности (,,Службени гласник Републике Србије”, број 52/11) члана 51. став 1. тачка 4) 
	
Статута Народне библиотеке Србије 0101 број 123/1 од 11. фебруара 2011. године и Одлуке о измени и допуни Статута Народне библиотеке Србије 0101 број 80/3 од 30. марта 2012. године,
	
В.д. управника Народне библиотеке Србије доноси
 
УПУТСТВО
о начину рада библиотека са корисницима
"Службени гласник РС", број 96 од 5. 
				октобра 2012.
 
Члан 1.
Овим упутством уређује се начин рада с корисницима, начин пружања основних услуга и начин коришћења библиотечко-информационе грађе и извора у свим типовима библиотека у складу са законом (у даљем тексту: Библиотека).
Члан 2.
Библиотечко-информациона грађа и извори информација у Библиотекама доступни су свим грађанима под једнаким условима, без обзира на расу, националност, старосно доба, пол, веру, језик, инвалидност, економски и радни статус и образовни ниво. 
	
Лице стиче статус корисника библиотеке учлањењем у библиотеку. 
Члан 3.
Начин рада Библиотеке са корисницима, начин пружања основних услуга правним и физичким лицима као и начин коришћења библиотечко-информационе грађе и извора, Библиотека регулише Општим актом о начину рада и коришћењу услуга Библиотеке (у даљем тексту: Општи акт) у складу са законом и овим упутством. 
	
Члан 4.
Библиотека обезбеђује корисницима коришћење релевантне библиотечко-информационе грађе и извора у просторијама Библиотеке, позајмљивањем ван простора Библиотеке као и приступом путем електронске мреже.
Уколико Библиотека нема у свом фонду и бази података тражену библиотечко-информациону грађу и изворе, Библиотека треба да их обезбеди у одговарајућој форми и у разумном року од Библиотеке у земљи или иностранству путем размене или позајмице библиотечко-информационе грађе и извора. 
	
Члан 5.
Библиотечко-информациона грађа и извори који се користе искључиво у просторијама Библиотеке обухватају: завичајну збирку, докторске дисертације, магистарске и специјалистичке радове, библиотеке целине, серијске публикације, референсну збирку, другу библиотечко-информациону грађу и изворе за које постоје разлози да се њихово коришћење ограничи, као и библиотечко- информациону грађу и изворе обезбеђене путем међубиблиотечке позајмице. 
	
Члан 6.
Библиотека Општим актом може да пропише која се библиотечко-информациона грађа и извори не могу позајмљивати другим библиотекама с тим да се корисницима омогући доступност грађе у другом одговарајућем облику (скенирање, дигитализација....) у складу са законом.
Трошкове међубиблиотечке позајмице сноси Библиотека која поручује грађу. 
	
Висину трошкова међубиблиотечке позајмице као и висину трошкова пружања других услуга правним и физичким лицима, Библиотека утврђује Одлуком о утврђивању цена услуга у оквиру делатности Библиотеке.
Члан 7.
Корисници Библиотеке имају право на помоћ и савет стручних радника Библиотеке при претраживању и коришћењу библиотечко-информационе грађе и извора и коришћењу услуга Библиотеке. 
	
Члан 8.
Услове умножавања библиотечко-информационе грађе и извора, Библиотека утврђује у складу с прописима о заштити ауторских и сродних права и права интелектуалне својине.
Члан 9.
Корисници библиотеке дужни су да библиотечко-информациону грађу и изворе користе у складу са законом, потврђеним међународним уговорима и правилима утврђеним Општим актом.
Библиотекар и корисник утврђују исправност библиотечко-информационе грађе у смислу физичког стања, приликом њеног преузимања. Корисник је дужан да надокнади штету коју причини оштећењем или отуђењем грађе у складу са законом и Општим актом.
Члан 10.
Услови коришћења старе и ретке библиотечке грађе регулисани су Законом о старој и реткој библиотечкој грађи и актима донетим на основу њега.
Члан 11.
Библиотека је дужна да поштује приватност и личне слободе корисника библиотеке, у складу са законом.
Корисник је дужан да поштује углед Библиотеке и запослене у библиотеци, као и правила понашања корисника регулисана Општим актом Библиотеке.
Члан 12.
Ово упутство ступа на снагу осмог дана од дана објављивања у „Службеном гласнику Републике Србије”.
В.д. управника,
Дејан Ристић, с.р.