На основу члана 47. став 2. Закона о заштити ваздуха („Службени гласник РС”, бр. 36/09 и 10/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о методологији за израду инвентара емисија и пројекција загађујућих материја у ваздух
"Службени гласник РС", број 3 од 15. јануара 
				2016.
 
Члан 1.
Овом уредбом утврђује се методологија за израду инвентара емисија и пројекција загађујућих материја у ваздух и обавеза ажурирања инвентара емисија и пројекција на годишњем нивоу.
Члан 2.
Поједини изрази употребљени у овој уредби имају следеће значење:
1) емисија је испуштање загађујућих материја из тачкастих или дифузних извора у атмосферу;
2) инвентар емисија је база података о изворима емисија по секторима, категоријама и делатностима, додатним информацијама, претпоставкама и другим подацима који се користе за прорачун емисија и пројекције емисија загађујућих материја;
3) EMEP је међународни Програм сарадње за праћење и процену прекограничног преноса загађујућих материја у ваздуху на великим удаљеностима у Европи (Cooperative program for monitoring and evaluation of the long-range trasmision of air pollutants in Europe – EMEP);
4) EEA jе скраћеница за Европску агенцију за животну средину (European Environment Agency – ЕЕА);
5) EMEP/EEA упутство је документ који прописује методологију за прорачун емитованих количина загађујућих материја у ваздух у циљу израде инвентара емисија и извештавања у складу са Конвенцијом о прекограничном загађивању ваздуха на великим удаљеностима („Службени лист СФРЈ – Међународни уговори”, број 11/86 – у даљем тексту: Конвенција) и Директивом о максималним националним емисијама (EMEP/EEA Air Pollutant Emission Inventory Guidebook);
6) прорачун емисија загађујућих материја у ваздух је секторски организована база података која садржи податке потребне за израчунавање и извештавање о свим емисијама загађујућих материја, а нарочито емисионе факторе, податке о делатностима, прорачунате вредности емисија, главне категорије извора емисија, додатне информације и претпоставке које се користе за прорачун, укључујући и податке о поновном прорачуну емисија; 
7) референтна година је година за коју се у складу са захтевима Конвенције и њених протокола утврђује ниво емисија загађујућих материја и према којој се поставља обавеза смањивања укупних годишњих емисија загађујућих материја; 
8) емисиони фактор је бројчана вредност која изражава количину емитоване загађујуће материје по јединици делатности исказане количином производа, потрошеног енергента или сировине или величином обављеног посла за одређену делатност. Исказује се у јединицама масе загађујуће материје по јединици активности извора (нпр. kg/t производа, kg/t сировине, kg/t потрошеног горива, kg/GJ или kg/MWh произведене енергије, kg/становнику и сл.);
9) NFR је скраћеница за номенклатуру за извештавање у складу са Конвенцијом (енглески еквивалент овог термина „Nomenclature For Reporting”);
10) податак о делатности је бројчана вредност која даје укупну количину производа, потрошеног енергента или сировине или количину обављеног посла за одређену делатност; 
11) извештај о годишњим емисијама је извештај о свим емисијама загађујућих материја у ваздух на територији Републике Србије који се припрема на годишњем нивоу у обиму и формату задатим Конвенцијом и њеним протоколима као и одлукама и смерницама Извршног органа ове конвенције;
12) осигурање квалитета (quality assurance QA) је претходно успостављен систем процедура прегледа инвентара који обављају особе које нису директно укључене у процес компилације/развоја инвентара;
13) контрола квалитетa (quality control QC) је систем рутинских техничких активности за мерење и контролу квалитета инвентара које спроводе особе које учествују у припреми инвентара;
14) план осигурања и контроле квалитета (QA/QC план) је интерни документ који дефинише активности, рокове, одговорности и редослед спровођења активности за осигурање и контролу квалитета прорачуна емисија;
15) Е-PRTR регистар је регистар који садржи податке који се достављају у Национални регистар извора загађивања у складу са Протоколом о регистрима испуштања и преноса загађујућих материја (Protocol on Pollutant Release and Transfer Registers PRTR) уз Конвенцију о доступности информација, учешћу јавности у доношењу одлука и праву на правну заштиту у питањима животне средине – Архуска конвенција („Службени гласник РС – Међународни уговори”, број 38/09);
16) FAOSTAT је база података Организације Уједињених нација за храну и пољопривреду која дистрибуира прикупљене статистичке податке;
17) IEA jе скраћеница за Међународну агенцију за енергетику (International Energy Agency).
Члан 3.
За израду инвентара емисија и пројекција емисија загађујућих материја у ваздух примењује се EMEP/EEA упутство.
Агенција за заштиту животне средине (у даљем тексту: Агенција) израђује и на годишњем нивоу ажурира инвентар емисија загађујућих материја у ваздух и врши прорачун и ажурирање пројекција емисија, при чему се примењује последње издање EMEP/EEA упутства.
Члан 4.
Активности израде и ажурирања инвентара емисија и пројекција у складу са EMEP/EEA упутством обухватају:
1) прорачун емисија из свих категорија извора у секторима и по загађујућој материји;
2) квантитативну процену несигурности прорачуна емисија из тачке 1) овог става за сваку категорију извора као и за прорачун емисија у целини;
3) идентификацију главних извора емисија загађујућих материја у ваздух;
4) поновни прорачун емисија (рекалкулација) у случајевима унапређења методологије, емисионих фактора, података о делатности или укључивања нових категорија извора емисија;
5) спровођење и извештавање о поступцима контроле квалитета у складу са планом осигурања и контроле квалитета;
6) припрему извештаја о годишњим емисијама укључујући и додатне захтеве у складу са Конвенцијом;
7) архивирање података о секторима за прорачун емисија, емисионим факторима и документима коришћеним за планирање, израду, контролу и осигурање квалитета прорачуна емисија;
8) прорачун, израду и ажурирање пројекција емисија, у складу са методологијом и захтевима EMEP/EEA упутства;
9) извештавање међународних организација, у складу са преузетим међународним обавезама како током претприступног периода тако и након приступања Европској унији;
10) припрему и извештавање о инвентару емисија и пројекција емисија тако да се обезбеди транспарентност, тачност, потпуност, упоредивост и доследност.
Инвентар емисија обухвата емисије загађујућих материја у ваздух за временски интервал од референтне године до године N-2, где N представља текућу годину у којој се врши извештавање у складу са Конвенцијом.
Члан 5.
Прикупљање података о делатности по појединим секторима врши се ради прорачуна емисија и израде извештаја о годишњим емисијама загађујућих материја у ваздух, у складу са захтевима Конвенције.
Прикупљање података о делатности из става 1. овог члана врши се у складу са Прилогом – Подаци за израду инвентара емисија загађујућих материја у ваздух (у даљем тексту: Прилог), који је одштампан уз ову уредбу и чини њен саставни део.
Члан 6.
Податке из члана 5. ове уредбе субјекти извештавања наведени у Прилогу ове уредбе достављају Агенцији једном годишње за претходну годину и то најкасније до истека рокова наведених у Прилогу ове уредбе.
Члан 7.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-14235/2015
У Београду, 8. јануара 2015. године
Влада
Председник,
Александар Вучић, с.р.
 
Прилози
Прилог -
				Подаци за израду 
				инвентара емисија загађујућих материја у ваздух