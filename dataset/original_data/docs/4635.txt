На основу члана 54. став 2. Закона о водама („Службени гласник РС”, број 30/10) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11), 
	
Влада доноси
 
УРЕДБУ
о утврђивању Општег плана за одбрану од поплава за период од 2012. до 2018. године

"Службени гласник РС", број 23 од 28. марта 
	2012.
 
Члан 1.
Овом уредбом утврђује се Општи план за одбрану од поплава за период од 2012. до 2018. године, који је одштампан уз ову уредбу и чини њен саставни део.
Члан 2.
Мере које се морају предузети превентивно и у периоду наиласка великих вода (спољних и унутрашњих), начин институционалног организовања одбране од поплава, дужности, одговорности и овлашћења руководилаца одбране, институција и других лица надлежних за одбрану од поплава, леда и поплавних унутрашњих вода, начин осматрања и евидентирања хидролошких и других података, прогноза појава, обавештавања и други подаци утврђени су општим планом из члана 1. ове уредбе.
Члан 3.
Даном ступања на снагу ове уредбе престаје да важи Уредба о утврђивању Општег плана за одбрану од поплава за период од 2008. до 2013. године („Службени гласник РС”, број 60/08).
Члан 4.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-1719/2012
У Београду, 22. марта 2012. године

Влада
Председник, 
др 
	Мирко Цветковић, с.р.
 
ОПШТИ ПЛАНЗА ОДБРАНУ ОД ПОПЛАВА ЗА ПЕРИОД ОД 2012. ДО 2018. ГОДИНЕ
1. Уводне одредбе
1. Одбрана од поплава, услед наиласка великих вода (спољних и унутрашњих) и услед загушења ледом, организује се и спроводи на водним подручјима Републике Србије, у складу са Законом о водама („Службени гласник РС”, брoj 30/10), Законом о ванредним ситуацијама („Службени гласник РС”, бр. 111/09 и 92/11), 
	
Законом о потврђивању Конвенције између Савезне владе Савезне Републике Југославије и Владе Румуније о експлоатацији и одржавању хидроенергетских и пловидбених система „Ђердап I” и „Ђердап II”, са прилозима („Службени лист СРЈ”– Међународни уговори, број 7/98), Националним планом заштите и спасавања у ванредним ситуацијама, међудржавним споразумима о билатералној сарадњи, Општим планом за одбрану од поплава за период од 2012. године до 2018. године (у даљем тексту: општи план), годишњим оперативним планом за одбрану од поплава за воде I реда и унутрашње воде (у даљем тексту: републички оперативни план) и оперативним плановима за одбрану од поплава за воде II реда (у даљем тексту: локални оперативни планови).
2. Општи план се доноси, у циљу заштите подручја угрожених поплавама (у даљем тексту: поплавна подручја), за воде I и II реда и за унутрашње воде. 
	
2. Институционално организовање одбране од поплава 
1. За координацију одбране од поплава на јединственом водном простору Републике Србије задужен је главни координатор одбране од поплава (у даљем тексту: главни координатор). Старешина органа управе у саставу министарства надлежног за послове водопривреде (у даљем тексту: министарство) је главни координатор по положају. Главни координатор има помоћнике.
2. За координацију одбране од поплава за територију аутономне покрајине, односно града Београда, задужен је координатор одбране од поплава (у даљем тексту координатор). Старешина органа управе аутономне покрајине, односно града Београда надлежног за послове водопривреде је координатор по положају. Координатор има помоћника.
3. За координацију одбране од поплава за територију јединице локалне самоуправе задужен је члан штаба за ванредне ситуације надлежан за мере заштите од поплава.
4. За координацију одбране од поплава на појединим деловима територије Републике Србије задужени су координатори одбране од поплава на основу овлашћења утврђених овим планом и републичким оперативним планом.
3. Oдбранa од поплава и руковођење одбраном од поплава
1. Одбрану од поплава на водама I реда и на системима за одводњавање у јавној својини организује и спроводи Јавно водопривредно предузеће „Србијаводе”, Београд, на водним подручјима Сава, Доњи Дунав, Морава и Косово и Метохија, Јавно водопривредно предузеће „Воде Војводине”, Нови Сад на водним подручјима Бачка и Банат и Срем и Јавно водопривредно предузеће „Београдводе”, Београд на водном подручју Београд (у даљем тексту: јавно водопривредно предузеће), у складу са Законом о водама, општим планом и републичким оперативним планом, уз ангажовање: Републичког хидрометеоролошког завода (у даљем тексту: Завод), и предузећа којима је поверено одржавање заштитних водних објеката и водних објеката за одводњавање.
2. Одбраном од поплава на водама I реда и системима за одводњавање у јавној својини, на територији за коју је основано јавно водопривредно предузеће, руководи главни руководилац одбране од поплава (у даљем тексту: главни руководилац), на основу овлашћења утврђених овим планом и републичким оперативним планом. Директор јавног водопривредног предузећа је главни руководилац по положају. Главни руководилац има заменике.
3. На водном подручју, на водама I реда одбраном од поплава од спољних вода и леда руководи руководилац одбране од поплава на водном подручју (у даљем тексту: руководилац на водном подручју), који има заменика и помоћнике.
4. На водама I реда, на сектору одбране од поплава, односно на техничкој деоници дуж водотока, одбраном од поплава од спољних вода и леда руководи секторски, односно деонични руководилац одбране од поплава (у даљем тексту: секторски, односно деонични руководилац), који има заменике.
5. Одбраном од поплава од унутрашњих вода на мелиорационом подручју руководи руководилац одбране од поплава на мелиорационом подручју (у даљем тексту: руководилац на мелиорационом подручју), који има заменика и помоћнике. 
	
6. Одбраном од поплава на хидромелиорационом систему за одводњавање у јавној својини руководи руководилац хидромелиорационог система, који има заменика.
7. Заменици из тач 2, 3, 4, 5. и 6. овог одељка замењују руководиоце у случају њихове одсутности, спречености и при вишесменском раду током спровођења одбране од поплава, са свим овлашћењима руководиоца ког замењују.
8. Надлежни руководилац одбране од поплава дужан је да надлежном штабу за ванредне ситуације и надлежној служби даје стручне предлоге по фазама одбране од поплава у циљу предузимања мера и активности за одбрану од поплава.
9. Одбрану од поплава организује и спроводи јединица локалне самоуправе на својој територији, у складу са општим планом, планом заштите и спасавања у ванредним ситуацијама републичким оперативним планом и локалним оперативним планом.
10. Правно и физичко лице чија је имовина угрожена поплавама одговорно је за спровођење мера одбране од поплава у циљу заштите угрожене имовине.
4. Фазе одбране од поплава 
1. Одбрана од поплава, услед наиласка великих вода (спољних и унутрашњих) и услед загушења ледом, организује се и спроводи, у зависности од степена опасности, према следећим фазама: редовна и ванредна одбрана од поплава. 
	
2. Редовна одбрана од поплава од спољних вода на водама I реда проглашава се на речној деоници када водостај на меродавној водомерној станици или другом мерном месту достигне ниво редовне одбране утврђен у критеријумима за увођење мера одбране од поплава из републичког оперативног плана, а очекује се даљи пораст водостаја или када су заштитни водни објекти угрожени услед дуготрајно високих водостаја. 
	
3. Ванредна одбрана од поплава од спољних вода на водама I реда проглашава се на речној деоници када водостај на меродавној водомерној станици или другом мерном месту достигне ниво ванредне одбране утврђен у критеријумима за увођење мера одбране од поплава из републичког оперативног плана, а очекује се даљи пораст водостаја или када су заштитни водни објекти угрожени услед дуготрајно високих водостаја. 
	
4. На водама I реда бујичног карактера, када водостај на меродавној водомерној станици или другом мерном месту достигне ниво редовне одбране утврђен у критеријумима за увођење мера одбране од поплава из републичког оперативног плана, а очекује се даљи пораст водостаја или када су заштитни водни објекти угрожени, проглашава се ванредна одбрана од поплава од спољних вода. 
	
5. Одбрана од поплава од унутрашњих вода проглашава се на хидромелиорационом систему за одводњавање у јавној својини у зависности од остварених услова по бар једном од четири меродавна критеријума (А – капацитет евакуационог објекта, Б – испуњеност каналске мреже водом, В – засићеност земљишта и Г – појаве снежног покривача и леда) који су дефинисани у републичком оперативном плану. Редовна одбрана од поплава од унутрашњих вода проглашава се када је испуњен један од услова по критеријумима А, Б, В и Г са индексом 1.
6. Ванредна одбрана од поплава од унутрашњих вода се проглашава када је испуњен један од услова по критеријумима А, Б, В и Г са индексом 2, тј. када утврђеним режимом рада хидромелиорационог система није могуће спречити плављење мелиорационог подручја, односно његовог дела. 
	
7. Одбрана од леда се проглашава уколико су услед стварања, покретања и нагомилавања леда на водотоку угрожени објекти на водотоку и приобаље. Фазе одбране од леда (редовна, ванредна) утврђене су у републичком оперативном плану по водотоковима, у зависности од процента покривености водене површине, услова покретања и нагомилавања леда. 
	
8. Када водостај на меродавној водомерној станици или другом мерном месту достигне критични водостај (водостај за који је заштитни систем димензионисан и изграђен) или критичну (најнижу) коту заштитног система који су утврђени у критеријумима за увођење мера одбране од поплава из републичког оперативног плана одбране од поплава од спољних вода, а постоји опасност да најављена хидролошка ситуација знатно превазиђе услове ванредне одбране од поплава, тј. очекује се даљи пораст водостаја или нагомилавање леда и појава ледених баријера, постоји потреба проглашења ванредне ситуације услед поплава од спољних вода, односно загушења ледом.
9. Када је испуњен један од услова по критеријумима А, Б, В и Г са индексом 3. уз истовремено погоршање режима унутрашњих вода и постојање опасности од директног плављења насеља и инфраструктурних објеката, постоји потреба проглашења ванредне ситуације услед поплава од унутрашњих вода. 
	
10. У случају да су се стекли услови из тач. 8. и/или 9, односно уколико стање заштитних водних објеката и људски и материјални потенцијал нису довољни за ефикасну одбрану од поплава, главни руководилац је у обавези да о потреби проглашења ванредне ситуације услед поплава од спољних вода, односно загушења ледом или унутрашњих вода, обавести надлежни орган у складу са законом којим се уређују ванредне ситуације.
11. На водама II реда редовна, односно ванредна одбрана од поплава проглашава се на деоницама на којима постоје изграђени заштитни водни објекти тј. на деоницама на којима се спроводи одбрана од поплава, по испуњењу утврђених критеријума за проглашење редовне, односно ванредне одбране од поплава из локалног оперативног плана.
12. На водама II реда на којима не постоје изграђени заштитни водни објекти стање приправности се проглашава по испуњењу утврђених критеријума за проглашење стања приправности из локалног оперативног плана.
13. О потреби проглашења ванредне ситуације услед поплава на водама II реда на територији јединице локалне самоуправе одлучује председник општине, односно градоначелник.
5. Превентивнe мере и радови
Ван периода одбране од поплава, у циљу припреме за одбрану од поплава, спроводе се превентивни мере и радови.
1) Министарство је дужно да:
(1) припреми општи план;
(2) донесе републички оперативни план за наредну годину до 31. децембра текуће године и достави га министарству надлежном за унутрашње послове;
(3) новелира прелиминарну процену ризика од поплава за територију Републике Србије;
(4) припреми план управљања ризицима од поплава за територију Републике Србије;
(5) припреми годишњи програм управљања водама;
(6) координира активности на унапређењу водне делатности уређења водотока и заштита од штетног дејства вода на јединственом водном простору Републике Србије, ради обезбеђења интегралног управљања одбраном од поплава;
(7) врши инспекцијски надзор над спровођењем одредаба Закона о водама и подзаконских аката донетих на основу тог закона које се односе на уређење водотока и заштиту од штетног дејства вода на територији Републике Србије, осим територије аутономне покрајине и града Београда;
(8) организује извршавање обавеза везаних за уређење водотока и заштиту од штетног дејства вода из међудржавних споразума о билатералној сарадњи;
(9) у сарадњи са надлежном службом, у складу са законом којим се уређују ванредне ситуације, изради план комуникација за фазе одбране од поплава,
2) Надлежни орган аутономне покрајине, односно града Београда је дужан да:
(1) предложи доношење плана управљања ризицима од поплава за водна подручја на територији аутономне покрајине, односно града Београда;
(2) донесе годишњи програм управљања водама;
(3) координира са министарством активности на унапређењу водне делатности уређење водотока и заштита од штетног дејства вода, ради обезбеђења интегралног управљања одбраном од поплава;
(4) врши инспекцијски надзор над спровођењем одредаба Закона о водама и подзаконских аката донетих на основу тог закона које се односе на уређење водотока и заштиту од штетног дејства вода на територији аутономне покрајине, односно града Београда,
3) Јавно водопривредно предузеће је дужно да:
(1) донесе годишњи програм пословања у законом утврђеном року;
(2) реализује радове из годишњег програма пословања на уређењу водотока и заштити од штетног дејства вода, као и остале радове од значаја за ову водну делатност, у обиму расположивих средстава из годишњег програма управљања водама, по дефинисаним приоритетима;
(3) до 15. октобра текуће године припреми ажурне податке за доношење републичког оперативног плана за наредну годину;
(4) успостави и редовно иновира регистре, односно катастре водних објеката за уређење водотока, водних објеката за заштиту од поплава, ерозије и бујица, водних објеката за одводњавање и водних објеката за мониторинг;
(5) изради и годишње иновира елаборате за редовно одржавање водних објеката;
(6) изради и редовно иновира документацију за одбрану од поплава са техничким упутствима за рад у току одбране од поплава;
(7) изради и редовно иновира базу података о водним објектима за уређење водотока, водним објектима за заштиту од поплава, ерозије и бујица и водним објектима за одводњавање, за потребе њиховог редовног и инвестиционог одржавања;
(8) изради карте угрожености и карте ризика од поплава за поплавна подручја на којима постоје или се могу јавити значајни ризици од поплава;
(9) припреми планове управљања ризицима од поплава за водна подручја;
(10) извршава послове и задатке везане за уређење водотока и заштиту од штетног дејства вода из међудржавних споразума о билатералној сарадњи, поверене од стране министарства;
(11) обезбеди потребну опремљеност људства, попуну магацина алатом, опремом и материјалом за одбрану од поплава;
(12) изради извештај о стању заштитних водних објеката, водних објеката за одводњавање и припадајуће опреме са предлогом потребних радова на одржавању њихове функционалности и извештај о стању расположивог алата, опреме и материјала за одбрану од поплава са обимом потребне допуне, као његов саставни део, и то:
(а) секторски руководилац са деоничним руководиоцима, односно руководилац хидромелиорационог система је дужан да два пута годишње ван периода одбране од поплава, изврши преглед заштитних објеката свог сектора, односно хидромелиорационог система, и да о њиховом стању поднесе писани извештај помоћнику руководиоца на водном, односно мелиорационом подручју, најкасније до 15. септембра текуће године;
(б) помоћници руководиоца на водном, односно мелиорационом подручју су дужни да најмање једном годишње, заједно са секторским и деоничним руководиоцима односно са руководиоцима хидромелиорационих система изврше преглед водних објеката и да руководиоцу на водном, односно мелиорационом подручју поднесу писани извештај о стању објеката са предлогом потребних радова на одржавању њихове функционалности, најкасније до 1. октобра текуће године;
(в) руководилац на водном, односно мелиорационом подручју је дужан да, на основу писаних извештаја својих помоћника и прегледа најугроженијих деоница или локалитета водних објеката, поднесе главном руководиоцу писани извештај о стању објеката са предлогом потребних радова на одржавању њихове функционалности и редоследом приоритета, најкасније до 15. октобра текуће године;
(г) главни руководилац је дужан да, на основу достављених писаних извештаја руководиоца на водном подручју и руководиоца на мелиорационом подручју, сачини предлог потребних радова на одржавању функционалности објеката са редоследом приоритета њихове реализације за годишњи програм пословања јавног водопривредног предузећа за наредну годину, и да исти достави главном координатору и координатору најкасније до 31. октобра текуће године;
(д) главни руководилац, на предлог руководиоца на водном, односно мелиорационом подручју, може захтевати израду ванредног извештаја о стању објеката и опреме,
(13) надлежном органу јединице локалне самоуправе пружи потребна упутства и разјашњења у вези израде локалног оперативног плана и стави на увид расположиве информације, податке и техничку документацију у вези уређења водотока и заштите од штетног дејства вода који се односе на територију јединице локалне самоуправе, као и расположиву документацију у вези управљања ризицима од поплава и то: резултате прелиминарне процене ризика од поплава, карте угрожености и карте ризика од поплава и план управљања ризиком од поплава, 
	
4) Завод је дужан да:
(1) доставља хидролошке и метеоролошке податке и прогнозе свакодневно, а оријентационе изгледе времена и хидролошке ситуације почетком месеца са корекцијом средином месеца, министарству, јавним водопривредним предузећима, Републичком центру за обавештавање, Градском центру за обавештавање, Министарству унутрашњих послова – Сектору за ванредне ситуације и, по потреби, Министарству одбране – Управи за оперативне послове;
(2) до 15. октобра текуће године припреми ажурне податке за доношење републичког оперативног плана за наредну годину;
(3) на захтев надлежног органа јединице локалне самоуправе достави све расположиве податке за потребе израде локалног оперативног плана;
(4) ради на усавршавању хидрометеоролошког прогностичког система, као и система за прогнозу леда;
(5) ради на ширењу мреже аутоматских хидролошких и метеоролошких станица са доставом података у реалном времену.
5) Надлежни орган јединице локалне самоуправе је дужан да:
(1) од надлежног јавног водопривредног предузећа прибави ажурне информације, податке и документацију у вези уређења водотока и заштите од штетног дејства, као и документацију у вези управљања ризицима од поплава која се односи на територију јединице локалне самоуправе и да их угради у локални оперативни план; 
	
(2) донесе локални оперативни план који, поред садржине утврђене Законом о водама, садржи и: превентивни део (мере и радови на смањењу ризика од поплава), извод из републичког оперативног плана за територију јединице локалне самоуправе и оперативни део за воде II реда (штићена поплавна подручја са заштитним објектима и нештићена поплавна подручја са угроженим објектима и утврђеним критеријумом за проглашење стања приправности ради заштите од поплава);
(3) донесе годишњи програм мера и радова на смањењу ризика од поплава који обухвата: одржавање и санацију заштитних водних објеката на водама II реда, одржавање водотокова из локалног оперативног плана, радове на реконструкцији постојећих и изградњи нових заштитних објеката на водама II реда и објеката за одводњавање, као и организацију одбране од поплава, евидентирање поплавних догађаја и план комуникација учесника у одбрани од поплава, у складу са законом којим се уређује област вода и законом којим се уређују ванредне ситуације.
6. Проглашење и укидање одбране од поплава
1. Одбрану од поплава од спољних вода и леда на водама I реда по фазама проглашава и укида наредбом руководилац на водном подручју, на предлог секторског руководиоца, а у складу са условима и критеријумима утврђеним републичким oперативним планом.
2. Секторски руководилац је дужан да обавести руководиоца на водном подручју о стању заштитних објеката, а руководилац за хидролошке прогнозе о хидролошким и метеоролошким условима, који би захтевали проглашење одбране од поплава од спољних вода и леда на водама I реда пре достизања критеријума утврђених републичким оперативним планом.
3. Руководилац на водном подручју може да, на предлог свог помоћника или секторског руководиоца, на водама I реда прогласи поједину фазу одбране од поплава од спољних вода и леда и пре достигнутих утврђених критеријума за њено проглашење, ако стање објеката или хидролошке и метеоролошке прилике то захтевају.
4. Руководилац на водном подручју може да, на предлог свог помоћника или секторског руководиоца, на водама I реда укине поједину фазу одбране од поплава од спољних вода и леда и пре него што наступе критеријуми утврђени републичким оперативним планом, ако закључи да стање објеката и хидролошке и метеоролошке прилике то дозвољавају.
5. Одбрану од поплава од унутрашњих вода на хидромелиорационим системима за одводњавање у јавној својини, по фазама проглашава и укида наредбом руководилац на мелиорационом подручју, на предлог руководиоца хидромелиорационог система, а у складу са условима и критеријумима утврђеним републичким оперативним планом.
6. Наредба о проглашењу и укидању одбране од поплава на водама I реда и хидромелиорационим системима за одводњавање доставља се надлежном предузећу које спроводи одбрану од поплава, односно секторском руководиоцу, главним руководиоцима, главном координатору и координатору, Заводу, Републичком центру за обавештавање и надлежном штабу за ванредне ситуације. По потреби, надлежним органима суседних држава се доставља обавештење о спровођењу одбране од поплава.
7. Редовну, односно ванредну одбрану од поплава на водама II реда на којима се спроводи одбрана од поплава, проглашава члан надлежног штаба за ванредне ситуације задужен за мере заштите од поплава у сарадњи са стручно оперативним тимом за одбрану од поплава штаба за ванредне ситуације, у складу са законом којим се уређују ванредне ситуације и о томе обавештава надлежног руководиоца из републичког оперативног плана.
8. Комуникација и размена информација са осталим правним лицима задуженим за спровођење одбране од поплава из републичког оперативног плана спроводи се према плану комуникација.
7. Овлашћења и дужности лица која координирају одбрану од поплава 
	
1) Главни координатор за време одбране од поплава врши нарочито следеће послове: 
	
(1) прати спровођење одбране од поплава на територији Републике Србије у сарадњи са координаторима и главним руководиоцима;
(2) координира предузимање мера и радова у циљу интегралног спровођења одбране од поплава и синхронизације одбране од леда на територији Републике Србије;
(3) организује, у случају потребе, међусобну помоћ јавних водопривредних предузећа;
(4) координира, у потребној мери, сарадњу са руководствима одбране од поплава суседних држава;
(5) координира извршење међудржавних обавеза које се односе на одбрану од поплава са главним руководиоцима; 
	
(6) разматра и даје сагласност за извршење хитних радова на отклањању штетних последица поплава на водним објектима и кориту за велику воду непосредно након спровођења одбране од поплава, за територију Републике Србије, осим територије аутономне покрајине;
(7) обавештава министра о потреби привремене забране друмског, железничког или водног саобраћаја у случају опасности од поплава на предлог главног руководиоца,
2) Помоћник главног координатора за време одбране од поплава врши нарочито следеће послове: 
	
(1) обједињује информације о спровођењу одбране од поплава на територији Републике Србије;
(2) обједињује захтеве главних руководилаца о додатним потребама у људству, опреми и механизацији у циљу реализовања међусобне помоћи јавних водопривредних предузећа;
(3) обједињује релевантне информације о одбрани од поплава из суседних држава;
(4) извршава налоге главног координатора,
3) Координатор за време одбране од поплава врши нарочито следеће послове: 
	
(1) прати спровођење одбране од поплава на територији за коју је надлежан у сарадњи са главним руководиоцем и главним координатором;
(2) у сарадњи са главним координатором организује, у случају потребе, међусобну помоћ јавних водопривредних предузећа; 
	
(3) разматра и даје сагласност за извршење хитних радова на отклањању штетних последица поплава на водним објектима и кориту за велику воду непосредно након спровођења одбране од поплава, за територију за коју је надлежан,
4) Помоћник координатора за време одбране од поплава врши нарочито следеће послове: 
	
(1) обједињује информације о спровођењу одбране од поплава на територији за коју је надлежан;
(2) извршава налоге координатора,
5) Лице задужено за координацију одбране од поплава за територију јединице локалне самоуправе је, за време одбране од поплава на својој територији, дужно да непрекидно размењује информације од значаја за интегрално управљање одбраном од поплава на водама II реда са јавним водопривредним предузећем надлежним за спровођење одбране од поплава на водама I реда на територији јединице локалне самоуправе, сагласно плану комуникација.
8. Дужности, одговорности и овлашћења лица која руководе одбраном од поплава на водама I реда
1) Главни руководилац за време одбране од поплава врши нарочито следеће послове:
(1) организује рад својих заменика;
(2) организује учешће свих субјеката из републичког оперативног плана током редовне и ванредне одбране од поплава;
(3) организује предузимање мера и радова у циљу интегралног спровођења одбране од поплава и синхронизације одбране од леда на територији за коју је надлежан;
(4) доноси одлуку о пробијању насипа и контролисаном плављењу на предлог руководиоца на водном подручју и о томе обавештава главног координатора, координатора, главне руководиоце суседних водних подручја, надлежни штаб за ванредне ситуације и надлежну службу, у складу са законом којим се уређују ванредне ситуације;
(5) наређује предпражњење акумулације ради прихватања и ублажавања поплавног таласа, односно погонске услове за испуштање воде из акумулације, на предлог руководиоца на водном подручју;
(6) наређује прилагођење режима рада акумулације стању заштитних објеката ради спречавања њиховог продора, на предлог руководиоца на водном подручју;
(7) организује, у случају потребе, међусобну помоћ предузећа која спроводе одбрану од поплава са водних подручја;
(8) доставља на сагласност главном координатору, односно координатору предлог хитних радова на отклањању штетних последица поплава на водним објектима и кориту за велику воду непосредно након спровођења одбране од поплава;
(9) сарађује, у потребној мери, са главним руководиоцем на територији са којом се граничи територија за коју је надлежан;
(10) обавештава координатора и главног координатора о додатним потребама у људству, опреми и механизацији у циљу обезбеђивања помоћи од других јавних водопривредних предузећа;
(11) обавештава главног координатора, координатора и надлежни орган у складу са законом којим се уређују ванредне ситуације, о потреби проглашења ванредне ситуације услед поплава;
(12) предлаже главном координатору привремену забрану друмског, железничког или водног саобраћаја у случају опасности од поплава;
(13) организује израду обједињеног дневног билтена о спровођењу одбране од поплава за спољне воде и лед и за унутрашње воде и његово свакодневно достављање главном координатору, координатору, Републичком центру за обавештавање, надлежном штабу за ванредне ситуације и надлежној служби, у складу са законом којим се уређују ванредне ситуације, до 12,00 часова; 
	
(14) организује вођење базе података која ће се користити за новелирање прелиминарне процене ризика од поплава;
(15) обавештава јавност о спровођењу одбране од поплава на територији за коју је надлежан;
(16) сарађује, у потребној мери, са руководствима одбране од поплава суседних држава;
(17) организује извршење међудржавних обавеза које се односе на одбрану од поплава;
(18) одређује стручна лица која ће бити укрцана на ледоломце у складу са републичким оперативним планом;
(19) обезбеђује сарадњу са надлежним органом задуженим за минирање леда у складу са овим и републичким оперативним планом,
2) Руководилац на водном подручју за време одбране од поплава врши нарочито следеће послове и о томе обавештава главног руководиоца:
(1) организује рад својих помоћника, секторских руководилаца и руководилаца других предузећа која учествују у одбрани од поплава на водном подручју;
(2) анализира хидролошке и метеоролошке податке и прогнозе и кретањa водостаја и ледених појава;
(3) проглашава и укида одбрану од поплава од спољних вода и леда по фазама у складу са условима и критеријумима утврђеним овим и републичким оперативним планом, на предлог својих помоћника, односно секторских руководилаца;
(4) наређује предузимање мера и радова на одбрани од поплава од спољних вода и леда и хитних радова на заштитним објектима током одбране од поплава на предлог својих помоћника, односно секторских руководилаца и врши контролу њиховог спровођења;
(5) предлаже хитне радове на отклањању штетних последица поплава на заштитним објектима и кориту за велику воду непосредно након спровођења одбране од поплава;
(6) предлаже пробијање насипа и контролисано плављење;
(7) анализира режим рада акумулације у функцији одбране од поплава и предлаже њено предпражњење ради прихватања и ублажавања поплавног таласа, односно погонске услове за испуштање воде из акумулације, ако се на основу прогноза Завода о метеоролошкој и хидролошкој ситуацији утврди да је таква мера неопходна за спровођење одбране од поплава на подручју под утицајем акумулације, или због потреба одбране од леда;
(8) предлаже прилагођење режима рада акумулације стању заштитних објеката ради спречавања њиховог продора;
(9) обавештава о потреби проглашења ванредне ситуације услед поплава од спољних вода и/или загушења ледом на водном подручју, односно његовом делу;
(10) организује израду дневног билтена о спровођењу одбране од поплава од спољних вода и леда на водном подручју; 
	
(11) сарађује, у потребној мери, са органима за одбрану од поплава суседних држава;
(12) организује извршење обавеза из заједничког правилника за одбрану од поплава на водотоку који чини државну границу или је њоме пресечен;
(13) спроводи налоге главног руководиоца,
3) Помоћник руководиоца на водном подручју за време одбране од поплава врши нарочито следеће послове и о томе обавештава руководиоца на водном подручју:
(1) прати и анализира хидролошке и метеоролошке податке и прогнозе и кретањa водостаја и ледених појава;
(2) припрема наредбу о проглашењу, односно укидању одбране од поплава од спољних вода и леда по фазама у складу са условима и критеријумима утврђеним овим и републичким оперативним планом, на предлог секторског руководиоца;
(3) анализира извештаје секторских руководилаца о току одбране од поплава, стању заштитних објеката и ефектима предузетих мера и организује извршење мера и радова на одбрани од поплава и хитних радова на заштитним објектима током одбране од поплава по налогу руководиоца на водном подручју; 
	
(4) припрема предлог хитних радова на отклањању штетних последица поплава на заштитним објектима и кориту за велику воду непосредно након спровођења одбране од поплава;
(5) организује вођење дневника одбране од поплава и доставу података за дневни билтен о спровођењу одбране од поплава од спољних вода и леда на делу водног подручја за који је надлежан;
(6) обавештава о потреби проглашења ванредне ситуације услед поплава од спољних вода и/или загушења ледом на делу водног подручја за који је надлежан;
(7) припрема елементе за сарадњу са органима за одбрану од поплава суседних држава;
(8) припрема извршење обавеза из заједничког правилника за одбрану од поплава на водотоку који чини државну границу или је њоме пресечен;
(9) извршава налоге руководиоца на водном подручју,
4) Помоћник руководиоца на водном подручју за бране за време одбране од поплава врши нарочито следеће послове и о томе обавештава руководиоца на водном подручју:
(1) прати и анализира хидролошке и метеоролошке податке и прогнозе и режим рада акумулације у складу са упутствима за евакуацију великих вода;
(2) предлаже проглашење, односно укидање одбране од поплава на брани по фазама у складу са условима и критеријумима утврђеним овим и републичким оперативним планом;
(3) сагледава могућности предпражњења акумулације ради прихватања и ублажавања поплавног таласа, односно погонске услове за испуштање воде из акумулације, као и могућности прилагођења режима рада акумулације стању заштитних објеката ради спречавања њиховог продора;
(4) прати стање објеката и опреме на брани и организује извршење мера и радова на одбрани од поплава и хитних радова на отклањању уочених оштећења и недостатака по налогу руководиоца на водном подручју;
(5) у случају хаварије на објектима и/или опреми на брани или других околности које условљавају потребу проглашења ванредне ситуације, одмах о томе обавештава руководиоца на водном подручју;
(6) организује вођење дневника одбране од поплава на брани и доставу података за дневни билтен о спровођењу одбране од поплава;
(7) извршава налоге руководиоца на водном подручју,
5) Секторски руководилац за време одбране од поплава врши нарочито следеће послове и о томе обавештава руководиоца на водном подручју, односно његовог помоћника:
(1) организује рад деоничних руководилаца;
(2) прати хидролошке и метеоролошке податке и прогнозе и кретањa водостаја и ледених појава на свом сектору;
(3) предлаже проглашење, односно укидање одбране од поплава од спољних вода и леда по фазама у складу са условима и критеријумима утврђеним овим и републичким оперативним планом;
(4) прати и анализира стање и сигурност заштитних објеката, предлаже и по налогу руководиоца на водном подручју, односно његовог помоћника, предузима мере и радове на одбрани од поплава и хитне радове на заштитним објектима током одбране од поплава;
(5) у тежим ситуацијама предлаже ангажовање специјализованих предузећа и по налогу руководиоца на водном подручју, односно његовог помоћника, даје задатке специјализованим предузећима за извршење хитних радова током одбране од поплава и врши контролу извршења;
(6) даје налоге предузећима чији се објекти налазе у заштитном објекту или на водном земљишту, да предузимају мере и радове заштите на својим објектима; 
	
(7) извршава обавезе из заједничког правилника за одбрану од поплава на водотоку који чини државну границу или је њоме пресечен;
(8) на основу дневника одбране од поплава деоничних руководилаца извештава о току спровођења одбране од поплава, стању заштитних објеката и предузетим мерама и њиховим ефектима и доставља податке за дневни билтен о спровођењу одбране од поплава до 8,00 часова; 
	
(9) спроводи налоге претпостављених руководилаца,
6) Деонични руководилац за време одбране од поплава врши нарочито следеће послове и о томе обавештава секторског руководиоца:
(1) организује и контролише рад чувара насипа и помоћних чувара;
(2) прати водостаје и ледене појаве на својој деоници;
(3) осматра и контролише заштитне објекте, уочене појаве лично прегледа, региструје и са расположивим људством предузима потребне мере;
(4) предлаже ангажовање оперативне групе, а у тежим ситуацијама и специјализоване организације за извођење хитних радова током одбране од поплава, уколико процени да је појава опасна по сигурност заштитног објекта;
(5) води дневник одбране од поплава и свакодневно га доставља до 7,00 часова; 
	
(6) спроводи налоге претпостављених руководилаца,
7) Чувар насипа за време одбране од поплава врши нарочито следеће послове и о томе обавештава деоничног руководиоца:
(1) у одређено време очитава водостаје на мерним местима;
(2) обилази заштитне објекте на својој деоници, осматра промене на њима и обележава слаба места;
(3) учествује у извршењу мера и радова на одбрани од поплава и хитних радова на заштитним објектима током одбране од поплава;
(4) даје упутства и контролише рад помоћних чувара;
(5) води дневник рада у који убележава све појаве и мере које је предузео и свакодневно га доставља до 6,30 часова; 
	
(6) извршава налоге претпостављених руководилаца,
8) Руководилац на мелиорационом подручју за време одбране од поплава врши нарочито следеће послове и о томе обавештава главног руководиоца:
(1) организује рад својих помоћника, руководилаца хидромелиорационих система и руководилаца других предузећа која учествују у одбрани од поплава на мелиорационом подручју;
(2) анализира метеоролошке и агрометеоролошке податке и прогнозе, кретање водостаја, засићеност земљишта, поплављене површине и размере поплаве;
(3) проглашава и укида одбрану од поплава од унутрашњих вода по фазама у складу са условима и критеријумима утврђеним овим и републичким оперативним планом, на предлог својих помоћника, односно руководилаца хидромелиорационих система; 
	
(4) наређује предузимање мера и радова на одбрани од поплава од унутрашњих вода и хитних радова на објектима и/или опреми хидромелиорационих система током одбране од поплава на предлог својих помоћника, односно руководиоца хидромелиорационог система и врши контролу њиховог спровођења;
(5) предлаже хитне радове на отклањању штетних последица поплава на објектима за одводњавање непосредно након спровођења одбране од поплава;
(6) обавештава о потреби проглашења ванредне ситуације услед поплава од унутрашњих вода на мелиорационом подручју, односно његовом делу;
(7) организује израду дневног билтена о спровођењу одбране од поплава од унутрашњих вода на мелиорационом подручју; 
	
(8) сарађује, у потребној мери, са органима за одбрану од поплава суседних држава;
(9) организује извршење обавеза из заједничког правилника за одбрану од поплава које се односе на унутрашње воде;
(10) спроводи налоге главног руководиоца, 
9) Помоћник руководиоца на мелиорационом подручју за време одбране од поплава врши нарочито следеће послове и о томе обавештава руководиоца на мелиорационом подручју:
(1) прати и анализира метеоролошке и агрометеоролошке податке и прогнозе, кретање водостаја, засићеност земљишта, поплављене површине и размере поплаве;
(2) припрема наредбу о проглашењу, односно укидању одбране од поплава од унутрашњих вода по фазама у складу са условима и критеријумима утврђеним овим и републичким оперативним планом, на предлог руководиоца хидромелиорационих система;
(3) анализира извештаје руководилаца хидромелиорационих система о току одбране од поплава, стању објеката хидромелиорационог система и ефектима предузетих мера и организује извршење мера и радова на одбрани од поплава и хитних радова на објектима хидромелиорационих система током одбране од поплава по налогу руководиоца на мелиорационом подручју;
(4) припрема предлог хитних радова на отклањању штетних последица поплава на објектима за одводњавање непосредно након спровођења одбране од поплава;
(5) обавештава о потреби проглашења ванредне ситуације услед поплава од унутрашњих вода на делу мелиорационог подручја за које је надлежан;
(6) организује вођење дневника одбране од поплава и доставу података за дневни билтен о спровођењу одбране од поплава од унутрашњих вода на делу мелиорационог подручја за који је надлежан;
(7) припрема елементе за сарадњу са органима за одбрану од поплава суседних држава;
(8) припрема извршење обавеза из заједничког правилника за одбрану од поплава које се односе на унутрашње воде;
(9) извршава налоге руководиоца на мелиорационом подручју,
10) Помоћник руководиоца на мелиорационом подручју за хидромашинску опрему за време одбране од поплава врши нарочито следеће послове и о томе обавештава руководиоца на мелиорационом подручју:
(1) прати, анализира и координира рад црпних станица и прати стање хидромашинске опреме;
(2) организује, по потреби, ангажовање покретних црпних агрегата и извршење хитних радова на опреми по налогу руководиоца на мелиорационом подручју;
(3) извршава налоге руководиоца на мелиорационом подручју,
11) Руководилац хидромелиорационог система за време одбране од поплава врши нарочито следеће послове и о томе обавештава руководиоца на мелиорационом подручју, односно његовог помоћника:
(1) организује рад особља на хидромелиорационом систему;
(2) прати и анализира метеоролошке и агрометеоролошке податке и прогнозе, кретање водостаја и засићеност земљишта и процењује поплављене површине и размере поплаве;
(3) предлаже проглашење, односно укидање одбране од поплава од унутрашњих вода по фазама у складу са условима и критеријумима утврђеним овим и републичким оперативним планом;
(4) прати и анализира стање и сигурност објеката хидромелиорационог система, предлаже и по налогу руководиоца на мелиорационом подручју, односно његовог помоћника предузима мере и радове на одбрани од поплава и хитне радове на објектима хидромелиорационог система током одбране од поплава;
(5) усклађује рад стабилних црпних станица за одводњавање са водостајима у реципијенту и укључивање у рад покретних црпних станица;
(6) у тежим ситуацијама предлаже ангажовање специјализованих предузећа и по налогу руководиоца на мелиорационом подручју, односно његовог помоћника, даје задатке специјализованим предузећима за извршење хитних радова током одбране од поплава и врши контролу извршења;
(7) даје налоге предузећима чији се објекти налазе на водном земљишту, да предузимају мере и радове заштите на својим објектима;
(8) на основу дневника рада радника на хидромелиорационом систему извештава о току спровођења одбране од поплава, стању објеката хидромелиорационог система и предузетим мерама и њиховим ефектима и доставља податке за дневни билтен о спровођењу одбране од поплава до 8,00 часова; 
	
(9) спроводи налоге претпостављених руководилаца,
12) Радник на хидромелиорационом систему (руковаоц на евакуационом објекту, хидрограђевински радник, помоћни радник на чишћењу решетки) за време одбране од поплава врши нарочито следеће послове и о томе обавештава руководиоца хидромелиорационог система:
(1) очитава и бележи податке о падавинама, водостајима, подземним водама и превлаженим, угроженим и поплављеним површинама;
(2) обилази каналску мрежу, прати стање и запажања уписује у дневник рада;
(3) ставља у погон и контролише рад пумпе, хидромашинске опреме и осталих уређаја у постројењу, у току погона врши чишћење решетки на црпилишту и помаже при раду црпних станица, обезбеђује нормално течење воде, рукује уставама и чисти пропусте;
(4) води дневник рада, у који убележава све појаве и мере које је предузео и свакодневно га доставља до 7,00 часова; 
	
(5) извршава налоге претпостављених руководиоца,
13) Руководилац за хидролошке прогнозе, за време одбране од поплава и леда, врши нарочито следеће послове:
(1) координира рад хидролошке и метеоролошке службе у вези одбране од поплава и леда;
(2) доставља извештаје о хидролошким и метеоролошким појавама у току одбране од поплава и леда до 8,30 часова, као и хидролошке и метеоролошке прогнозе и упозорења до 11,30 часова, главном координатору, координатору, главном руководиоцу, руководиоцу на водном подручју, Републичком центру за обавештавање, Градском центру за обавештавање, Министарству унутрашњих послова – Сектору за ванредне ситуације и по потреби Министарству одбране – Управи за оперативне послове у складу са републичким оперативним планом; 
	
(3) организује ванредна осматрања и мерења водостаја, протицаја воде, наноса и ледених појава у профилима хидролошких станица Завода и достављање ванредних хидролошких информација,
14) Лица која руководе одбраном од поплава су дужна да подносе извештај о протеклој одбрани од поплава и то:
(1) деонични руководилац секторском руководиоцу у року од 10 дана од дана завршетка одбране од поплава;
(2) секторски руководилац руководиоцу на водном подручју, односно његовом помоћнику у року од 20 дана од дана завршетка одбране од поплава;
(3) руководилац хидромелиорационог система руководиоцу на мелиорационом подручју, односно његовом помоћнику у року од 20 дана од дана завршетка одбране од поплава;
(4) руководилац на водном, односно мелиорационом подручју главном руководиоцу у року од два месеца од дана завршетка одбране од поплава;
(5) главни руководилац главном координатору и координатору у року од два и по месеца од дана завршетка одбране од поплава,
15) Лице које несавесно или нестручно обавља поверене послове у одбрани од поплава, или ако његово присуство на други начин штетно утиче на спровођење одбране, биће удаљен у најкраћем року са дужности на спровођењу одбране од поплава.
Руководиоци одбране од поплава могу удаљити свако лице са дужности у одбрани од поплава.
Руководилац који је сменио са дужности поједина лица, дужан је да на њихово место одмах постави другог радника за време трајања одбране од поплава и о томе обавести претпостављеног руководиоца.
9. Дужности и одговорности предузећа и других субјеката који учествују у спровођењу одбране од поплава
1) За време трајања одбране од поплава, јавно водопривредно предузеће, односно предузеће ангажовано у одбрани од поплава, дужно је да, у складу са републичким оперативним планом:
(1) свакодневно обезбеди особље за стручно и ефикасно обављање послова у одбрани од поплава и то: током редовне одбране од поплава за осматрање и праћење кретања водостаја и леда, појава и стања заштитних објеката и, по потреби, за хитне радове на спречавању нежељених појава; током ванредне одбране од поплава за непрекидно осматрање и праћење кретања водостаја и леда, појава и стања заштитних објеката и за мере и радове на очувању њихове стабилности и отклањању нежељених појава.
(2) у редовној одбрани од поплава од спољних вода обезбеди свакодневно осмочасовно дежурство руководећег особља из републичког оперативног плана, као и чуварске службе, у току радног времена;
(3) у ванредној одбрани од поплава од спољних вода обезбеди особље за дежурство од 24 часа (две смене по 12 часова или три смене по 8 часова);
(4) у редовној одбрани од поплава од унутрашњих вода организује рад у времену од 6,00–18,00 часова (једна смена), а на црпним станицама у времену од 0–24,00 часа (две смене по 12,00 часова);
(5) у ванредној одбрани од поплава од унутрашњих вода и на црпним станицама организује рад у времену од 0–24,00 часа (две смене по 12,00 часова);
(6) у редовној одбрани од леда обезбеди свакодневно дежурство од 8,00 до 12,00 часова;
(7) у ванредној одбрани од леда обезбеди свакодневно дежурство, по правилу од 8,00 до 18,00 часова, односно од 0 до 24,00 часа кад долази до нагомилавања леда и потребе за интервенцијама;
(8) обезбеди потребне капацитете црпних станица, механизације и превозних средстава;
(9) организује и обезбеди очитавање водостаја на локалним водомерима и другим мерним местима;
(10) организује и обезбеди осматрање и благовремено обавештавање надлежних руководилаца одбране од поплава о кретању водостаја, о стању и кретању леда, о стању водних објеката и о променама на водном земљишту, као и евидентирање у дневник одбране од поплава свих уочених појава од значаја за одбрану од поплава;
(11) организује предузимање потребних мера и радова у току спровођења одбране од поплава;
(12) својим стручним особљем и опремом учествује у спровођењу одбране од поплава на другим водним, односно мелиорационим подручјима када је то потребно, ако истовремено не спроводи одбрану од поплава на свом сектору, односно хидромелиорационом систему;
(13) омогући сарадњу са надлежним штабовима за ванредне ситуације и другим надлежним институцијама, а по проглашењу ванредне ситуације поступа у складу са дефинисаним задацима Плана заштите и спасавања у ванредним ситуацијама.
2) Предузећа ангажована републичким оперативним планом за радове на одбрани од леда, дужна су да до 15. децембра текуће године припреме пловне објекте и механизацију и о њиховој спремности писмено обавесте главног координатора, главног руководиоца и руководиоца на водном подручју који одлучују о њиховом даљем ангажовању, у зависности од хидролошке и метеоролошке ситуације.
3) У случају нагомилавања леда у акумулацијама, предузећа која управљају тим објектима су дужна да снизе ниво воде до минималног прописаног нивоа (приближавање природном режиму) и предузму друге мере ради спречавања формирања ледених баријера.
4) Предузећа, грађани или друга правна лица чији се објекти налазе у заштитним објектима, у њиховој зони или на водном земљишту, дужни су да спроводе одбрану од поплава, предузимају мере и радове на њима и евакуишу воду са угрожених подручја својим средствима и о свом трошку.
5) Власници, односно корисници земљишта дужни су да, поред примене агротехничких мера којима се доприноси бржем одвођењу вода са угрожених подручја (нарочито за тешка земљишта), као превентивних мера заштите од поплава од унутрашњих вода, спроводе и шлицовање на њивама ради одвођења воде из депресија. 
	
6) На градилиштима у зони заштитних објеката која могу негативно утицати на сигурност спровођења мера одбране од поплава, инвеститор тих радова дужан је да непосредно или путем извођача радова извршава и спроводи све мере које главни руководилац или други надлежни руководилац одбране од поплава нареди, како у време одбране од поплава тако и ван периода спровођења одбране од поплава.
7) Ако велике воде или ледене масе угрожавају мостове, прелазе преко водотока, водне, пловне и друге објекте и постројења, мере за отклањање те опасности предузимају предузећа чија су основна средства ти објекти, у складу са овим и републичким оперативним планом и наређењима руководиоца одбране од поплава.
8) Предузећа која користе бране са акумулационим и ретензионим басенима, дужна су да их одржавају и користе на начин којим се обезбеђује прихватање поплавних таласа, односно да ускладе одржавање успора захтевима одбране од поплава, као и да током одбране од поплава свакодневно региструју водостаје, протицаје и појаве леда и до 8,00 часова о томе известе руководиоца на водном подручју, односно његовог помоћника.
9) Завод је, у складу са својим делокругом рада, за време трајања одбране од поплава и леда, дужан да главном координатору, координатору, главном руководиоцу, руководиоцу на водном подручју, Републичком центру за обавештавање, Градском центру за обавештавање, Министарству унутрашњих послова – Сектору за ванредне ситуације и, по потреби, Министарству одбране – Управи за оперативне послове:
(1) свакодневно до 8,30 часова доставља комплетне хидролошке и метеоролошке извештаје са станица дефинисаних републичким оперативним планом;
(2) обезбеди прогнозе водостаја за дефинисане водомерне станице на водном подручју где се врши одбрана од поплава до 11,30 часова;
(3) стави на располагање прогнозе водостаја и протицаја, које са територије других држава обезбеђује кроз међународну размену хидролошких информација;
(4) доставља метеоролошке прогнозе дневних температура ваздуха и падавина за водно подручје на којем се врши одбрана од поплава и леда и прогнозу леда за Дунав, Саву, Тису, Мораву и Тамиш, свакодневно, за седам дана, а по потреби и оријентациону месечну прогнозу;
(5) по проласку таласа великих вода изврши анализу хидролошких и метеоролошких услова који су проузроковали регистровани режим на водотоку, коју ће у виду извештаја доставити главном координатору, главном руководиоцу и руководиоцу на водном подручју, најкасније 30 дана по завршетку одбране од поплава на Дунаву, Тиси, Сави и Великој Морави, а за остале водотокове најкасније 50 дана по завршетку одбране од поплава;
(6) до 1. маја текуће године поднесе главном координатору, главном руководиоцу и руководиоцу на водном подручју извештај о условима формирања леда и о леденим појавама у току протекле зиме. Исту обавезу имају и друга предузећа ангажована за праћење и осматрање појава леда.
10) Сви други субјекти који су у републичком оперативном плану укључени за одређене специфичне активности везане за спровођење одбране од поплава, дужни су да их извршавају стручно и у складу са прописима.
11) По завршетку одбране од поплава на водама I реда и/или системима за одводњавање у јавној својини, лице задужено републичким оперативним планом дужно је да евидентира податке о протеклој поплави, као и осталим поплавним догађајима на водама I реда у базу података која ће се користити за новелирање прелиминарне процене ризика од поплава,
12) Лице задужено локалним оперативним планом дужно је да евидентира податке о свим поплавним догађајима на водама II реда и да их достави надлежном јавном водопривредном предузећу.