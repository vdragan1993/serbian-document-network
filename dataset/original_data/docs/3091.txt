Редакцијски пречишћен текст
 
 
На основу члана 70. став 3. и члана 123. став 6, а у вези са чланом 
		241. став 1. и чланом 262. став 1. тачка 1, Закона о тржишту капитала 
		(„Службени гласник РС”, број 31/2011),
Комисија за хартије од вредности доноси
 

ПРАВИЛНИК

о начину престанка својства јавног друштва и поступку 
		исплате несагласних акционара у случају искључења акција са регулисаног 
		тржишта, односно МТП
"Службени 
		гласник РС", бр. 10 од 10. фебруара 2012, 50 од 18. маја 2012.
 
Члан 1.
(1) Овим правилником прописује се:
1. Начин престанка статуса јавног друштва и брисања из Регистра 
		јавних друштава;
2. Поступак исплате акционара у случају повлачења акција са 
		регулисаног тржишта, односно МТП. 
Члан 2.
(1) Изрази који се користе у овом правилнику имају следеће значење:
		
1. Закон је Закон о тржишту капитала („Службени гласник РС”, број 
		31/2011);
2. Комисија је Комисија за хартије од вредности;
3. Јавно друштво је издавалац који испуњава услове прописане чланом 
		2. став 1. тачка 43. Закона;
4. Регистар је Регистар јавних друштава који води Комисија.
Члан 3.
(1) Издаваоцу може престати статус јавног друштва у случајевима 
		прописаним чланом 70. ст. 1. и 2. Закона. 
(2) У случају када јавно друштво доноси одлуку о повлачењу акција са 
		регулисаног тржишта, односно МТП у складу са чланом 123. Закона, 
		акционар који гласа против или се уздржи од гласања за одлуку, као и 
		акционар који није учествовао у раду скупштине, могу тражити од друштва 
		да откупи њихове акције.
(3) Одлука из претходног става је валидна ако:
1. је донета гласовима који представљају најмање три четвртине од 
		укупног броја акција с правом гласа, уколико статутом друштва није 
		одређена и већа већина за доношење овакве одлуке;
2. садржи одредбу о томе да ступа на снагу давањем писане изјаве од 
		стране председника одбора директора, односно председника надзорног 
		одбора друштва, ако је управљање друштвом дводомно, да су сви несагласни 
		акционари у целости исплаћени за вредност својих акција у складу са 
		законом којим се уређују привредна друштва.
Поступак остваривања права на откуп акција
Члан 4. 
(1) Саставни део материјала за седницу скупштине на којој се доноси 
		одлука о повлачењу одређене класе акција са регулисаног тржишта, односно 
		МТП су: 
1. Информација која садржи податке којима се доказује испуњеност 
		услова из члана 123. став 2. Закона; 
2. Обавештење о правима акционара из члана 3. став 2. овог правилника 
		(несагласних акционара) на откуп њихових акција и формулар захтева за 
		остваривање тог права, који садржи поља у која се уноси име, односно 
		пословно име акционара и његово пребивалиште, односно седиште, као и 
		број и класа акција чији откуп захтева; 
3. Подаци о књиговодственој вредности акција и о процењеној вредности 
		акција, утврђени на дан доношења одлуке о сазивању седнице скупштине, а 
		у складу са законом којим се уређују привредна друштва.
(2) Ако жели да оствари право на откуп његових акција, несагласни 
		акционар доставља захтев из става 1. овог члана по поступку који 
		прописује закон којим се уређују привредна друштва и то:
1. На седници скупштине на којој се доноси одлука о искључењу акција, 
		и то председнику скупштине, односно лицу кога председавајући скупштине 
		овласти или
2. У року од 15 дана од дана закључења те седнице скупштине. 
(3) Јавно друштво је у обавези да у року од 60 дана од дана истека 
		рока из става 2. тачка 2. овог члана, несагласном акционару исплати 
		вредност акција, које су предмет захтева, по књиговодственој вредности 
		односно процењеној вредности уколико ја она виша од књиговодствене. 
(4) Исплата се врши у складу са правилима пословања Централног 
		регистра, депоа и клиринга хартија од вредности. 
(5) Након исплате акционара, а по давању изјаве из члана 3. став 3. 
		тачка 2. овог правилника, одлука о повлачењу акција јавног друштва ступа 
		на снагу и иста се, заједно са изјавом, доставља регулисаном тржишту, 
		односно МТП, који искључује финансијске инструменте јавног друштва са 
		одговарајућег тржишта.
Члан 4а*
У случајевима статусне промене у којима акционарско друштво губи 
	својство јавног друштва, у смислу члана 70, став 2, тачка 3. Закона, јавно 
	друштво је у обавези да поступи у складу са чл. 3. и 4. овог правилника.*
*Службени гласник 
	РС, број 50/2012
Услови и поступак за брисање издаваоца јавног друштва
		из Регистра 
Члан 5. 
(1) Јавно друштво, чије су акције искључене са регулисаног тржишта, 
		односно МТП, у складу са чланом 4. став 5. овог правилника, подноси 
		Комисији захтев за брисање из Регистра и уз захтев прилаже одговарајући 
		акт организатора тржишта о искључењу акција. 
(2) Јавно друштво које испуњава услове за престанак статуса јавног 
		друштва, сходно члану 70. став 1. тачка 1. и став 2. тач. 1, 2. и 3. 
		Закона, подноси Комисији захтев за брисање из Регистра и уз захтев 
		доставља:
1. одговарајућу одлуку надлежног органа друштва којом се констатује 
		испуњеност услова за престанак статуса јавног друштва и именује лице 
		које је овлашћено да поднесе Комисији одговарајући захтев за брисање из 
		регистра;
2. Одговарајући акт организатора тржишта о искључењу хартија од 
	вредности, као и другу документацију којом се доказује испуњеност услова за 
	брисање из регистра.*
(3) Комисија, на основу поднетог захтева и прописане документације 
		доноси решење о брисању друштва из Регистра, а на основу утврђене 
		испуњености услова за престанак статуса јавног друштва.
*Службени гласник 
	РС, број 50/2012
Члан 6.
(1) Овај правилник ступа на снагу осмог дана од дана објављивања у 
		„Службеном гласнику Републике Србије”.
Број 2/0-01-37/2-12
У Београду 20. јануара 2012. године
Председник Комисије,
др Зоран Ћировић, с.р.