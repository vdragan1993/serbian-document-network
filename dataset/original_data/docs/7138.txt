На основу члана 22. став 1. тачка 5) Закона о електронским медијима („Службени гласник РС”, број 83/14),
Савет Регулаторног тела за електронске медије, на седници одржаној 29. јуна 2015. године, донео је
 
ПРАВИЛНИК
о поступку издавања дозволе за пружање медијске услуге на основу захтева 
"Службени гласник РС", број 63 од 17. јула 
				2015.
 
Предмет овог правилника
Члан 1.
Овим правилником ближе се уређује поступак издавања дозволе за пружање медијске услуге на основу захтева пружаоца медијске услуге, као и образац и садржина те дозволе.
Дозвола за пружање медијске услуге
Члан 2.
Дозвола за пружање медијске услуге (у даљем тексту: дозвола) путем електронске комуникационе мреже, осим терестричког аналогног, односно дигиталног преноса, издаје се на захтев.
Подношење захтева за издавање дозволе
Члан 3.
Захтев за издавање дозволе подноси се Регулаторном телу за електронске медије (у даљем тексту: Регулатор) непосредно или поштом.
Захтев из става 1. овог члана подноси се на Обрасцу ЗД који је одштампан уз овај правилник као Прилог 1. и чини његов саставни део, а који Регулатор објављује на свом веб-сајту.
Садржина захтева
Члан 4.
Захтев за издавање дозволе садржи:
1) назив подносиоца захтева;
2) назив медијске услуге (скраћени идентификациони знак);
3) седиште, односно адресу подносиоца захтева;
4) адресу његовог студија;
5) његов матични број;
6) његов ПИБ;
7) други контакт подаци (телефон, факс, електронска пошта, веб-сајт);
8) име и презиме лица одговорног за заступање подносиоца захтева са следећим подацима: ЈМБГ, адреса, телефон и електронска пошта;
9) име и презиме главног и одговорног уредника подносиоца захтева са следећим подацима: ЈМБГ, адреса, телефон и електронска пошта;
10) податак о врсти медијске услуге коју би пружао подносилац захтева према њеном садржају, у смислу члана 43. став 2. Закона о електронским медијима;
11) податак о врсти електронске комуникационе мреже путем које подносилац захтева намерава да пружа медијску услугу;
12) планирани датум почетка пружања медијске услуге.
Документација која се подноси уз захтев
Члан 5.
Подносилац захтева уз захтев за издавање дозволе подноси следећу документацију:
1) попис студијских уређаја са техничким параметрима;
2) доказ о власништву или уговор, односно предуговор о закупу пословног простора адекватног за обављање делатности пружања медијске услуге;
3) скица (тлоцрт) простора намењеног за обављање делатности пружања медијске услуге, оверен од стране овлашћеног пројектанта (пројектанта са лиценцом) са означеним просторијама, њиховом укупном и појединачном квадратуром и њиховом наменом;
4) податке о организационој структури, броју, степену стручности и искуству кадрова који су или ће бити ангажовани на пословима руковођења, уређивања програма и производње и емитовања програма, као и основ њиховог ангажовања, за чију тачност и потпуност својим потписом одговара подносилац захтева;
5) доказ о регистрацији подносиоца захтева:
(1) извод из регистра привредних субјеката, ако је подносилац захтева привредни субјекат,
(2) извод из регистра удружења (удружења, фондације и задужбине),
(3) извод из регистра цркава и верских заједница (цркве и верске заједнице);
6) изјаву која садржи податке о правном (назив, седиштe, власничка структура и матични, односно регистарски број) или физичком лицу (име, пребивалиште, ЈМБГ домаћег физичког лица или број пасоша и назив државе која је издала пасош страног физичког лица) које непосредно или посредно, преко других субјеката, има учешће (удели, акције и сл.) у власничкој структури подносиоца захтева, као и податке о висини тог учешћа, за чију тачност и потпуност својим потписом одговара подносилац захтева;
7) изјаву која садржи податке о правном лицу (назив, седиштe, власничка структура и матични, односно регистарски број) у коме оснивач подносиоца захтева поседује учешће у основном капиталу и податке о правном лицу са којим је подносилац захтева повезан у смислу закона којим се уређује правни положај привредних друштава, за чију тачност и потпуност својим потписом одговара подносилац захтева;
8) изјаву овлашћеног лица за заступање подносиоца захтева да издавањем дозволе неће настати стање којим се нарушава медијски плурализам, у смислу члана 45. став 1. алинеја 2. и члана 46. ст. 1. и 2. Закона о јавном информисању и медијима („Службени гласник РС”, брoj 83/2014);
9) програмски елаборат са разрађеном програмском концепцијом који садржи: 
(1) податак о врсти медијске услуге према садржају, у смислу члана 43. став 2. Закона о електронским медијима,
(2) планирано дневно трајање емитовања програма (колико сати програма ће дневно бити емитовано),
(3) циљна група којој је програм намењен,
(4) језик, односно језици на којима ће се програм емитовати, а нарочито удео садржаја на језицима националних мањина,
(5) удео појединих врста програма (информативни, документарни, научно-образовни, забавни, ријалити, културно-уметнички, верски, филмски, серијски, спортски, музички и дечји програм, програм за малолетнике и други програми) у укупном програму, који је процентуално изражен, и опис који ће програмски садржаји бити обухваћени појединим врстама програма,
(6) удео сопствене продукције укупно посматрано, али и по појединим врстама програма,
(7) удео европских аудио-визуелних дела, укупно посматрано, али и по појединим врстама програма,
(8) удео српских аудио-визуелних дела, укупно посматрано, али и по појединим врстама програма,
(9) удео европских аудио-визуелних дела независне продукције, укупно посматрано, али и по појединим врстама програма,
(10) удео српских аудио-визуелних дела независне продукције, укупно посматрано, али и по појединим врстама програма,
(11) удео телевизијског оглашавања и телевизијске продаје,
(12) оквирна програмска шема по данима у недељи;
10) скраћени идентификациони знак и његово графичко решење;
11) фотокопија личне исправе лица одговорног за заступање (ако је лична карта са микроконтролером (чипом), потребно је поднети податке са аутоматски очитане личне карте);
12) фотокопија личне карте главног и одговорног уредника (ако је лична карта са микроконтролером (чипом), потребно је поднети податке са аутоматски очитане личне карте);
13) доказ да се пред надлежним судом не води поступак против подносиоца захтева и против одговорног лица подносиоца захтева за кривично дело против привреде или друго кривично дело за које је запрећена казна затвора.
Извод из става 1. тачка 5) овог члана подноси се тако да из њега проистиче стање у регистру у моменту подношења захтева.
Удели у програмском елаборату из става 1. тачка 9) овог члана изражавају се у процентима у односу на укупан годишње емитовани програм.
Документација из става 1. овог члана подноси се у оригиналу или овереној фотокопији, осим документације из става 1. тач. 2), 3), 5), 11) и 12) овог члана која се може поднети и у неовереној фотокопији. 
Исправе на страном језику морају бити преведене на српски језик, а превод оверен од стране овлашћеног судског тумача.
Уредност захтева
Члан 6.
Ако Регулатор утврди да је подносилац захтева поднео нетачне или непотпуне податке или непотпуну документацију, оставља му примерен рок за поступање, који не може бити дужи од 30 дана. 
Ако подносилац захтева не поднесе тачне или потпуне податке или потпуну документацију у остављеном року из става 1. овог члана, Регулатор његов захтев одбацује у складу са одредбама закона који уређује општи управни поступак. 
Одлучивање по захтеву
Члан 7.
Ако Регулатор утврди да је подносилац захтева поднео потпун захтев и тачне податке и потпуну документацију, издаје му дозволу и уписује медијску услугу у Регистар медијских услуга, у складу са одредбом члана 83. став 2. Закона о електронским медијима.
Регулатор решењем одбија захтев ако утврди да подносилац захтева не испуњава услове из члана 81. Закона о електронским медијима, као и ако из поднете документације која се односи на предложену програмску концепцију произлази да подносилац захтева не би испуњавао обавезе утврђене чл. 47–70. тог закона.
Садржина дозволе
Члан 8.
Дозвола садржи:
1) назив пружаоца медијске услуге;
2) назив медијске услуге;
3) седиште и адресу пружаоца медијске услуге;
4) његов матични број;
5) његов ПИБ;
6) контакт податке (телефон, факс, електронска пошта, веб-сајт);
7) име и презиме лица овлашћеног за заступање пружаоца медијске услуге;
8) име и презиме главног уредника пружаоца медијске услуге;
9) власничка структура пружаоца медијске услуге;
10) податак о врсти медијске услуге према садржају, у смислу члана 43. став 2. Закона о електронским медијима;
11) податак о томе да ли је реч о заштићеној услузи, у смислу члана 4. тачка 20) Закона о електронским медијима;
12) рок важења дозволе;
13) напомену да је у циљу контроле рада, у смислу члана 24. Закона о електронским медијима, пружалац медијске услуге дужан да Регулатору омогући увид у податке и осталу документацију која се односи на предмет контроле.
Саставни део дозволе чине:
1) програмски елаборат;
2) изјава која садржи податке о правном (назив, седиштe, власничка структура и матични, односно регистарски број) или физичком лицу (име, пребивалиште, ЈМБГ домаћег физичког лица или број пасоша и назив државе која је издала пасош страног физичког лица) које непосредно или посредно, преко других субјеката, има учешће (удели, акције и сл.) у власничкој структури подносиоца захтева, као и податке о висини тог учешћа, за чију тачност и потпуност својим потписом одговара подносилац захтева;
3) изјава која садржи податке о правном лицу (назив, седиштe, власничка структура и матични, односно регистарски број) у коме оснивач подносиоца захтева поседује учешће у основном капиталу и податке о правном лицу са којим је подносилац захтева повезан у смислу закона којим се уређује правни положај привредних друштава, за чију тачност и потпуност својим потписом одговара подносилац захтева;
4) уговор закључен са оператором електронске комуникационе мреже;
5) решење о утврђивању висине накнаде за право на пружање медијске услуге;
6) скраћени идентификациони знак и његово графичко решење;
7)  исправе које доказују испуњеност минималних техничких и организационих услова које су поднете уз захтев за издавање дозволе за пружање медијске услуге.
Дозвола из става 1. овог члана издаје се на Обрасцу ДЗ који је одштампан уз овај правилник као Прилог 2. и чини његов саставни део.
Прелазна одредба
Члан 9.
Регулатор је дужан да дозволе за емитовање програма, односно дозволе за пружање медијске услуге издате на основу захтева, усклади са одредбама овог правилника у року од шест месеци од дана његовог ступања на снагу.
Престанак важења прописа
Члан 10.
Даном ступања на снагу овог правилника престаје да важи Правилник о обрасцу дозволе за кабловско емитовање програма („Службени гласник РС”, број 61/11).
Ступање на снагу
Члан 11.
Овај правилник ступа на снагу осмог дана од дана његовог објављивања у „Службеном гласнику Републике Србије”.
 
Број 05-180/15-5
У Београду, 29. јуна 2015. године
Председник Савета,
Горан Караџић, с.р.
 
 
Прилози
 
Прилог 1. -
				Захтев за издавање 
				дозволе за пружање медијске услуге (Образац ЗД)
 
Прилог 2. -
				Дозвола за пружање 
				медијске услуге (Образац ДЗ)