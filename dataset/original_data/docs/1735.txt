На основу члана 90. тачка 2. Устава Републике Србије, у
вези са Законом о порезу на добит предузећа („Службени гласник РС”, број
25/2001) и Законом о порезу на доходак грађана („Службени гласник РС”, број
24/2001),
Влада Републике Србије доноси
 
 
УРЕДБУ
о начину исказивања
прихода обвезника пореза насталих делимичним или потпуним отписом дугова
извршеним у складу са 

Програмом 

Владе 

Републике 

Србије за регулисање унутрашњих
дугова у пореском билансу за 2001. 

годину
„Службени
гласник РС“, број
74 од 28. децембра 2001.

 

 
Члан 1.
Обвезник пореза на добит предузећа као и обвезник
пореза на доходак грађана на приходе од самосталне делатности који води
пословне књиге (у даљем тексту: обвезник), који у 2001. години оствари
непословне и ванредне приходе по основу отписа дуга или дела дуга у складу са
Одлуком о утврђивању Програма Владе Републике Србије за регулисање унутрашњих
дугова („Службени гласник РС”, број 31/2001), код утврђивања пореске основице у
годишњем пореском билансу за 2001. годину, те приходе исказује као одбитну
ставку.
Обвезник из става 1. овог члана који искаже губитак у
годишњем пореском билансу за 2001. годину, не може да умањи опорезиву добит у
пореском билансу за износ губитка који је настао или је увећан у годишњем
пореском билансу за 2001. годину, по основу непословних и ванредних прихода из
става 1. овог члана, код утврђивања пореске основице за 2002. годину и наредне
године.
 
Члан 2.
Обвезник из члана 1. ове уредбе дужан је да посебно
аналитички евидентира непословне и ванредне приходе настале по основу отписа
дуга за потребе утврђивања основице пореза на добит, односно основице пореза на
приходе од самосталне делатности.
Обвезник из става 1. овог члана, уз годишњи порески
биланс за 2001. годину, подноси аналитичку евиденцију насталих непословних и
ванредних прихода и одговарајућу документацију (уговор о отпису, одлуку, књижно
писмо и др.) на основу које је у билансу успеха, у складу са прописима о
рачуноводству, извршио отпис дуга или дела дуга.
 
Члан 3.
Обвезник из члана 1. ове уредбе, код утврђивања
основице пореза на добит, односно основице пореза на приходе од самосталне
делатности за 2001. годину, у случају међусобних потраживања и обавеза са истим
лицем, може исказати само непословне и ванредне приходе настале отписом дуга
изнад износа потраживања.
 
Члан 4.
Ова уредба ступа на снагу наредног дана од дана
објављивања у „Службеном гласнику Републике Србије”.
 
 
05 број 400-15919/2001-001
У Београду, 27. децембра
2001. године

Влада Републике Србије
Потпредседник,

Момчило Перишић, с.р.