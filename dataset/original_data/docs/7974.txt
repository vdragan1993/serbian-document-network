На
основу члана 20. став 2. Закона о здравственој заштити („Службени гласник РС”, бр.
17/92, 26/92, 50/92, 52/93, 53/93, 67/93, 48/94 и 25/96),

Министар
за здравље донео је

 

ПРАВИЛНИК 



о 
медицинској документацији, евиденцијама и извештајима о кадровима, опреми, 
просторијама и лековима у здравственим установама


"Службени гласник
РС", број
29 од 9. августа 2000.

  

Члан 1.

Овим правилником
прописују се медицинска документација и евиденције и извештаји о кадровима, опреми,
просторијама и лековима у здравственим установама и другим облицима обављања здравствене
делатности.

Члан 2.

За кадрове,
опрему, просторије и лекове које има, здравствена установа и други облик обављања
здравствене делатности (у даљем тексту: здравствена установа) води следећу документацију
и евиденцију, и то:

1) за кадрове:
Документациони лист запосленог (Образац број 1);

2) за опрему:
Картон опреме (Образац број 2);

3) за просторије:
Картон грађевинског објекта и Картон просторија организационе јединице (Образац
број 3 и Образац број 3.1);

4) за лекове:
Картон о леку (Образац број 4).

У Документациони
лист из става 1. тачка 1. овог члана, који се чува у персоналном досијеу запосленог,
уписују се следећи подаци: назив и седиште здравствене установе; назив и седиште
организационе јединице у којој је распоређен на рад; име, презиме, година и место
рођења; завршена школа, односно факултет, специјализација и ужа специјализација;
наставна и научна и стручна звања; руководеће функције; дан, месец и година заснивања,
односно дан, месец, година и разлог престанка радног односа.

У Картон
опреме из става 1. тачка 2) за сваку јединицу опреме уписују се следећи подаци:
назив одељења где се налази опрема, група опреме, подгрупа опреме, шифра опреме,
назив опреме, модел опреме, годишњи капацитет, назив произвођача, година производње,
година набавке, набавна вредност, књиговодствена вредност опреме, начин одржавања,
да ли се опрема користи и инвентарски број.

У Картон
грађевинског објекта и Картон просторија организационе јединице из става 1. тачка
3) овог члана, уписују се следећи подаци: назив и седиште здравствене установе;
назив и локација односно адреса места у коме се налази објекат; бруто и нето површина;
година изградње, садашња књиговодствена вредност објекта, као и одговарајући подаци
о општим условима и условима за поједине просторије (чл. 20, 21. и 22. Правилника
о условима за обављање здравствене делатности у здравственим установама и другим
облицима обављања здравствене делатности „Службени гласник РС”, број 2/2000).

У Картон
о леку из става 1. тачка 4) овог члана, уписују се за сваки лек следећи подаци:
назив лека, облик, доза и паковање према акту о јединственој класификацији лекова,
произвођач, укупно набављена количина, набавна и продајна цена лека, издата количина
на рецепт и број рецепата.

Члан 3.

На основу
медицинске документације и евиденција из члана 2. овог правилника, здравствена установа
саставља и доставља следеће извештаје:

1. Извештај
о запосленом у здравственој установи (у даљем тексту: пријава – одјава запосленог
у здравственој установи) – Образац број 1а,

2. Извештај
за опрему у здравственој установи (у даљем тексту: пријава – одјава јединице опреме
у здравственој установи) – Образац број 2а,

3. Извештај
о грађевинском објекту и Извештај о просторијама организационе јединице – Образац
број 3а и Образац број 3.1а,

4. Извештај
о набављеним и издатим лековима – Образац број 4а.

У извештаје
из става 1. овог члана уписују се подаци из одговарајуће документације и евиденција
утврђених у члану 2. овог правилника.

Извештаји
из става 1. тачке 2. овог члана достављају се за сваку јединицу опреме предвиђену
у Номенклатури и класификацији медицинских апарата која је одштампана уз овај правилник
и чини његов саставни део.

Члан 4.

Извештаји
из члана 3. став 1. тач. 1, 2. и 3. овог правилника достављају се Институту за заштиту
здравља Србије преко завода, односно института за заштиту здравља у окрузима и граду
Београду, и то:

– из тачке
1.: за све запослене према стању на дан 30. септембра 2000. године, а после овог
рока за сваки случај запошљавања односно престанка радног односа до 10. текућег
за претходни месец;

– из тачке
2.: за опрему у здравственој установи према стању на дан 31. децембра 1999. године,
а после овог рока за сваки случај набавке, односно расходовања опреме до 10. текућег
за претходни месец;

– из тачке
3.: за сваки грађевински објекат и просторије у здравственој установи према стању
на дан 31. децембра 2000. године, а после овог рока за сваки случај доградње, реконструкције,
адаптације или промене намене грађевинског објекта.

Извештаји
из члана 3. став 1. тачка 4. овог правилника достављају се тромесечно, до 15. текућег
за претходно томесечје, и то:

– Институту
за заштиту здравља Србије, за апотеке у здравствени установама које обављају стационарну,
односно болничку здравствену делатност;

– Заводу
за фармацију Србије, за апотеке и апотекарске установе које су самосталне здравствене
установе или у саставу других здравствених установа, као и за апотеке које су основане
као други облик обављања здравствене делатности.

Уз извештаје
који се достављају за кадрове према стању на дан 30. септембра 2000. године, за
опрему према стању на дан 31. децембра 1999. године, за грађевинске објекте и просторије
према стању на дан 31. децембра 2000. године и за лекове, достављају се збирни извештаји
на обрасцима 1б, 2б и 3б.

Члан 5.

Обрасци
из чл. 2, 3. и 4. овог правилника одштампани су уз овај правилник и чине његов саставни
део.

Члан 6.

Документацију,
евиденције и извештаје утврђене у чл. 2, 3. и 4. овог правилника, здравствена установа
води, односно саставља и доставља према методолошком упутству Института за заштиту
здравља Србије.

Документацију,
евиденције и извештаје из става 1. овог члана, здравствена установа може водити,
односно састављати и достављати путем рачунара, ако претходно добије сагласност
од Института за заштиту здравља Србије.

Члан 7.

Прописивање
лекова врши се на прописаном обрасцу рецепта у два примерка, од којих се копија
чува у здравственој установи ради праћења и контроле.

За хроничне
болеснике лек се може прописати у количини која је довољна за 30 дана лечења.

Члан 8.

У извештајима
из члана 3. став 1. тачка 4. овог правилника, који ће се поднети за период од
1. јануара до 31. јула 2000. године, унеће се само подаци о расположивим врстама
и количинама лекова, на основу пописа лекова, према стању на дан 1. августа
2000. године.

Извештаји
из става 1. овог члана доставиће се Институту за заштиту здравља Србије, односно
Заводу за фармацију Србије у року од 15 дана од дана пописа.

Члан 9.

Овај правилник
ступа на снагу осмог дана од дана објављивања у „Службеном гласнику Републике Србије”.

 

Број 110-00-114/2000-02

У Београду, 3. августа 2000. године

Министар,

проф. др Милован Бојић, с.р.
 

Прилози 
 

Прилог 1. -
Номенклатура и класификација 
медицинских апарата

 

Обрасци

Образац број 1 -
Документациони лист о запосленом у 
здравственој установи

Образац број 2 -
Картон опреме

Образац број 3 - 
Картон грађевиснког објекта

Образац број 4 - 
Картон о леку

Образац број 1а - 
Пријава - одјава запосленог у здравственој установи


Образац број 1б - Збирни извештај о 
запосленим у здравственој установи
Образац број 2а -
Пријава - одјава јединице опреме
Образац број 2б -
Збирни извештај о опреми
Образац број 3а -
Пријава - одјава грађевинског 
објекта
Образац број 3-1 -
Картон просторија организационе 
јединице 
Образац број 3-1а -
Пријава - одјава просторија 
организационе јединице
Образац број 3б - 
Збирни извештај о објектима 
здравствене установе
Образац 4а -
Извештај о набављеним и издатим 
лековима за период од ______________ до ________________