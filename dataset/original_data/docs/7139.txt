На основу члана 22. став 1. тачка 5) и члана 95. став 1. Закона о електронским медијима („Службени гласник РС”, број 83/14), 
Савет Регулаторног тела за електронске медије, на седници одржаној 29. јуна 2015. године, донео је
ПРАВИЛНИК
о поступку издавања дозволе за пружање медијске услуге на основу спроведеног јавног конкурса
"Службени гласник РС", број 63 од 17. јула 
				2015.
 
Предмет Правилника
Члан 1.
Овим правилником ближе се уређује поступак издавања дозволе за пружање медијске услуге на основу спроведеног јавног конкурса, као и образац и садржина те дозволе.
Дозвола за пружање медијске услуге
Члан 2.
Дозвола за пружање медијске услуге (у даљем тексту: дозвола) којом се стиче право пружања услуге телевизијског емитовања, као и медијске услуге радија путем терестричког аналогног, односно дигиталног преноса, издаје се на основу јавног конкурса, који расписује Регулаторно тело за електронске медије (у даљем тексту: Регулатор) у складу са законом.
Подношење пријаве на јавни конкурс
Члан 3.
Пријава на јавни конкурс подноси се Регулатору непосредно или поштом. 
Пријава из става 1. овог члана подноси се на Обрасцу ПЈК који је одштампан уз овај правилник као Прилог 1. и чини његов саставни део, а који Регулатор објављује на свом веб-сајту.
Садржина пријаве на јавни конкурс
Члан 4.
Пријава на јавни конкурс садржи: 
1) назив подносиоца пријаве;
2) назив медијске услуге (скраћени идентификациони знак);
3) седиште, односно адресу подносиоца пријаве;
4) адресу његовог студија;
5) његов матични број;
6) његов ПИБ; 
7) друге контакт податке (телефон, факс, eлектронска пошта, веб-сајт); 
8) име и презиме лица одговорног за заступање подносиоца пријаве са следећим подацима: ЈМБГ, адреса, телефон и електронска пошта;
9) име и презиме главног и одговорног уредника подносиоца пријаве са следећим подацима: ЈМБГ, адреса, телефон и електронска пошта;
10) податак о врсти медијске услуге коју би пружао подносилац пријаве према њеном садржају, у смислу члана 43. став 2. Закона о електронским медијима;
11) зону покривања/расподеле;
12) датум почетка пружања медијске услуге.
Подносилац пријаве је дужан да уз пријаву поднесе доказ да је извршио уплату депозита у износу тромесечне накнаде за добијено право на пружање медијске услуге. 
Документација коју уз пријаву на јавни конкурс подноси ималац дозволе
Члан 5.
Ако подносилац пријаве на јавни конкурс у моменту њеног подношења има дозволу и није основан у години у којој је расписан јавни конкурс (није новооснован), подноси следећу документацију:
1) попис студијских уређаја са техничким параметрима, као и рачуне, царинске декларације и уговоре о њиховом стицању;
2) доказ о власништву или уговор, односно предуговор о закупу пословног простора адекватног за обављање делатности пружања медијске услуге; 
3) скица (тлоцрт) простора намењеног за обављање делатности пружања медијске услуге, оверен од стране овлашћеног пројектанта (пројектанта са лиценцом) са означеним просторијама, њиховом укупном и појединачном квадратуром и њиховом наменом;
4) подаци о организационој структури, броју, степену стручности и искуству кадрова који су или ће бити ангажовани на пословима руковођења, уређивања програма и производње и емитовања програма, као и основ њиховог ангажовања, за чију тачност и потпуност својим потписом одговара подносилац пријаве;
5) појединачна пореска пријава о обрачунатом и плаћеном порезу и доприносима за обавезно социјално осигурање по одбитку на терет примаоца прихода за годину која претходи години у којој је расписан јавни конкурс; 
6) извод из регистра надлежног органа јавне власти:
(1) извод из регистра привредних субјеката, ако је подносилац пријаве привредни субјекат,
(2) извод из регистра удружења (удружења, фондације и задужбине),
(3) извод из регистра цркава и верских заједница (цркве и верске заједнице);
7) статут (удружења, задужбине и фондације);
8) изјаву која садржи податке о правном (назив, седиштe, власничка структура и матични, односно регистарски број) или физичком лицу (име, пребивалиште, ЈМБГ домаћег физичког лица или број пасоша и назив државе која је издала пасош страног физичког лица) које непосредно или посредно, преко других субјеката, има учешће (удели, акције и сл.) у власничкој структури подносиоца пријаве, као и податке о висини тог учешћа, за чију тачност и потпуност својим потписом одговара подносилац пријаве;
9) изјаву која садржи податке о правном лицу (назив, седиштe, власничка структура и матични, односно регистарски број) у коме оснивач подносиоца пријаве поседује учешће у основном капиталу и податке о правном лицу са којим је подносилац пријаве повезан у смислу закона којим се уређује правни положај привредних друштава, за чију тачност и потпуност својим потписом одговара подносилац пријаве; 
10) изјаву лица овлашћеног лица за заступање подносиоца пријаве да издавањем дозволе неће настати стање којим се нарушава медијски плурализам, у смислу члана 45. став 1. алинеја 2. и члана 46. ст. 1. и 2. Закона о јавном информисању и медијима („Службени гласник РС”, број 83/14); 
11) финансијски извештај за годину која претходи години у којој је расписан јавни конкурс;
12) план развоја (бизнис план) у коме је јасно наведено на који начин ће подносилац пријаве започети пружање медијске услуге и одржати је на тржишту у прве три године пословања након добијања дозволе, имајући у виду стање на тржишту и постојећу конкуренцију у зони покривања за коју конкурише, као и податке о изворима и висини пројектованих прихода и расхода у прве три године пословања; 
13) потврда надлежног органа јавне власти о измирењу пореских обавеза;
14) програмски елаборат са разрађеним програмским концептом који садржи: 
(1) податак о врсти медијске услуге према садржају, у смислу члана 43. став 2. Закона о електронским медијима,
(2) планирано дневно трајање емитовања програма (колико сати програма ће дневно бити емитовано),
(3) циљна група којој је програм намењен,
(4) језик, односно језици на којима ће се се програм емитовати,
(5) удео појединих врста програма (информативни, документарни, научно-образовни, забавни, ријалити, културно-уметнички, верски, филмски, серијски, спортски, музички и дечји програм, програм за малолетнике и други програми) у укупном програму, који је процентуално изражен, и опис који ће програмски садржаји бити обухваћени појединим врстама програма,
(6) удео сопствене продукције укупно посматрано, али и по појединим врстама програма,
(7) удео европских аудио-визуелних дела, укупно посматрано, али и по појединим врстама програма,
(8) удео српских аудио-визуелних дела, укупно посматрано, али и по појединим врстама програма,
(9) удео европских аудио-визуелних дела независне продукције, укупно посматрано, али и по појединим врстама програма,
(10) удео српских аудио-визуелних дела независне продукције, укупно посматрано, али и по појединим врстама програма,
(11) удео телевизијског оглашавања и телевизијске продаје,
(12) податке о томе на који начин подносилац пријаве намерава: да задовољи потребе грађана у зони покривања за квалитетним и разноврсним садржајима, да обогати и унапреди понуду програмских садржаја у зони покривања и да допринесе развоју друштва у области информисања, културе и образовања,
(13) удео и опис садржаја намењених информисању националних мањина на њиховом матерњем језику, као и садржаја намењених подстицању разумевања, уважавања и поштовања разлика које постоје због посебности њиховог етничког, културног, језичког или верског идентитета,
(14) удео и опис садржаја намењених информисању особа са инвалидитетом и других мањинских група, као и програма који имају за циљ унапређење њихове интеграције у друштво,
(15) удео и опис садржаја који ће бити учињени доступним особама оштећеног слуха, односно вида,
(16) оквирна програмска шема по данима у недељи;
15) потврде организација за колективно остваривање ауторског и сродних права о измирењу обавеза насталих по основу уговора;
16) назив медијске услуге, односно скраћени идентификациони знак и његово графичко решење;
17) фотокопија личне исправе лица овлашћеног за заступање (уколико је лична карта са микроконтролером (чипом) потребно је поднети податке са аутоматски очитане личне карте;
18) фотокопија личне карте главног уредника (уколико је лична карта са микроконтролером (чипом) потребно је поднети податке са аутоматски очитане личне карте;
19) доказ да се пред надлежним судом не води поступак против подносиоца пријаве и против одговорног лица подносиоца пријаве за кривично дело против привреде или друго кривично дело за које је запрећена казна затвора.
Ако подносилац пријаве на јавни конкурс у моменту њеног подношења има дозволу и основан је у години у којој је расписан јавни конкурс (новооснован), поред документације из става 1. тач. 1)–4), 6)–10), 12), 14)–19) овог члана, подноси и бланко соло меницу са меничним овлашћењем.
Извод из става 1. тачка 6) овог члана подноси се тако да из њега проистиче стање у регистру у моменту подношења пријаве на јавни конкурс. 
Удели у програмском елаборату из става 1. тачка 14) овог члана изражавају се у процентима у односу на укупан годишње емитовани програм.
Документација коју уз пријаву на јавни конкурс подноси лице које није ималац дозволе
Члан 6.
Ако подносилац пријаве у моменту њеног подношења нема дозволу и није основан у години у којој је расписан јавни конкурс (није новооснован), поред документације из члана 5. став 1. тач. 2)–14) и 16)–19) овог правилника, подноси и предуговор или предрачун за набавку студијских уређаја и попис студијских уређаја са техничким параметрима у складу са достављеним предуговором или предрачуном.
Ако подносилац пријаве у моменту њеног подношења нема дозволу и основан је у години у којој је расписан јавни конкурс (новооснован), поред документације из члана 5. став 1. тач. 2)–4), 6)–10), 12), 14), 16)–19) овог правилника, подноси и:
1) предуговор или предрачун за набавку студијских уређаја и попис студијских уређаја са техничким параметрима у складу са достављеним предуговором или предрачуном;
2) бланко соло меницу са меничним овлашћењем.
Број примерака и форма у којој се подноси документација 
Члан 7.
Документација из чл. 5. и 6. овог правилника подноси се у два примерка, у оригиналу и једној фотокопији или двема овереним фотокопијама, осим доказа из члана 5. став 1. тач. 17) и 18) који се могу поднети у виду неоверене фотокопије.
Исправе поднете на страном језику морају бити преведене на српски језик, а превод оверен од стране овлашћеног судског тумача.
Додатна документација
Члан 8.
Подносилац пријаве је дужан да поднесе и другу документацију по налогу Регулатора у складу са законом и подзаконским актима.
Подносилац пријаве може поднети и другу документацију за коју сматра да може бити од значаја за добијање дозволе.
Разматрање пријаве
Члан 9.
Регулатор одбацује пријаву на јавни конкурс ако је пријава поднета по протеку рокa за њено подношење, ако није поднета на обрасцу пријаве из члана 3. став 2. овог правилника и ако уз њу није приложен доказ о извршеној уплати депозита од стране подносиоца пријаве, у складу са одредбама члана 96. став 1. тач. 2), 3), 4) и 5) Закона о електронским медијима.
Ако пријава садржи непотпуне или нетачне податке, односно непотпуну документацију, Регулатор ће захтевати од подносиоца пријаве да у накнадно одређеном року од седам дана од дана пријема захтева допуни пријаву, односно поднесе тачне податке или потпуну документацију. 
Регулатор одбацује пријаву ако подносилац пријаве у року из става 2. овог члана не допуни пријаву, односно не поднесе тачне податке или потпуну документацију, у складу са одредбом члана 96. став 1. тачка 1) Закона о електронским медијима.
Поступање по уредној и благовременој пријави
Члан 10.
По утврђивању уредности и благовремености пријаве на јавни конкурс, Регулатор поступа у складу са одредбама члана 96. став 2, 3, 4, 5, 6, 7, 8, 9 и 10. Закона о електронским медијима.
Садржина дозволе
Члан 11.
Дозвола садржи:
1) назив пружаоца медијске услуге;
2) назив медијске услуге;
3) седиште и адресу пружаоца медијске услуге;
4) адресу студија;
5) матични број;
6) ПИБ;
7) друге контакт податке (телефон, факс, електронска пошта, адреса веб-сајта); 
8) име и презиме лица одговорног за заступање пружаоца медијске услуге;
9) име и презиме главног и одговорног уредника пружаоца медијске услуге;
10) власничку структуру пружаоца медијске услуге;
11) податак о врсти медијске услуге према садржају, у смислу члана 43. став 2. Закона о електронским медијима;
12) зону покривања/расподеле;
13) ознаку мреже/локације предајника;
14) рок важења дозволе;
15) податак о томе да ли је реч заштићеној услузи, у смислу члана 4. тачка 20. Закона о електронским медијима;
16) напомену да је у циљу контроле рада, у смислу члана 24. Закона о електронским медијима, пружалац медијске услуге дужан да Регулатору омогући увид у податке и документацију која се односи на предмет контроле.
Саставни део дозволе чине: 
1) програмски елаборат;
2) изјава која садржи податке о правном (назив, седиштe, власничка структура и матични, односно регистарски број) или физичком лицу (име, пребивалиште, ЈМБГ домаћег физичког лица или број пасоша и назив државе која је издала пасош страног физичког лица) које непосредно или посредно, преко других субјеката, има учешће (удели, акције и сл.) у власничкој структури подносиоца пријаве, као и податке о висини тог учешћа, за чију тачност и потпуност својим потписом одговара подносилац пријаве;
3) изјава која садржи податке о правном лицу (назив, седиштe, власничка структура и матични, односно регистарски број) у коме оснивач подносиоца пријаве поседује учешће у основном капиталу и податке о правном лицу са којим је подносилац пријаве повезан у смислу закона којим се уређује правни положај привредних друштава, за чију тачност и потпуност својим потписом одговара подносилац пријаве; 
4) дозвола за коришћење радио-фреквенција, односно уговор о приступу мултиплексу;
5) решење о утврђивању висине накнаде за право на пружање медијске услуге;
6) скраћени идентификациони знак и његово графичко решење;
7) исправе које доказују испуњеност минималних технички и организационих услова, а које су поднете уз пријаву на јавни конкурс.
Дозвола из става 1. овог члана издаје се на обрасцу ДЈК који је одштампан уз овај правилник као Прилог 2. и чини његов саставни део.
Прелазна одредба
Члан 12.
Регулатор је дужан да дозволе за емитовање програма издате на основу јавног конкурса усклади са одредбама овог правилника у року од шест месеци од дана његовог ступања на снагу.
Престанак важења прописа
Члан 13.
Даном ступања на снагу овог правилника престају да важе:
1) Правилник о издавању дозвола за емитовање програма од 16. новембра 2006. године;
2) Правилник о обрасцу дозволе за емитовање програма („Службени гласник РС”, број 71/06). 
Ступање на снагу
Члан 14.
Овај правилник ступа на снагу осмог дана од дана његовог објављивања у „Службеном гласнику Републике Србије”.
 
Број 05-105/15-5
У Београду, 29. јуна 2015. године
Председник Савета, 
Горан Караџић, с.р.