Нa oснoву члaнa 26. стaв 5. Зaкoнa o бeзбeднoсти хрaнe („Службeни глaсник РС”, 
брoj 41/09),

Министaр здрaвљa дoнoси

ПРAВИЛНИК

о прехрамбеним адитивима

"Службени гласник РС", број 63 од 19. јула 2013.

 

Садржај 
Правилника

Члан 1.

Овим правилником ближе се уређују прехрамбени адитиви (у даљем тексту: адитиви) 
у процесу производње хране, и то:

1) Листа адитива који су одобрени за употребу у храни и услови употребе (у даљем 
тексту: Листа 1);

2) Листа адитива укључујући носаче који су одобрени за употребу у адитивима, у 
ензимима за храну, у аромама и у нутријентима и услови њихове употребе (у даљем 
тексту: Листа 
2);

3) начин декларисања адитива;

4) спецификације адитива.

Листа 1 и Листа 
2 одштампане су уз овај 
правилник и чине његов саставни део.

Примена 
Правилника

Члан 2.

Одредбе овог правилника примењују се на адитиве за храну.

Овај правилник се не примењује на следеће супстанце, ако се не користе као 
адитиви:

1) помоћна средства у производњи хране;

2) средства за заштиту биља и биљних производа;

3) супстанце које се додају храни као нутријенти;

4) супстанце које се користе за прераду воде за пиће;

5) ароме за храну;

6) ензиме за храну.

Дефиниције

Члан 3.

Поједини изрази употребљени у овом правилнику имају следеће значење:


1) Адитив је 
свака супстанца која се, без обзира на њену хранљиву вредност, не користи као 
храна, нити представља карактеристичан састојак хране, али се из технолошких 
разлога додаје храни у току производње, прераде, припреме, обраде, паковања, 
транспорта или чувања, тако да директно или индиректно преко својих 
међупроизвода постаје или може да постане састојак хране.

Адитивима се не сматрају следеће супстанце:

– моносахариди, дисахариди или олигосахариди и храна која садржи поменуте 
супстанце које се користе због њиховог својства заслађивања;

– храна у осушеном или концентрисаном облику, укључујући ароме додате у процесу 
производње сложене хране због њихових ароматичних својстава, укуса или хранљивих 
својстава, као и секундарног ефекта бојења;

– супстанце које се користе за покривање или облагање хране, које не чине 
саставни део хране и нису намењене конзумирању заједно са таквом храном;

– производи који садрже пектин, а добијају се од осушене пулпе јабуке или коре 
цитрус воћа или дуња или из њихове мешавине дејством разблажених киселина, а 
затим делимичном неутрализацијом солима натријума или калијума (течни пектин);

– базе за гуме за жвакање;

– бели или жути декстрин, печени или декстриниран скроб, скроб модификован 
третманом киселинама или базама, избељени скроб, физички модификован скроб и 
скроб третиран амилолитичким ензимима;

– амонијум–хлорид;

– крвна плазма, јестиви желатин, хидролизати протеина и њихове соли, протеини 
млека и глутен;

– аминокиселине и њихове соли које немају технолошку функцију, изузев 
глутаминске киселине, глицина, цистеина и цистина и њихових соли;

– казеинати и казеин;

– инулин.


2) Помоћно 
средство у производњи хране је 
свака супстанца која:

(1) се сама по себи не користи као храна;

(2) се намерно користи у процесу прераде сировина, хране или њихових састојака у 
сврху задовољења одређених технолошких потреба током производње, обраде или 
прераде;

(3) може имати за последицу ненамерну, али технолошки неизбежну присутност 
остатака те супстанце или њених деривата у готовом производу, под условом да 
њихова присутност не представља опасност по здравље људи, као и да нема 
технолошки ефекат у готовом производу.

3) 
Функционално својство означава 
једну од категорија адитива дефинисаних на основу технолошке функције адитива.

4) 
Функционална класа означава 
групу адитива са истим функционалним својствима.

5) Непрерађена 
храна је храна која није 
подвргнута било каквој обради која доводи до битне промене њеног првобитног 
стања (при чему она може бити издељена, сечена, одкоштена, уситњена, одвојена од 
коже или коре, млевена, резана, очишћена, дубоко замрзнута, замрзнута, охлађена, 
млевена у млину, ољуштена, упакована, распакована и сл.)

6) Храна без 
додатог шећера означава храну 
која не садржи:

(1) додате моносахариде или дисахариде;

(2) додату храну која садржи моносахариде или дисахариде, која се користи због 
њених својстава заслађивања.

7) Храна 
смањене енергетске вредности је 
храна чија је енергетска вредност умањена за најмање 30% у поређењу са истим или 
сличним производом.

8) Стони 
заслађивач је производ који 
садржи заслађиваче дозвољене за употребу, може садржати и друге адитиве и/или 
састојке хране и који је намењен продаји крајњем потрошачу као замена за шећере.


9) Quantum 
satis значи да максимално 
дозвољена количина адитива није прописана, али се адитив употребљава у складу са 
принципима добре произвођачке праксе у количини која није већа од количине 
потребне да се постигне жељени технолошки ефекат при чему адитив не мења 
природу, састав и квалитет производа на начин на који би довео потрошача у 
заблуду.

Листе адитива

Члан 4.

Само адитиви из Листе 1 могу да се стављају у промет и да се користе у храни у 
складу са условима употребе адитива наведеним у Листи 1.

Само адитиви наведени у Листи 2 могу да се користе као адитиви у храни, у 
ензимима за храну, у аромама за храну и у нутријентима у складу са условима 
употребе адитива наведеним у Листи 2.

Адитиви морају да испуњавају услове из члана 13. овог правилника који се односе 
на спецификацију адитива.

Забрана 
стављања у промет адитива и хране

Члан 5.

Забрањено је стављање у промет адитива и хране у којој је присутан адитив чије 
коришћење није у складу са условима прописаним овим правилником.


Општи услови 
за укључивање адитива у листе адитива и њихову употребу

Члан 6.

Адитив укључен у Листу 1 и у Листу 2 може се користити само ако испуњава следеће 
захтеве:

1) да на основу доступних научних доказа не представља опасност по здравље 
потрошача у концентрацији дозвољеној за употребу;

2) да је употреба адитива технолошки оправдана, када није могуће постићи 
захтевани ефекат другим економски и технолошки изводљивим путем;

3) да употреба адитива не доводи потрошача у заблуду.

Адитив укључен у Листу 1 и у Листу 2 мора да има осим других предности и корист 
за потрошача, и да се у том смислу употребљава за једну или више следећих 
намена:

1) очување хранљиве вредности хране;

2) обезбеђивање потребних састојака или састојака хране за производе намењене 
групама потрошача са посебним дијететским потребама;

3) побољшање и очување квалитета, стабилности или органолептичких особина хране, 
при чему адитив не сме да мења природу, састав и квалитет хране на начин који би 
могао да доведе потрошача у заблуду;

4) обезбеђивање помоћи у производњи, преради, припреми, третирању, паковању, 
транспорту или чувању производа, укључујући и адитиве, ензиме за храну и ароме 
за храну, при чему адитив не сме да се употребљава за прикривање неисправних 
сировина, односнo лоших (укључујући и нехигијенске) технолошких поступака или 
праксе.

Изузетно од става 2. Тачка 1) овог члана, адитив који смањује хранљиву вредност 
хране, а који је сврстан у Листу 1 употребљава се ако:

1) храна чији је адитив састојак не чини битан елемент уобичајене исхране;

2) је адитив неопходан за производњу хране намењене групама потрошача са 
посебним дијететским потребама.

Посебни услови 
за заслађиваче

Члан 7.

Адитив укључен у функционалну класу заслађивача у Листи 1 користи се само ако уз 
коришћење за једну или више намена дефинисаних у члану 6. став 2. овог 
правилника задовољава једну или више наведених функција:

1) замењује шећере у производњи хране смањене енергетске вредности, хране која 
нема кариогени потенцијал или хране без додатог шећера;

2) замењује шећере уколико то продужава рок трајања такве хране;

3) омогућава производњу хране намењене потрошачима са посебним дијететским 
потребама у складу са прописима који регулишу област здравствене исправности 
дијететских производа.

Посебни услови 
за боје

Члан 8.

Адитив укључен у функционалну класу боја у Листи 1 користи се само ако уз 
коришћење за једну или више намена дефинисаних у члану 6. став 2. овог 
правилника задовољава и једну или више наведених функција:

1) обнављање првобитног изгледа хране чија боја може да се промени приликом 
прераде, чувања, паковања и дистрибуције, где долази до нарушавања визуелне 
прихватљивости готовог производа;

2) постизање веће визуелне прихватљивости хране;

3) давање боје храни која је иначе безбојна.

Функционалне 
класе адитива

Члан 9.

Адитиви наведени у Листи 1 и у Листи 2 сврставају се у функционалне класе према 
основној технолошкој функцији адитива.

Сврставање адитива у одређену функционалну класу не спречава његово коришћење за 
друге технолошке функције.

Функционалне класе адитива према својим технолошким и функционалним својствима 
дате су у Прилогу 1 који је одштампан уз овај правилник и чини његов саставни 
део.

Садржај листе 
адитива

Члан 10.

Листа 1 и Листа 
2 садрже:

1) назив адитива и његов Е број;

2) категорију хране којој се адитив може додати;

3) услове употребе адитива;

4) ограничење употребе адитива, тамо где постоји, уколико се адитив директно 
продаје крајњем потрошачу.

Дозвољене 
количине адитива за употребу

Члан 11.

Услови употребе адитива из члана 10. став 2. тачка 3) овог правилника су:

1) количина која се користи утврђена је тако да буде најмања потребна за 
постизање жељеног ефекта;

2) приликом одређивања количине адитива која ће се користити узимају се у обзир:

(1) прихватљив дневни унос (енг. Acceptable 
Daily Intake – ADI) адитива 
или еквивалентна оцена утврђена за одређени адитив, као и могући дневни унос 
истог адитива из свих извора;

(2) код употребе адитива у храни намењеној групама потрошача са посебним 
дијететским потребама, мора се узети у обзир могући дневни унос тог адитива од 
стране потрошача који припадају поменутим групама.

Ако се адитив користи према начелу „quantum satis” не утврђује се максимално 
дозвољена количина адитива.

Максимално дозвољена количина адитива утврђена у Листи 1 односи се на храну која 
се ставља у промет, осим ако овим правилником није другачије одређено. Изузетно 
од овог начела, код осушене и концентрисане хране која захтева надокнаду 
издвојене течности (припрему), максималнo дозвољена количина адитива односи се 
на храну која је припремљена према упутству за употребу на декларацији, 
узимајући у обзир најмањи фактор разређења.

Максималнo дозвољене количине боја за храну из Листе 1 односе се на количину 
основне боје из препарата боје (адитива) у храни припремљеној за употребу, осим 
ако није другачије назначено.


Промене 
производног поступка или улазних сировина за производњу 
адитива који је укључен у листе из овог правилника

Члан 12.

Ако дође до значајне промене у начину производње или коришћењу улазних сировина, 
укључујући и промену величине честица (нпр. код примене нанотехнологије), 
адитива у Листи 1 и у Листи 2 тај адитив се сматра различитим адитивом.

Пре стављања у промет адитива из става 1. овог члана потребно је ново сврставање 
у Листу 1 и Листу 2.

Спецификације 
адитива

Члан 13.

Спецификације адитива укључених у Листу 1 и у Листу 2 наведене су у Прилогу 2 
који је одштампан уз овај 
правилник и чини његов саставни део.

Употреба 
адитива у непрерађеној храни

Члан 14.

Адитиви се не употребљавају у непрерађеној храни, осим када је таква употреба 
изричито предвиђена и наведена у Листи 1.

Употреба 
адитива у храни за одојчад и малу децу

Члан 15.

Адитиви се не употребљавају у храни за одојчад и малу децу, нити у храни за 
одојчад и малу децу за посебне медицинске намене, како је дефинисано прописима 
који регулишу област здравствене исправности дијететских производа, осим када је 
таква употреба изричито предвиђена и наведена у Листи 1.

Употреба боја 
за обележавање хране

Члан 16.

Само боје наведене у Листи 1 могу да се користе за обележавање меса и љуске јаја 
жигом и за украсно бојење љуске јаја.

Принцип 
пренесених адитива

Члан 17.

Присуство адитива је дозвољено:

1) у сложеној храни осим у оној која је наведена у Листи 1, а у којој је адитив 
дозвољен у једном од састојака тих производа;

2) у храни којој је додат адитив, ензим за храну или арома за храну где је:

(1) присуство адитива дозвољено у само м адитиву, у ензиму за храну или у ароми 
за храну у складу са овим правилником;

(2) када је адитив био пренесен у храну преко адитива, ензима за храну или ароме 
за храну;

(3) уколико нема технолошку функцију у готовом производу;

3) у храни која се искључиво користи за производњу сложене хране, под условом да 
је сложена храна усклађена са овим правилником.

Одредбе из става 1. овог члана се не примењују на почетне и прелазне формуле за 
одојчад, прерађене намирнице на бази жита и осталу храну за одојчад и малу децу 
и храну за одојчад и малу децу за посебне медицинске намене, како је дефинисано 
прописима који регулишу област здравствене исправности дијететских производа, 
осим ако је то предвиђено овим правилником.

Када је адитив који се налази у адитиву, у ензиму за храну или у ароми за храну 
додат храни и има технолошку функцију у тој храни, сматраће се адитивом те 
хране, а не адитивом који је додат адитиву, ензиму за храну или ароми за храну, 
и тада мора да буде у складу са условима употребе за храну за коју је намењен.

Изузетно од става 1. овог члана, присуство адитива као заслађивача дозвољено је 
у сложеној храни без додатог шећера, у сложеној храни са смањеном енергетском 
вредношћу, у сложеним дијететским производима намењеним за смањење телесне масе, 
у некариогеној сложеној храни, и у сложеној храни са продуженим роком трајања, 
под условом да је заслађивач дозвољен у једном од састојака те хране.

Традиционална 
храна

Члан 18.

У традиционалној храни произведеној на територији Републике Србије може да буде 
забрањена употреба неких адитива.


Декларисање 
адитива који нису намењени за продају крајњем потрошачу

Члан 19.

Адитиви који нису намењени за продају крајњем потрошачу, било да се продају 
појединачно или као мешавина адитива или у мешавини са састојцима хране, могу да 
буду у продаји само са ознаком која је у складу са чланом 20. овог правилника, а 
која мора бити лако видљива, читљива, неизбрисива и разумљива за корисника.

Општи захтеви 
за декларисање адитива који нису намењени крајњем потрошачу

Члан 20.

На паковању адитива који нису намењени за продају крајњем потрошачу, а продају 
се појединачно или као мешавина адитива или у мешавини са састојцима хране, 
и/или са осталим супстанцама које су му додате, морају да постоје следеће 
информације:

1) називи Е број сваког адитива како је то утврђено овим правилником или 
трговачки назив производа који укључује назив и Е број сваког адитива;

2) изјава: „намењено за храну” или изјава: „ограничена употреба у храни” или 
посебна изјава која ближе описује употребу адитива у храни;

3) уколико је потребно, информације о посебним условима чувања и употребе 
адитива;

4) идентификациона ознака серије или лота адитива;

5) упутство за употребу адитива ако би изостављање тог упутства онемогућило 
правилну употребу адитива у храни;

6) назив и седиште произвођача или субјекта који је производ упаковао (ако 
производ не пакује произвођач) или увозника и дистрибутера, као и земља порекла 
ако је адитив увезен;

7) садржај сваког састојка или групе састојака чија је количина ограничена у 
храни и/или одговарајући подаци, јасним и лако разумљивим изразима који 
омогућавају кориснику да се усагласи са одредбама овог правилника или другим 
законским прописима; ако се исто ограничење односи на групу састојака који се 
користе појединачно или у комбинацији, заједнички проценат може да се изрази као 
један број;

8) нето количина;

9) рок употребе;

10) где је то неопходно, подаци о присуству алергена, у складу са прописом који 
регулише област декларисања и означавања хране.

На паковању адитива који се продају као мешавина адитива и/или као мешавина са 
другим састојцима хране, мора да буде наведен списак свих састојака по 
опадајућем редоследу њихове процентуалне заступљености (m/m).

У случају да су адитивима додате супстанце (укључујући и адитиве и друге 
састојке хране) које олакшавају њихово складиштење, продају, стандардизацију, 
разблаживање или растварање, на паковању мора да буде наведен списак свих таквих 
супстанци по опадајућем редоследу њихове процентуалне заступљености (m/m).

Изузетно од ст.1, 2. и 3. овог члана, информације које се захтевају у ставу 1. 
тач. 5)–7) овог члана као и у ст. 2. и 3. овог члана могу се навести само на 
документима који прате испоруку, под условом да се изјава „није намењено за 
продају крајњем потрошачу” постави на лако видљивом делу паковања.

Изузетно од ст.1, 2. и 3. овог члана када се адитиви испоручују у великим 
количинама (контејнери, цистерне, танкови, итд.), све информације се могу 
навести само на пратећим документима који се односе на пошиљку која се 
испоручује.


Декларисање 
адитива намењених за продају крајњем потрошачу

Члан 21.

Декларација адитива који се продају појединачно или у мешавини са другим 
адитивима или другим састојцима хране, а намењени су за продају крајњем 
потрошачу, поред навода из прописа који регулишу област декларисања и означавања 
хране, као и област генетички модификованих организамамора да садржи и следеће 
информације:

1) назив и Е број сваког адитива или назив под којим се продаје, а који укључује 
назив и Е број сваког адитива како је наведено у овом правилнику;

2) изјаву: „намењено за храну” или изјаву: „ограничена употреба у храни” или 
посебну изјаву која ближе описује употребу адитива у храни;

Изузетно од става 1. тачка 1) овог члана, у склопу назива стоног заслађивача 
мора да постоји навод: „стони заслађивач на бази...”, при чему се наводе 
заслађивачи који се налазе у његовом саставу.

На декларацији стоног заслађивача који садржи полиоле и/или аспартам и/или 
аспартам-ацесулфам со, морају да буду наведена следећа упозорења:

1) полиоли: прекомерна употреба може да изазове лаксативни ефекат;

2) аспартам/аспартам-ацесулфам со: садржи извор фенилаланина.

Произвођачи стоних заслађивача морају на одговарајући начин да обезбеде све 
податке који би потрошачима омогућили безбедну употребу.

Информације из ст. 1–3. овог члана морају бити јасно уочљиве, читке, 
непроменљиве и не могу бити прекривене другим речима или ознакама.


Захтеви за 
декларисање хране која садржи одређене боје за храну

Члан 22.

Декларација хране у чијем саставу су боје наведене у Прилогу 3 овог правилника, 
поред информација утврђених прописом који регулише област декларисања и 
означавања хране, мора да садржи и информацију из Прилога 3 овог правилника.

Информације из става 1. овог члана морају бити јасно уочљиве, читке, 
непроменљиве и не могу бити прекривене другим речима или ознакама.

Боје за које постоје посебни захтеви за декларисање хране дате су у Прилогу 3 
који је одштампан је уз овај правилник и чини његов саставни део.

Мониторинг 
употребе адитива

Члан 23.

Мониторинг употребе адитива врши се у складу са одредбама Закона о безбедности 
хране.

Адитиви који 
садрже алуминијум и боје Е 104, Е 110 и Е 124

Члан 24.

Услови употребе и максимално дозвољене количине за адитиве који садрже 
алуминијум наведени су у Листи 2, део А тачка 2.4, део В тачка 5, подтачка (п), 
као и део Д, посебно за сваку категорију хране.

Услови употребе и максимално дозвољене количине за боје Е 104, Е 110 и Е 124 
наведени су у Листи 2, део Д, посебно за сваку категорију хране.

Прелазна 
одредба

Члан 25.

Субјекти у пословању храном који послују са адитивима за храну и храном која 
садржи адитиве морају да ускладе своје пословање у року од 12 месеци од дана 
ступања на снагу овог правилника.

Храна која је произведена у складу са Правилником о квалитету и условима 
употребе адитива у намирницама и о другим захтевима за адитиве и њихове мешавине 
(„Службени лист Србије и Црне Горе”, бр. 56/03, 4/04 – др. правилник, 5/04 – 
исправка и 16/05) и која је стављена у промет у периоду из става 1. овог члана, 
може да се налази на тржишту до истека рока употребе наведеног у декларацији.

Престанак 
важења ранијег прописа

Члан 26.

Даном ступања на снагу овог правилника престаје да важи Правилник о квалитету и 
условима употребе адитива у намирницама и о другим захтевима за адитиве и њихове 
мешавине („Службени лист Србије и Црне Горе”, бр. 56/03, 4/04 – др. правилник, 
5/04 – исправка и 16/05).

Ступање на 
снагу

Члан 27.

Овај правилник ступа на снагу осмог дана од дана објављивања у „Службеном 
гласнику Републике Србије”, осим одредаба члана 22. које се примењују од 1. 
јануара 2014. године.

Број 119-01-0173/2012-10

У Београду, 15. маја 2013. године

Министар,

проф. др Славица 
Ђукић Дејановић, с.р.

 

Списак листа и прилога:


Листа 1 - ЛИСТА 
АДИТИВА КОЈИ СУ ОДОБРЕНИ ЗА УПОТРЕБУ У ХРАНИ И УСЛОВИ УПОТРЕБЕ


Листа 2 - ЛИСТА АДИТИВА УКЉУЧУЈУЋИ 
НОСАЧЕ КОЈИ СУ ДОЗВОЉЕНИ ЗА УПОТРЕБУ У АДИТИВИМА, У ЕНЗИМИМА ЗА ХРАНУ, У 
АРОМАМА И У НУТРИЈЕНТИМА И УСЛОВИ ЊИХОВЕ УПОТРЕБЕ


Прилог 1 - ФУНКЦИОНАЛНЕ КЛАСЕ 
АДИТИВА ПРЕМА СВОЈИМ ТЕХНОЛОШКИМ И 
ФУНКЦИОНАЛНИМ СВОЈСТВИМА


Прилог 
2 - СПЕЦИФИКЦИЈЕ АДИТИВА


Прилог 3 - БОЈЕ ЗА КОЈЕ ПОСТОЈЕ 
ПОСЕБНИ ЗАХТЕВИ У ПОГЛЕДУ ДЕКЛАРИСАЊА 
ХРАНЕ