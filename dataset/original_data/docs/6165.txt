Редакцијски пречишћен текст

  

  

  

На основу члана 16. став 2. и члана 19. став 3. Закона о јавним складиштима за пољопривредне производе („Службени гласник РС”, број 41/09),



Министар пољопривреде, шумарства и водопривреде, доноси

	 


ПРАВИЛНИК


о садржини, начину вођења и изгледу Регистра робних записа за пољопривредне производе, као и садржини 
	и начину издавања робног записа, начину вођења евиденције о издатим робним записима и обрасцу робног записа


„Службени гласник РС“, бр. 35 од 26. маја 2010, 
	10 од 31. јануара 2014.


 

Члан 1.


Овим правилником ближе се прописује садржина, начин вођења и изглед Регистра робних записа за пољопривредне производе, као и садржина и начин издавања робног записа, начин вођења евиденције о издатим робним записима и образац робног записа. 


Члан 2.


Јавно складиште је дужно да води евиденцију о издатим робним записима у Регистру робних записа за пољопривредне производе (у даљем тексту: Регистар), у складу са законом којим се уређују јавна складишта за пољопривредне производе.   


Регистар се води у писаној или електронској форми.


Подаци из Регистра су јавни.


Члан 3.



	Регистар се води у облику регистарске књиге коју, пре почетка употребе, 
	јавно складиште доставља министарству надлежном за послове пољопривреде (у 
	даљем тексту: Министарство), ради овере и уписа одговарајућих података који 
	се односе на ту књигу у евиденцију о издатим робним записима.*


Регистарска књига се састоји од насловне стране и регистарских страна које су нумерисане редним бројевима.


По две узастопне регистарске стране нумерисане су истим редним бројем и у њих се уносе сви подаци који се односе на издавање једног робног записа.
 


*Службени гласник РС, број 10/2014 


 


Члан 4.


Насловна страна Регистра садржи назив: „Регистар робних записа за пољопривредне производе”, редни број регистарске књиге 
	по редоследу евидентирања* у Министарству и број тома регистарске књиге коју јавно складиште користи у текућој години, које уноси Министарство и датум отварања регистарске књиге и податке о јавном складишту, које уноси јавно складиште.


Подаци о јавном складишту из става 1. овог члана који се уносе у Регистар су: назив, седиште, број и датум решења о упису у Регистар привредних субјеката, порески идентификациони број (ПИБ), матични број, регистарски број јавног складишта у Регистру јавних складишта, адреса складишног простора у коме је ускладиштена роба, име и презиме и потпис одговорног лица у јавном складишту и печат јавног складишта. 


Свака прва регистарска страна робног записа садржи: податке из уговора о ускладиштењу (број и датум закључења уговора, податке о оставодавцу, податке о ускладиштеној роби и податке о условима ускладиштења), податке о принудној наплати потраживања и податке о подизању ускладиштене робе из јавног складишта.


Подаци о оставодавцу из става 3. овог члана су: назив, седиште, ПИБ и матични број (за правно лице) односно име и презиме, пребивалиште, јединствени матични број (ЈМБГ), број личне карте и полицијске управе (ПУ) у којој је издата лична карта (за физичко лице).


Подаци о ускладиштеној роби из става 3. овог члана су: врста пољопривредног производа, паковање, количина, кало, да ли се роба чува у смеши или не, место у складишном простору где је пољопривредни производ ускладиштен, година производње, квалитет/класа и остале важне информације.


Подаци о условима ускладиштења из става 3. овог члана су: трошкови ускладиштења, износ датог аванса за трошкове ускладиштења и додатне услуге које пружа складиштар и цене тих услуга. 


Подаци о принудној наплати потраживања из става 3. овог члана су: датум покретања поступка принудне наплате потраживања и промене у овом поступку, колико је робе након продаје остало (у тонама), као и који део потраживања повериоца је принудном наплатом измирен.


Подаци о подизању ускладиштене робе из става 3. овог члана су: датум подизања робе и напомена у коју се уписују битни подаци везани за подизање робе. 


Свака друга регистарска страна робног записа садржи: податке о издатом робном запису, преносу робног записа, залози робног записа и поништењу робног записа.


Подаци о издатом робном запису из става 9. овог члана су: серијски број, датум издавања и датум важења робног записа.


Подаци о преносу робног записа из става 9. овог члана су: назив, седиште, ПИБ и матични број индосатара (за правно лице) односно име и презиме, пребивалиште, ЈМБГ, број личне карте и ПУ индосатара (за физичко лице).


Подаци о залози на робном запису из става 9. овог члана су: назив, седиште, ПИБ и матични број заложног повериоца (за правно лице) односно име и презиме, пребивалиште, ЈМБГ, број личне карте и ПУ заложног повериоца (за физичко лице); подаци о основу потраживања заложног повериоца; број рачуна заложног повериоца и заложног дужника и банке код којих они имају отворене рачуне, износ главнице, каматна стопа, укупан износ дуга, датум настанка, датум доспећа и датум измирења обавезе; назив, седиште, ПИБ и матични број пријемника заложнице (за правно лице) односно име и презиме, пребивалиште, ЈМБГ, број личне карте и ПУ пријемника заложнице (за физичко лице).


Подаци о поништењу робног записа из става 9. овог члана су: датум поништења робног записа и напомена у коју се уноси да је ималац робног записа подигао робу или да је робни запис подељен, да је обједињено више робних записа или да је робни запис или неки његов део амортизован или оштећен.


Ако је робни запис подељен или је обједињено више робних записа или ако је робни запис или неки његов део амортизован или оштећен у напомени се поред таквог података уписује и серијски број новог робног записа или дела новог робног записа. 


 


*Службени гласник РС, број 10/2014 


 



Члан 5.


Увид у Регистар врши се уз обавезно присуство лица овлашћеног за вођење Регистра.


Лице овлашћено за вођење Регистра уноси податке у Регистар оним редом којим су закључени уговори о ускладиштењу и без прескакања регистарских страна.


Лице овлашћено за вођење Регистра одмах по закључењу уговора о ускладиштењу уноси у Регистар податке из тог уговора и податке о издатом робном запису прописане овим правилником, а остале податке уноси редом којим су примљени у јавно складиште односно када дође до промене одређених података. 


Није дозвољено брисати податке унете у Регистар.


Ако се у Регистар погрешно упишу подаци, лице овлашћено за вођење Регистра дужно је да без одлагања изврши исправку. 


Исправка података се врши тако што се погрешно уписан текст превуче линијом тако да остане читак, а исправка се уписује у слободном простору регистарске стране. 


Члан 6.


Лице овлашћено за вођење Регистра уписује у Регистар пренос права по основу робног записа и све податке прописаним овим правилником, на дан пријема у јавно складиште писане пријаве за упис промене од примаоца робног записа или примаоца одвојено признанице или заложнице.


Лице овлашћено за вођење Регистра уписује у Регистар да је покренут поступак принудне наплате потраживања и све податке прописаним овим правилником, на дан пријема у јавно складиште писаног обавештења од повериоца.


Члан 7.


Изглед Регистра дат је на Обрасцу 1, који је одштампан уз овај правилник и чини његов саставни део.


Члан 8.


Регистарска књига закључује се ако су све регистарске стране попуњене или на крају календарске године.


Јавно складиште чува регистарску књигу десет година од истека календарске године у којој је она закључена.


Члан 9.


Робни запис се издаје на папиру који је по средини перфориран и који може да се раздвоји тако да се добију два дела. 


Оба дела робног записа на предњој страни садрже назив: „Робни запис за пољопривредне производе”, а испод тога назив: „Признаница” или  „Заложница”, као и:


1) назив, седиште, ПИБ, матични број и број дозволе за рад јавног складишта;


2) датум издавања  и датум важења робног записа;


3) назив, седиште, ПИБ и матични број имаоца робног записа (за правно лице) односно име и презиме, пребивалиште, ЈМБГ, број личне карте и ПУ имаоца робног записа (за физичко лице);


4) врсту, количину, годину производње и квалитет пољопривредног производа који је ускладиштен;


5) трошкове складиштења, износ датог аванса за трошкове складиштења и печат јавног складишта;


6) податке о објекту у којем је пољопривредни производ ускладиштен (место ускладиштења пољопривредног производа у складишном простору);


7) напомене о другим подацима важним за ускладиштење где се уписују посебне карактеристике робе или посебни услови складиштења;


8) печат јавног складишта и потпис овлашћеног лица;


9) серијски број робног записа.


На признаници се налази напомена: „Признаница је издата са заложницом” а на заложници напомена: „Заложница је издата са признаницом”.


На предњу страну заложнице се поред напомена из става 2. тачка 7) овог члана уносе и напомене: „Део робе продат, преостало ___________ робе (у тонама)”, као и који део потраживања повериоца (трошкови продаје/обавезе према јавном складишту/обавезе према заложном повериоцу) је измирен  (у динарима). 


На полеђини признанице налазе се подаци о преносу робног записа, подаци о залози робног записа и напомена.


Подаци о преносу робног записа из става 5. овог члана су:


1) изјава индосанта о преносу робног записа: „Неопозиво и безусловно преносим робни запис и власништво на роби на индосатара”;


2) назив, седиште, ПИБ и матични број индосатара (за правно лице) односно име и презиме, пребивалиште, ЈМБГ, број личне карте и ПУ индосатара (за физичко лице);


3) место и датум преноса, као и потпис индосанта и индосатара, а ако се ради о правним лицима и печат тих правних лица.


 Подаци о залози на робном запису из става 5. овог члана су исти као и подаци на полеђини заложнице из става 9. овог члана. 


У напомену из става 5. овог члана се уноси: „Део робе продат, преостало ___________ робе (у тонама)”, као и који део потраживања повериоца је измирен (трошкови продаје/обавезе према јавном складишту/обавезе према заложном повериоцу).


На полеђини заложнице налазе се  подаци о залози и то:


1) назив, седиште, ПИБ и матични број заложног дужника (за правно лице) односно име и презиме, пребивалиште, ЈМБГ, број личне карте и ПУ заложног дужника (за физичко лице);


2) изјава заложног дужника: „Неопозиво и безусловно дајем залогу на робном запису и залогу на роби заложном повериоцу”;


3) назив, седиште, ПИБ и матични број заложног повериоца (за правно лице) односно име и презиме, пребивалиште, ЈМБГ, број личне карте и ПУ заложног повериоца (за физичко лице);


4) основ потраживања заложног повериоца, број рачуна заложног повериоца и заложног дужника и банке код којих они имају отворене рачуне, износ главнице, каматна стопа, укупан износ дуга, датум настанка и датум доспећа обавезе и потпис заложног дужника и заложног повериоца, а ако се ради о правним лицима и печат тих правних лица, као и датум измирења обавезе и потпис заложног повериоца, а ако се ради о правном лицу и печат тог правног лица;  


5) изјава преносиоца заложнице о преносу заложнице: „Неопозиво и безусловно преносим заложницу и залогу на роби на пријемника заложнице”; 


6) назив, седиште, ПИБ и матични број пријемника заложнице (за правно лице) односно име и презиме, пребивалиште, ЈМБГ, број личне карте и ПУ пријемника заложнице (за физичко лице), место и датум преноса, као и потпис преносиоца заложнице и пријемника заложнице, а ако се ради о правним лицима и печат тих правних лица.


Робни запис се издаје на Обрасцу 2, који је одштампан уз овај правилник и чини његов саставни део.


Члан 10.


Образац робног записа штампа се на специјално заштићеном папиру са воденим жигом и холограмом.


Образац је правоугаоног облика величине 210 × 297 
	mm.


Заштићен папир на коме се штампа образац има тежину 120 
	g по m², као и видљиву заштиту (водени знак, влакна црвене и плаве боје) и невидљиву заштиту  (влакна која под ув лампом флуоресцирају у црвено, плаво и жуто и четворострука хемијска заштита).


Предња страна и полеђина обрасца робног записа су жуте тонске подлоге са сликом сунцокрета која је урађена линијском модулацијом. 


Холограм је величине 17 × 12 
	mm са променом слике и боје под различитим угловима гледања, који има уграђена слова ТСЛ-ЗИН у ћириличкој и латиничкој верзији и који се налази на предњој страни обрасца робног записа, у горњем левом углу признанице и горњем десном углу заложнице.


На предњој страни обрасца робног записа и то на крајевима леве и десне стране, налази се гијош бордура која је маслинасто зелене боје.


Текст на обрасцу робног записа штампа се у црној боји, а зелене боје су називи: „Признаница” и „Заложница” и текст напомена из члана 9. став 3. овог правилника, са предње стране робног записа, као и називи: „Подаци о залози” и „Пренос робног записа” са полеђине робног записа. 


Члан 11.


Јавно складиште издаје робни запис оставодавцу са свим прописаним подацима на основу закљученог уговора о ускладиштењу по пријему пољопривредног производа на ускладиштење. 


Робни запис се издаје на период до једне године, односно на период који не може бити дужи од рока трајања пољопривредног производа, после чега се издаје нови робни запис ако ималац робног записа жели да продужи период ускладиштења робе. 


Јавно складиште издаје нове робне записе ако ималац робног записа накнадно затражи да се робни запис подели на више робних записа у замену за већ издати робни запис или ако затражи обједињавање више робних записа. 


Ако је приликом принудне наплате потраживања, ванберзанском продајом, продат само део робе која је предмет робног записа, јавно складиште не издаје нови робни запис већ на заложници и полеђини признанице у напомени уноси податак да је део робе продат и који део робе је преостао (у тонама), као и који део потраживања повериоца је измирен.


Члан 12.


Јавно складиште које је емитент робног записа, на захтев имаоца робног записа или дела робног записа издаје нови робни запис или део робног записа ако је робни запис или његов део у тој мери оштећен да није подобан за промет, али се његова садржина може са сигурношћу утврдити.


Јавно складиште не издаје нови робни запис или део робног записа ако је робни запис у тој мери оштећен да се његова садржина не може са сигурношћу утврдити. 


У случају из става  2. овог члана ималац робног записа или његовог дела мора да покрене поступак амортизације робног записа.


Ималац робног записа или дела робног записа коме се издаје нови робни запис или део робног записа враћа оштећени робни запис или његов део јавном складишту, које га поништава. 


Нови робни запис или део робног записа из става 1. овог члана има идентичну садржину као и поништени робни запис изузев серијског броја.


Члан 13.


Власник изгубљеног робног записа или дела робног записа о томе без одлагања обавештава јавно складиште које је емитент робног записа.


Јавно складиште које је емитент робног записа уместо амортизованог издаје нови робни запис или део робног записа.


Члан 14.


После подизања ускладиштеног пољопривредног производа, пре издавања новог робног записа из члана 11. ст. 2. и 3. овог правилника, као и после враћања оштећеног робног записа или његовог дела из члана 12. став 4. овог правилника јавно складиште задржава робни запис. 


На робни запис из става 1. овог члана ставља се ознака: „поништено” и такав робни запис више не може да се користи.


Јавно складиште чува поништен робни запис 10 година од истека календарске године у којој је исти поништен.


Члан 15.


 Евиденцију о издатим робним записима води Министарство у електронској форми.


Лице овлашћено за вођење евиденције из става 1. овог члана прво уноси податке о називу и регистарском броју за свако јавно складиште из Регистра јавних складишта, а затим редом којим пристижу, без одлагања, податке које достављају јавна складишта 

	сваких седам дана почев од дана издавања робних записа* о количини и квалитету пољопривредних производа који су ускладиштени и серијским бројевима робних записа који на основу тога издати, серијским бројевима заложених и поништених робних записа,
	редним бројевима регистарских књига, евиденционим бројевима регистарске 
	књиге,* као и податке о томе да ли је дуг по основу робног записа измирен.

 


*Службени гласник РС, број 10/2014 


 



Члан 16.


Овај правилник ступа на снагу осмог дана од дана објављивања у „Службеном гласнику Републике Србије”.


 


   Број 110-00-00098/2010-09


  У Београду,  14. маја 2010. године


  Министар,


  др Саша Драгин, с.р.