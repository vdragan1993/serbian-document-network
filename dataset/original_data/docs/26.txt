Редакцијски пречишћен текст


 

 

 

 



ЗАКОН 





о неважности правних прописа донетих пре 6. априла 1941. године и за време 
непријатељске окупације


"Службени 
лист ФНРЈ", бр. 86 
од 
25. 
октобра 

1946,


105 од 27. 
децембра 

1946, 96 од 12. новембра 1947 - обавезно тумачење

  


 


Члан 1.


Правни прописи (закони, уредбе, наредбе, правилници и др.) које су донели органи 
власти окупатора и њихових помагача на подручју Федеративне Народне Републике 
Југославије за време непријатељске окупације, проглашују се непостојећим.


 


Члан 2.


Правни прописи (закони, уредбе, наредбе, правилници и др.) који су били на снази 
на дан 6. априла 1941. године, изгубили су правну снагу.


 


Члан 3.


Президијум Народне скупштине ФНРЈ може одредити да се поједина правила садржана 
у законима и другим правним прописима поменутим у чл. 2 овог закона примењују, 
одређујући при том потребне измене и допуне.


Ово право имају и президијуми народних скупштина народних република за правне 
прописе чије доношење на основу Устава ФНРЈ спада у надлежност република.


 


 Члан 4.


Правна правила садржана у законима и другим правним прописима поменутим у чл. 2 
овог закона, која у смислу чл. 3 овог закона нису проглашена обавезним, могу се 
по овом закону примењивати на односе који нису уређени важећим прописима, и то 
само уколико нису у супротности са Уставом ФНРЈ, уставима народних република, 
законима и осталим важећим прописима донетим од надлежних органа нове државе, као 
и са начелима уставног поретка Федеративне Народне Републике Југославије и њених република.


Државни органи не могу своја решења и друге акте заснивати непосредно на овим 
правним правилима.


 

 

Напомена издавача: У вези са применом појединих правила садржаних у правним прописима који су били на снази на дан 6. априла 1941. године види 

Грађански законик за Књажевство Србију.

 

 

 


Члан 5.


Правна правила поменута у чл. 3 и 4 овог закона не могу се примењивати у погледу 
организације државне власти, државних установа и државних предузећа.


Правна правила садржана у правним прописима који су на основу чл. 2 овог закона 
изгубили правну снагу не могу бити основ за доношење нових прописа.


Пракса и правна схватања судова и других државних органа бивше Југославије не 
могу бити подлога за тумачење и примену правних правила из чл. 3 и 4 овог 
закона.


 


Члан 6.


Нерасправљени правни односи, који су засновани за време важења закона бивше 
Југославије и за време непријатељске окупације, решаваће се према важећим 
прописима Федеративне Народне Републике Југославије.


 


Члан 7.


Одлуке (пресуде, решења, закључци и др.) судова о грађанско-правним односима 
донете после 6. априла 1941. године остају на снази.


Ако је одлука суда о таквом односу заснована на правним прописима донетим од 
стране окупатора и њихових помагача или на прописима из чл. 2 овог закона који 
су у супротности с важећим прописима, лице које се сматра оштећеним таквом 
судском одлуком може у року од године дана од дана ступања на снагу овог закона 
покренути поступак са захтевом да надлежни суд расправи правни однос и донесе 
одлуку на основу важећих прописа.


У случају кад нема лица које је оваквом одлуком суда оштећено или кад такво лице 
из било којег разлога не може покренути поступак, поступак ће покренути надлежни 
државни орган.


 


Члан 8.


Од тренутка покретања поступка по чл. 7 овог закона не могу се остваривати права 
која проистичу из судске одлуке чији се поништај или измена тражи.


Изузетно од прописа предњег става, може се и даље остваривати право на 
издржавање деце, родитеља и осталих немоћних и за рад неспособних лица.


 


Члан 9.


Земљишно-књижна стања заснована на одлукама из чл. 7 овог закона остају на 
снази. Странка или надлежни државни орган, који је покренуо поступак пред судом 
у смислу чл. 7 овог закона, може тражити да се у јавним књигама (земљишним, 
рударским, задружним и др.) забележи да су та земљишно-књижна стања спорна.


 


Члан 10.


Одлуке (пресуде, решења, закључци и др.) у кривичним стварима које су донели 
редовни кривични судови за време непријатељске окупације на основу прописа који 
су били на снази на дан 6. априла 1941. године, а не тичу се политичких кривица, 
остају на снази ако надлежни суд на предлог јавног тужиоца не донесе нову 
одлуку.


Одлуке у кривичним стварима које су имале политички карактер или које су 
изречене на основу прописа донетих од стране органа, власти окупатора и њихових 
помагача укидају се и немају правног дејства, без обзира да ли су донете од 
стране редовних или других судова или других органа (војних судова, ванредних 
судова, полициских органа и др.). У овим случајевима јавни тужилац може ставити 
предлог за доношење нове одлуке од стране надлежног државног органа.


 


Члан 11.



У погледу одлука донетих од стране извршних и управних органа окупатора и 
њихових помагача и одлука управних судова за време непријатељске окупације 
којима се решавају грађанско-правни односи важе сходно одредбе чл. 7, 8 и 9 овог 
закона.*



Остале одлуке извршних и управних органа окупатора и њихових помагача и остале 
одлуке управних судова, као и одлуке дисциплинских судова по кривицама учињеним 
после 6. априла 1941. године проглашавају се неважећим.*


Јавни тужилац може по оваквим дисциплинским кривицама којима су повређени 
прописи донети пре 6. априла 1941. године у погледу имовинских интереса државе 
ставити предлог за поновно покретање дисциплинског поступка.


 


*Службени 
лист ФНРЈ, број


105/1946


 


Члан 12.


Овај закон ступа на снагу осмог дана по објављивању у "Службеном листу 
Федеративне Народне Републике Југославије".


 


 


 


У. бр. 558


23. октобра 1946. године


Београд

 



Президијум Народне скупштине



Федеративне Народне Републике Југославије



 





		Секретар,



		Миле Перуничић, 
		с.р.




		Председник,


		др Иван Рибар, с.р.