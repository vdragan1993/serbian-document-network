На основу члана 62. став 3. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о начину на који се ангажују учесници у трагању за ваздухопловом и спасавању лица у цивилном ваздухопловству
"Службени гласник РС", број 93 од 13. новембра 
				2015.
 
Члан 1.
Овом уредбом уређује се начин на који се ангажују учесници у трагању за ваздухопловом и спасавању лица (у даљем тексту: трагање и спасавање) у цивилном ваздухопловству.
Члан 2.
Учесници у трагању и спасавању који, у зависности од околности, могу да буду ангажовани на захтев спасилачко-координационог центра (у даљем тексту: СКЦ) у случају операција трагања и спасавања су:
1) министарство надлежно за послове одбране;
2) министарство надлежно за унутрашње послове;
3) министарство надлежно за послове здравља;
4) органи аутономне покрајине и јединице локалне самоуправе;
5) јавна предузећа и сва физичка и правна лица која могу да помогну;
6) аеро клубови, ваздухопловне организације и ваздухопловна удружења;
7) специјализоване јединице за спасавање;
8) аеродромске службе:
(1) спасилачко-ватрогасна служба,
(2) служба хитне медицинске помоћи;
9) пружалац услуга у ваздушној пловидби;
10) Међународни Cospas-Sarsat програм, као сателитски систем трагања и спасавања који детектује сигнале са радио предајника за откривање позиције у случају нужде и прослеђује доступне информације о детекцији СКЦ-а у оквиру Директората цивилног ваздухопловства Републике Србије (у даљем тексту: Директорат).
Члан 3.
Начин ангажовања учесника у трагању и спасавању из члана 2. тач. 1)–7) ове уредбе уређује се на основу споразума о пружању услуга трагања и спасавања, који Директорат закључује са тим учесницима, а учешће аеродромских служби, пружаоца услуга у ваздушној пловидби и Mеђународног Cospas-Sarsat програма врши се у складу са законом.
Члан 4. 
Начин ангажовање учесника у трагању и спасавању из члана 2. тач. 1)–4) ове уредбе врши се у складу са оперативним процедурама које израђује Директорат у складу са споразумима из члана 3. ове уредбе.
Учесници из става 1. овог члана, у складу са оперативним процедурама из става 1. овог члана, израђују сопствене оперативне процедуре.
Члан 5. 
По добијању захтева за ангажовање од стране СКЦ-а, министарство надлежно за послове одбране, у складу са законом утврђеним надлежностима, учествује у спровођењу операција трагања и спасавања ангажовањем организационих делова тог министарства, команди, јединица, укључујући хеликоптерске јединице и установе Војске Србије, са расположивим ресурсима.
Члан 6.
По добијању захтева за ангажовање од стране СКЦ-а, министарство надлежно за унутрашње послове, у складу са законом утврђеним надлежностима, учествује у спровођењу операција трагања и спасавања ангажовањем хеликоптерске јединице, оперативног центра, надлежних полицијских управа, као и кроз асистенцију надлежних јединица тог министарства у проналажењу и пружању помоћи унесрећенима, обезбеђивању места несреће и заштити остатака ваздухоплова, регулисању саобраћаја у циљу бржег приступа возила за спасавање, помоћи у преношењу захтева и информација између СКЦ-а и спасилачких јединица на терену, као и вршећи остале активности у спровођењу операција трагања и спасавања.
Сви субјекти који учествују у трагању и спасавању на самом месту несреће, дужни су да очувају место несреће тако што ће, приликом трагања и спасавања обратити дужну пажњу да не наруше место несреће више него што је неопходно да би се те радње извршиле, као и да поступају по налозима припадника министарства надлежног за унутрашње послове који непосредно обезбеђују лице места или органа поступка који врши увиђај.
Министарство из става 1. овог члана, у складу са надлежностима израђује процедуре обавештења, ангажовања и координирања рада надлежних организационих јединица.
Члан 7.
По добијању захтева за ангажовање од стране СКЦ-а, министарство надлежно за послове здравља, у складу са законом утврђеним надлежностима, обезбеђује учешће здравствених установа, као и приватне праксе, које пружају помоћ у спровођењу операција трагања и спасавања, ангажовањем расположивих ресурса, у циљу пружања хитне медицинске помоћи и збрињавања повређених у случају удеса или озбиљне незгоде ваздухоплова.
Члан 8. 
Надлежни органи аутономне покрајине и јединице локалне самоуправе поступају по инструкцијама СКЦ-а и укључују се у операције трагања и спасавања, у складу са законом.
Члан 9. 
На захтев СКЦ-а, у операцијама трагања и спасавања учествују, у складу са законом, и други органи државне управе, јавна предузећа и физичка и правна лица која могу да помогну (приватне здравствене установе, удружења радио аматера, средства јавног информисања, метеоролошки заводи, шумска газдинства и други).
Члан 10.
Аеро клубови, ваздухопловне организације и ваздухопловна удружења пружају информације које су битне за спровођење операција трагања и спасавања, а на захтев СКЦ-а и учествују у операцијама трагања и спасавања, у складу са законом.
Члан 11.
На захтев СКЦ-а у трагању и спасавању учествују, у складу са законом, и специјализоване јединице за спасавање, и то: горске службе спасавања, спасилачки клубови, екипе Црвеног крста, ватрогасни савези, ловачка удружења, волонтери и друге.
Члан 12.
Аеродромске службе (спасилачко-ватрогасна служба и служба хитне медицинске помоћи) учествују у спасавању лица ако се удес ваздухоплова догоди на подручју аеродрома, у складу са законом.
Све информације о догађају, озбиљној незгоди или удесу аеродромске службе без одлагања достављају СКЦ-у . 
Члан 13.
Пружалац услуга у ваздушној пловидби пружа услуге узбуњивања и учествује у трагању и спасавању у складу са документима Међународне организације цивилног ваздухопловства. 
Међусобни односи Директората и пружаоца услуга у ваздушној пловидби приликом пружања услуге узбуњивања и услуге трагања и спасавања уређују се посебним актом.
Члан 14.
Сви учесници у трагању и спасавању који могу бити ангажовани у случају операција трагања и спасавања придржавају се инструкција СКЦ-а и информишу СКЦ о развоју операције трагања и спасавања.
Члан 15.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-12127/2015
У Београду, 12. новембра 2015. године
Влада
Председник,
Александар Вучић, с.р.