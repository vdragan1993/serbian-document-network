ЗАКОН

о давању контрагаранције
Републике Србије Србији и Црној Гори по кредиту Међународног удружења за развој
(Компонента Србија и Црна Гора – Пројекат за Србију)


"Службени гласник
РС", број 34 од 18. априла 2006.


 

 

Члан 1.

Република Србија преузима обавезу да као контрагарант измири
обавезе Србије и Црне Горе, у износу од 13.900.000 специјалних права вучења (у даљем
тексту: СДР) по основу Споразума о кредиту за развој (Компонента Србија и Црна Гора
– Пројекат за Србију) између Србије и Црне Горе и Међународног удружења за развој,
потписаног 8. септембра 2005. године у Београду, који је ратификован Законом о ратификацији
Споразума о кредиту за развој (Компонента Србија и Црна Гора – Пројекат за Србију)
између Србије и Црне Горе и Међународног удружења за развој, са прилозима („Службени
лист СЦГ – Међународни уговори”, број 9/05).

 

Члан 2.

Контрагаранција из члана 1. овог закона даје се Србији и
Црној Гори, на име обавезе из Закона о задужењу Србије и Црне Горе код Међународног
удружења за развој (Компонента Србија и Црна Гора – Пројекат за Србију) („Службени
лист СЦГ”, бр. 44/05 и 53/05).

 

Члан 3.

Корисник кредита по основу Споразума о кредиту за развој
из члана 1. овог закона је Република Србија, а непосредни корисници средстава кредита
су ЈП „Електропривреда Србије” (у даљем тексту: ЕПС), у износу од 12.240.000 СДР
и ЈП „Електромрежа Србије” (у даљем тексту: ЕМС), у износу од 1.660.000 СДР.

 

Члан 4.

Средства за отплату кредита по основу Споразума о кредиту
за развој из члана 1. овог закона, обезбедиће ЕПС и ЕМС.

ЕПС и ЕМС су дужни да средства за отплату кредита обезбеђују
према плану отплате за сва повучена средства, у износу који укључује доспелу главницу,
накнаду за ангажовање средстава кредита, манипулативне трошкове кредита и остале
трошкове.

ЕПС и ЕМС ће обезбеђивати средства за отплату кредита из
сопствених прихода уплатом доспелих обавеза на посебан рачун Србије и Црне Горе
код Народне банке Србије, са искључивом наменом отплате кредита.

 

Члан 5.

Ако по основу издате контрагаранције, Република Србија изврши
обавезу уместо ЕПС-а и ЕМС-а, има право на повраћај главнице, накнаде за ангажовање
средстава кредита, манипулативних трошкова кредита и осталих трошкова, који настану
због неизвршења, односно неблаговременог извршења обавезе, до висине износа измирене
обавезе, као и право да од ЕПС-а и ЕМС-а наплати обрачунату законску камату.

Право на повраћај средстава из става 1. овог члана Република
Србија ће остварити тако што ће иницирати наплату са рачуна ЕПС-а и ЕМС-а на основу
овлашћења добијеног од ЕПС-а и ЕМС-а или других инструмената обезбеђења, у складу
са прописима којима се уређује платни промет.

 

Члан 6.

Овај
закон ступа на снагу осмог дана од дана објављивања у „Службеном гласнику Републике
Србије”.