На основу члана 33. став 1. Закона о приватном обезбеђењу („Службени гласник РС”, бр. 104/13 и 42/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14)
Влада доноси
УРЕДБУ
o минимaлним техничким условима код обавезне уградње система техничке заштите у банкама и другим финансијским организацијама
"Службени гласник РС", број 98 од 8. децембра 
				2016.
   
Члан 1.
Овом уредбом прописују се минимални технички услови код обавезне уградње система техничке заштите у банкама и другим финансијским организацијама.
Oдрeдбe oвe урeдбe не примењују се на пословнице финaнсиjских oрганизација које се налазе у објектима које обезбеђују организационе јединице војске, полиције или правосудне страже или код којих је начин техничке заштите уређен посебним законом или прописом донетим на основу посебног закона.
Члан 2.
Техничка заштита, у смислу ове уредбе, спроводи се у складу са законом на основу акта о процени ризика у заштити лица, имовине и пословања, који се ажурира периодично у складу са променом унутрашњих и спољних услова којима се мења ниво ризика, најмање једном у три године.
Члан 3.
Банке, укључујући и Народну банку Србије, као и друге финансијске организације, које су на основу акта о процени ризика у заштити лица, имовине и пословања, категоризоване у прву категорију штићених објеката са највишим степеном заштите, дужни су да користе уређаје, опрему и системе техничке заштите, који минимално омогућавају:
1) сигнализацију неовлашћеног уласка у штићени простор и дојаву контролном центру;
2) праћење кретања у штићеном простору и појединачно штићеним просторијама (контрола приступа и видео обезбеђење) уз видео запис, који се чува најмање 30 дана;
3) заштиту појединачних вредности помоћу система електрохемијске заштите (кофери, контејнери, касе, трезори и др.);
4) интегрисану заштиту с најмање једним локалним надзорним местом (контролна соба) и системом везе са службеницима обезбеђења на штићеном објекту;
5) писане процедуре за случајеве наступања ризика.
Члан 4.
Пословнице банака, платне институције, институције електронског новца, велике пословнице јавног поштанског оператора са преко 10 уплатно-исплатних места, као и друге финансијске организације које су на основу акта о процени ризика у заштити лица, имовине и пословања, категоризоване у другу категорију штићених објеката са високим степеном заштите, дужни су да користе уређаје, опрему и системе техничке заштите, који минимално омогућавају:
1) сигнализацију неовлашћеног уласка у штићени простор и дојаву контролном центру;
2) праћење кретања у штићеном простору (контрола пролаза и видео обезбеђење) уз видео запис, који се чува најмање 30 дана;
3) интегралну заштиту с најмање једним локалним надзорним местом (контролна соба) и системом везе са контролним центром.
Члан 5.
Платне институције, институције електронског новца, средње пословнице јавног поштанског оператора од пет до десет уплатно-исплатних места, као и друге финансијске организације које су на основу акта о процени ризика у заштити лица, имовине и пословања, категоризоване у трећу категорију штићених објеката са вишим степеном заштите, дужне су да користе уређаје, опрему и системе техничке заштите, који минимално омогућавају:
1) праћење кретања око штићеног простора (видео обезбеђење) уз видео запис, који се чува најмање 30 дана;
2) сигнализирање неовлашћеног приступа у штићени простор и дојаву контролном центру.
Члан 6.
Платне институције, мале пословнице јавног поштанског оператора са мање од пет уплатно-исплатних места, као и друге финансијске организације које на основу акта о процени ризика у заштити лица, имовине и пословања нису категоризоване у категорије штићених објеката из чл. 4–6. ове уредбе, дужне су да користе системе техничке заштите, који минимално омогућавају:
1) физичко спречавање недозвољеног уласка лица у штићени објекат и простор који му припада;
2) сигнализирање неовлашћеног приступа у штићени простор и дојаву контролном центру.
Члан 7.
Новчаном казном у износу од 100.000,00 динара до 1.000.000,00 динара казниће се за прекршај финансијска oрганизација, која: 
1) не донесе акт о процени ризика или не ажурира не изврши периодично ажурирање акта о процени ризика из члана 2. ове уредбе;
2) не користи уређаје, опрему и системе техничке заштите из чл. 3, 4, 5. и 6. ове уредбе.
За прекршај из става 1. овог члана, новчаном казном у износу од 25.000,00 динара до 80.000,00 динара казниће се и одговорно лице у финансијској организацији.
Члан 8.
Банке и финансијске организације које делатност обављају на дан ступања на снагу ове уредбе, дужне су да ускладе своје пословање са одредбама ове уредбе у року од две године од дана ступања ове уредбе на снагу.
Члан 9.
Ова уредба ступа на снагу осмог дана од дана објављивања у „Службеном гласнику Републике Србије.”
05 број 110-11540/2016
У Београду, 7. децембра 2016. године
Влада
Председник,
Александар Вучић, с.р.