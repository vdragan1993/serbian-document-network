На основу члана 17. став 3. Закона о улагањима („Службени гласник РС”, број 89/15) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Министар привреде доноси
 
ПРАВИЛНИК
о стандардима повољног пословног окружења у јединицама локалне самоуправе
"Службени гласник РС", број 33 од 1. априла 
				2016.
 
Члан 1.
Овим правилником одређују се стандарди повољног пословног окружења у јединицама локалне самоуправе, односно мерљиви и упоредиви критеријуми за утврђивање њихове испуњености, а у циљу развоја и унапређења предвидивог и подстицајног инвестиционог амбијента на локалном нивоу, привлачења и заштите улагања, ефикасне реализације инвестиционих пројеката, као и олакшавања пословања привредних субјеката.
Члан 2.
Стандарди повољног пословног окружења јединица локалне самоуправе испуњени су, ако постоје:
1) вишегодишњи програм локалног економског развоја, као и акти надлежних органа јединице локалне самоуправе којима су одређени услови и начин реализације програма локалног економског развоја, приоритети, ресурси и организационе јединице задужене за спровођење и праћење њихове реализације, као и методологија за оцену ефеката спроведених мера;
2) јединица за локални економски развој и подршку улагањима, у складу са чланом 20. Закона о улагањима;
3) дефинисан начин комуникације и успостављања сарадње са потенцијалним улагачима, промоције инвестиционих потенцијала и припреме информативно-промотивних материјала;
4) сарадња са привредним субјектима који имају пословни интерес у јединици локалне самоуправе;
5) пословна инфраструктура (инфраструктурно опремљена радна, индустријска, слободна зона или други облик зоне пословања са неопходном инфраструктуром до граница локације у погледу комуналних, енергетских, саобраћајних, комуникационих и других захтева), односно усвојен вишегодишњи план капиталних улагања који предвиђа развој пословне инфраструктуре;
6) урбанистичко-планска документација за развој пословне инфраструктуре из тачке 5) овог члана, односно документација на основу које се могу издати локацијски услови и грађевинска дозвола, као и транспарентан и ефикасан систем за издавање дозвола, сагласности и одобрења из надлежности локалне самоуправе;
7) модернизован и поједностављени систем пружања услуга из надлежности локалне самоуправе;
8) транспарентна и стимулативна политика одређивања и наплате локалних пореза, такси и накнада са утврђеним оквиром локалних подстицаја;
9) доступна и ажурна база података од значаја за пословање (нпр. инвестиционе локације, локални добављачи и сл.);
10) механизам за праћење и управљање динамиком локалног тржишта рада, утврђених вишегодишњим планом запошљавања;
11) систем контроле финансијске одрживости и одговорности и систем за управљање имовином јединице локалне самоуправе.
Члан 3.
Испуњеност стандарда из члана 2. овог правилника јединице локалне самоуправе доказују цертификатом о испуњености стандарда повољног пословног окружења који локалне самоуправе стичу кроз процес цертификације. 
Министарство издаје потврду о испуњености одређеног стандарда са овим правилником, по спроведеном поступку цертификације.
Члан 4.
Овај правилник ступа на снагу осмог дана од дана објављивања у „Службеном гласнику Републике Србије“.
 
Број 110-00-48/2016-10
У Београду, 31. марта 2016. године
Министар, 
Жељко Сертић, с.р.