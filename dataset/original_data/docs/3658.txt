Ha основу члана 125. став 6. Породичног закона („Службени гласник РС”, бр. 18/05 и 77/11 – др. закон),
Министар за рад, запошљавање, борачка и социјална питања доноси
 
ПРАВИЛНИК
о начину рада, саставу и финансирању сталне комисије органа старатељства за попис и процену вредности имовине штићеника
"Службени 
				гласник РС", број 131 од 3. децембра 2014.
 
Предмет Правилника
Члан 1.
Овим правилником уређује се начин рада, састав и финансирање сталне комисије органа старатељства за попис и процену вредности имовине штићеника (у даљем тексту: стална комисија).
Састав сталне комисије 
Члан 2.
Сталну комисију решењем именује руководилац органа старатељства из реда стручњака запослених у органу старатељства, који дужност обављају у оквиру редовних послова утврђених општим актом о систематизацији послова и радних задатака органа старатељства.
Сталну комисију чине три члана који имају своје заменике.
Водитељ случаја који је непосредно ангажован на организовању заштите штићеника чија се имовина пописује и процењује, не учествује у раду сталне комисије.
Комисија је стално тело органа старатељства.
Начин рада сталне комисије 
Члан 3.
Стална комисија врши попис и процену имовине штићеника.
Попис и процена имовине штићеника врши се у року од осам дана од дана када је орган старатељства обавештен о постојању потребе за старатељством, у складу са законом.
Попис обухвата целокупну имовину која је у поседу штићеника као и имовину која се налази код другог лица са назначењем код кога се налази та имовина и по ком основу, као и имовину коју држи штићеник, а за коју се тврди да није његова својина.
У попису имовине забележиће се потраживања и дугови штићеника.
Члан 4.
Покретне ствари пописују се по врсти, роду, броју, мери, тежини или појединачно.
Непокретности се пописују појединачно са назнаком места где се налазе, културе земљишта и земљишно-књижних података, ако су познати.
Стална комисија врши попис имовинских и других права и интереса штићеника као што су оснивачка права на привредним друштвима, власништво на акцијама, и другим хартијама од вредности, право интелектуалне својине и ауторско право.
Приликом пописивања имовине назначава се вредност појединих покретних и непокретних ствари.
Кад се у имовини штићеника пронађу предмети за чије држање, чување или пријављивање постоје посебни прописи, са њима ће се после извршеног пописа поступити по тим прописима.
Члан 5.
Попису имовине присуствују:
1) штићеник, ако је у стању да разуме о чему се ради;
2) штићеников законски заступник, односно старатељ, ако је постављен;
3) водитељ случаја;
4) друга лица која имају правни интерес, у складу са законом;
5) по потреби и стручњак са посебним стручним знањем и искуством за процену вредности имовине штићеника, на начин и у складу са прописима којима се уређују послови вештачења.
Члан 6.
О току рада и извршеном попису имовине, стална комисија води записник, који потписују сва лица која су учествовала и присуствовала попису.
Чланови комисије као и друга лица која су присуствовала попису имовине могу ставити своје примедбе на ток, начин и садржај предузетих радњи које се уносе у записник и чине његов саставни део.
Записник из става 1. овог члана сачињава се у три оригинална примерка, по један за досије штићеника и архиву органа старатељства, а један примерак се даје старатељу штићеника приликом увођења у дужност.
Копија записника може се дати и другим лицима која су присуствовала попису и процени на њихов захтев.
Ако учесници приговоре попису или процени имовине, руководилац органа старатељства може, ако то сматра за потребно, одредити да стална комисија изврши поново попис или процену.
Средства за рад сталне комисије 
Члан 7.
Материјални трошкови за рад сталне комисије обезбеђују се из средстава намењених за материјалне трошкове обављање послова јавних овлашћења органа старатељства.
Средства за ангажовање судског вештака 
Члан 8.
Средства потребна за ангажовање стручњака са посебним стручним знањем – вештак, и искуством за потребу процене вредности имовине штићеника, обезбеђују се, сагласно закону, првенствено из штићеникових прихода – ако се тиме не угрожава штићениково издржавање, и из прихода од имовине штићеника. Ако се средства за накнаду трошкова старатељу не могу обезбедити у целини или делимично у складу са ставом 1. овог члана, средства се обезбеђују у буџету Републике Србије.
Стручњак са посебним стручним знањем – вештак има право на накнаду трошкова и право на награду за рад.
Висина и начин накнаде трошкова и висина награде за вештачење одређују се у складу са прописом којим је уређена накнада трошкова у судским поступцима.
Завршна одредба
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 31. јануара 2015. године.
 
Број 110-00-00228/2014-14 
У Београду, 19. новембра 2014. године
Министар,
Александар Вулин, с.р.