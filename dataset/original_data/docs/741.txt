На основу члана 26. Закона о одликовањима Републике Србије („Службени гласник РС”, бр. 88/09 и 36/10) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
Влада доноси
 
 
УРЕДБУ
о свечаном уручивању, ношењу и истицању одликовања и о евиденцији о одликованим лицима 

"Службени гласник РС", број 4 
	од 28. јануара 2011.

	 

	 
I. УВОДНА ОДРЕДБА

	 
Члан 1.
Овом уредбом прописују се ближа правила о свечаном уручивању одликовања у земљи и иностранству, предаји одликовања и повеље о одликовању посмртно одликованог лица, ношењу и истицању одликовања, подацима у евиденцији о одликованим лицима и накнадама за издавање дупликата додељеног одликовања и преписа повеље о одликовањима.
 
II. СВЕЧАНО УРУЧИВАЊЕ ОДЛИКОВАЊА И ПРЕДАЈА ОДЛИКОВАЊА ЧЛАНОВИМА ПОРОДИЦЕ ПОСМРТНО ОДЛИКОВАНОГ ЛИЦА

	 
Свечано уручивање одликовања у земљи и иностранству
 
Члан 2.
Свечано уручивање одликовања, у складу са законом, састоји се од јавног саопштавања текста указа о одликовању, предаје одликовања и уручења повеље о одликовању одликованим лицима.
Свечано уручивање ордена и медаља, у складу са законом, врши председник Републике или лични изасланик председника Републике.
Свечано уручивање споменица, у складу са законом, врши лице које овласти председник Републике. 
Свечано уручивање одликовања у иностранству, у складу са законом, врши председник Републике или лични изасланик председника Републике, односно највиши дипломатски представник Републике Србије у земљи у којој се врши уручивање.
Церемонија свечаног уручивања одликовања одвија се у складу с протоколом.
Свечано уручивање одликовања у земљи организује се у репрезентативном простору државног органа, односно организације чији је оснивач Република Србија или на други пригодан начин. 
Свечано уручивање одликовања у иностранству организује се у дипломатско-конзуларном представништву Републике Србије или на други пригодан начин.
 
Предаја одликовања и повеље о одликовању члановима породице посмртно одликованог лица
 
Члан 3.
Предаја одликовања и повеље о одликовању члановима породице посмртно одликованог лица врши се у складу с протоколом, на пригодан начин, утврђен уз претходну консултацију са члановима породице посмртно одликованог лица. 
Примљено одликовање и повељу о одликовању посмртно одликованог лица чланови породице могу истицати на посебном месту у својим стамбеним просторијама, приликом комеморације или сличних обележавања спомена на одликовано лице, или их држати на за то примереном месту.
 
III. НОШЕЊЕ И ИСТИЦАЊЕ ОДЛИКОВАЊА

	 
Начин ношења одликовања
 
Члан 4.
Одликовања се носе на левој страни груди носиоца одликовања и стављају се, почев од средине груди, на леву страну, по рангу, с тим што се , ако одликовање има више степена, одликовање вишег степена ставља испред одликовања нижег степена.
Ордени страних држава носе се на месту припадајућег степена иза ордена Републике Србије. Медаље страних држава носе се на месту припадајућег степена иза медаља Републике Србије.
 
Ношење одликовања у свечаним приликама
 
Члан 5.
Одликовања са великом огрлицом, одликовања са лентом и орденском звездом носе се само у свечаним приликама, у складу с протоколом, док се у осталим приликама када се носе одликовања носе минијатуре или заменице одликовања. 
Уколико лице има више одликовања са лентом и орденском звездом, тада се носи лента највишег одликовања, у складу са редоследом ношења одликовања и припадајуће орденске звезде, док се за остала одликовања носе минијатуре.
Уколико је особа одликована орденом са великом огрлицом, тада носи огрлицу, ленту највишег одликовања са припадајућом орденском звездом и минијатуре осталих одликовања.
 
Ношење одликовања на службеној одећи
 
Члан 6.
За припаднике Војске Србије и припаднике других државних органа који носе униформе начин ношења и истицања одликовања прописују надлежни органи у складу са прописима о службеној одећи.
 
Истицање одликовања
 
Члан 7.
Правна лица, јединице и установе Војске Србије, Министарство унутрашњих послова и други државни органи додељена одликовања истичу на видним, за то посебно припремљеним и пригодним местима.
Споменице се истичу према временском редоследу доношења указа о њиховом додељивању, иза ознака ордена, односно медаља.
 
Mинијатуре, заменице и гранчице 
 
Члан 8.
Минијатура, у складу са законом, представља одликовање израђено у смањеним димензијама. Минијатуре одликовања израђују се на захтев и о трошку одликованих лица, уз потврду о додељеном одликовању. Потврду о додељеном одликовању издаје Канцеларија ордена.
Минијатуре и заменице носе се уместо одговарајућег одликовања, на левој страни груди носиоца одликовања.
Заменице одликовања носе се поређане по редоследу ношења одликовања са леве на десну страну гледано према носиоцу одликовања, изнад горњег левог џепа одеће.
Посебна ознака за поновљено одликовање у истом степену за сва одликовања војног карактера јесте храстова гранчица, а за сва одликовања грађанског карактера – палмина гранчица.
 
Овлашћење за доношење прописа
 
Члан 9.
Ближа правила о истовременом ношењу, на униформи или на грађанском оделу, одликовања Републике Србије, одликовања страних држава, односно међународних организација и одликовања додељених по ранијим прописима о одликовањима, као и о ношењу минијатура, заменица и гранчица прописује министар надлежан за културу. 
 
IV. ЕВИДЕНЦИЈА О ОДЛИКОВАНИМ ЛИЦИМА

	 
Члан 10.
Евиденција о одликованим лицима садржи име и презиме носиоца одликовања или назив одликованог правног лица, односно другог субјекта, назив подносиоца предлога за доделу одликовања, податке о називу и степену одликовања, датум и број указа о додели одликовања, датум објављивања тог указа са бројем службеног гласила, као и податке о евентуалном одузимању одликовања, односно датум и број указа о одузимању одликовања и датум објављивања тог указа са бројем службеног гласила.
Евиденција о држављанима Републике Србије који су примили одликовање стране државе, односно међународне организације садржи име и презиме носиоца одликовања или назив одликованог правног лица, односно другог субјекта, податке о називу и степену одликовања, податке о одлуци и датуму доделе одликовања, као и податке о евентуалном одузимању одликовања.
Евиденције из ст. 1. и 2. овог члана води Канцеларија ордена, у складу са законом.
 
V. НАКНАДЕ ЗА ИЗДАВАЊЕ ДУПЛИКАТА ДОДЕЉЕНОГ ОДЛИКОВАЊА И ПРЕПИСА ПОВЕЉЕ О ДОДЕЉЕНОМ ОДЛИКОВАЊУ 

	 
Накнада за издавање дупликата одликовања
 
Члан 11.
За издавање дупликата додељеног одликовања накнада се утврђује у висини цене израде одликовања на дан подношења захтева. 
 
Накнаде за издавање преписа повеље о додељеном одликовању 
 
Члан 12.
За издавање преписа повеље о додељеном одликовању накнада се утврђује у висини цене израде преписа повеље на дан подношења захтева.
 
VI. УСТУПАЊЕ ОДЛИКОВАЊА

	 
Члан 13.
Генерални секретар председника Републике може на образложен захтев донети акт о уступању појединих одликовања или комплета одликовања, са или без накнаде, установама од националног значаја у Републици Србији, односно уз накнаду правним или физичким лицима која се баве научно-истраживачким радом из области фалеристике. 
 
VII. ЗАВРШНА ОДРЕДБА

	 
Члан 14.
Ова уредба ступа на снагу наредног дана од дана објављивања у „Службеном гласнику Републике Србије”.
 
 
05 број 110-535/2011
У Београду, 27. јануара 2011. године
Влада
Први потпредседник Владе –
заменик председника Владе,
Ивица Дачић, с.р.