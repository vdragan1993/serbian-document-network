Ha основу члана 43. Закона о ванредним ситуацијама („Службени гласник PC”, број 111/09) и члана 42. став 1. Закона о Влади („Службени гласник PC”, бр. 55/05, 71/05 – исправка, 101/07 и 65/08),
Влада доноси
УРЕДБУ
о саставу и начину рада штабова за ванредне ситуације
„Службени гласник РС“, број 98 од 24. децембра 2010.
Члан 1.
Овом уредбом уређује се састав и начин рада штабова за ванредне ситуације.
Члан 2.
Републички штаб за ванредне ситуације (у даљем тексту: Републички штаб) чине командант штаба, начелник и чланови штаба.
Командант Републичког штаба је министар у чијем делокругу су претежно послови из области заштите и спасавања у ванредним ситуацијама, (у даљем тексту: министар).
Начелник Републичког штаба је руководилац организационе јединице министарства у чијем делокругу су послови заштите и спасавања у ванредним ситуацијама (у даљем тексту: руководилац надлежне службе).
Чланови Републичког штаба су:
1) министри у чијем делокругу су послови из области: државне управе и локалне самоуправе, одбране, здравља, пољопривреде, водопривреде и шумарства, рада и социјалне политике и заштите животне средине;
2) министри или лица која они овласте, у чијем делокругу су послови из области: спољних послова, саобраћаја и телекомуникација, грађевине, рударства, енергетике, информисања, финансија, трговине и услуга;
3) стручни радници Министарства унутрашњих послова, Војске Србије, Црвеног крста Србије и Горске службе спасавања Србије;
4) руководиоци посебних организација у чијем делокругу су послови из области: метеорологије, сеизмологије, хидрометеорологије;
5) руководиоци јавних предузећа, привредних друштава и других правних лица, као и председници хуманитарних организација, удружења грађана или руководиоци установа, који обављају делатност, односно у чијем делокругу су послови или који имају задатке од значаја за заштиту и спасавање у ванредним ситуацијама.
Члан 3.
Стручне и административно-техничке послове потребне за рад Републичког штаба обавља организациона јединица министарства у чијем делокругу су послови заштите и спасавања у ванредним ситуацијама (у даљем тексту: надлежна служба).
Члан 4.
Покрајински штаб за ванредне ситуације (у даљем тексту: покрајински штаб) чине командант штаба, начелник и чланови штаба.
Командант покрајинског штаба је један од потпредседника извршног органа аутономне покрајине.
Начелник покрајинског штаба је руководилац подручне организационе јединице надлежне службе.
Чланови покрајинског штаба су:
1) чланови извршног органа аутономне покрајине у чијем делокругу су послови из области: локалне самоуправе, здравља, пољопривреде, водопривреде и шумарства, индустрије и енергетике, рада и социјалне политике и заштите животне средине;
2) представници покрајинских органа управе у чијем делокругу су послови из области: саобраћаја и телекомуникација, грађевине-инфраструктуре, просторног планирања, заштите културних добара, трговине и услуга, информисања;
3) руководиоци јавних предузећа, привредних друштава и других правних лица, руководилац организационе јединице полиције, као и председници хуманитарних организација, удружења грађана или руководиоци установа, који обављају делатност, односно у чијем делокругу су послови или који имају задатке од значаја за заштиту и спасавање у ванредним ситуацијама.
Члан 5.
Стручне и административно-техничке послове потребне за рад покрајинског штаба обавља надлежни орган, односно стручна служба аутономне покрајине, у сарадњи са представником подручне организационе јединице надлежне службе.
Члан 6.
Окружни штаб за ванредне ситуације (у даљем тексту: окружни штаб) чине командант штаба, начелник и чланови штаба.
Командант окружног штаба је начелник управног округа, по положају.
Начелник окружног штаба је руководилац подручне организационе јединице надлежне службе.
Чланови окружног штаба су:
1) руководиоци подручних организационих јединица министарстава у управном округу у чијем делокругу су послови из области: одбране, полиције, здравља, пољопривреде, водопривреде и шумарства, рада и социјалне политике, заштите животне средине;
2) представници организационих јединица министарстава, посебних организација, јавних предузећа, других правних лица, установа, хуманитарних организација, као и председници хуманитарних организација, удружења грађана или руководиоци установа, који обављају делатност, односно у чијем делокругу су послови или који имају задатке од значаја за заштиту и спасавање у ванредним ситуацијама.
Члан 7.
Стручне и административно-техничке послове потребне за рад окружног штаба врши подручна организациона јединица надлежне службе.
Члан 8.
Градски штаб за ванредне ситуације (у даљем тексту: градски штаб) чине командант штаба, заменик команданта штаба, начелник и чланови штаба.
Командант градског штаба је градоначелник, по положају.
Заменик команданта је заменик градоначелника, односно члан градског већа.
Начелник градског штаба је руководилац надлежне службе, или један од руководиоца подручне организационе јединице надлежне службе кога он предложи за постављење.
Чланови градског штаба су:
1) чланови извршног органа града у чијем делокругу су послови из области: здравља, пољопривреде, водопривреде и шумарства, рада и социјалне политике, заштите животне средине;
2) представници градских органа управе у чијем делокругу су послови из области: саобраћаја, грађевине, енергетике, информисања, трговине и услуга.
3) руководиоци јавних предузећа, привредних друштава, руководиоци организационих јединица одбране, полиције, хуманитарних организација, удружења грађана, других правних лица и установа у чијем делокругу су послови од значаја за заштиту и спасавање у ванредним ситуацијама.
Члан 9.
Стручне и административно-техничке послове потребне за рад градског штаба врши надлежна организациона јединица градског органа управе у сарадњи са представником подручне организационе јединице надлежне службе.
Члан 10.
Општински штаб за ванредне ситуације (у даљем тексту: општински штаб) чине командант штаба, заменик команданта штаба, начелник и чланови штаба.
Командант општинског штаба је председник општине, по положају.
Заменик команданта општинског штаба је заменик председника општине или члан општинског већа, по положају.
Начелник општинског штаба је руководилац надлежне службе, или један од руководиоца, односно представник подручне организационе јединице надлежне службе кога он предложи за постављење.
Чланови општинског штаба су:
1) чланови извршног органа општине у чијем делокругу су послови из области: здравља, пољопривреде, водопривреде и шумарства, рада и социјалне политике, заштите животне средине;
2) представници општинских органа управе у чијем делокругу су послови из области: саобраћаја, грађевине, енергетике, јавног информисања, трговине и услуга.
3) руководиоци јавних предузећа, привредних друштава, руководиоци организационих јединица одбране, полиције, хуманитарних организација, удружења грађана, других правних лица и установа у чијем делокругу су послови од значаја за заштиту и спасавање у ванредним ситуацијама.
Члан 11.
Стручне и административно-техничке послове потребне за рад општинског штаба врши надлежна организациона јединица општинског органа управе у сарадњи са представником подручне организационе јединице надлежне службе.
Члан 12.
Састав штаба за ванредне ситуације може да чини и помоћно особље (возачи, курири и др.).
Члан 13.
Штаб за ванредне ситуације, поред осталих, спроводи активности на разматрању стања спремности за организовани одговор на ризике и претње и упознаје се са достигнутим степеном развоја и изградње система заштите и спасавања.
За остваривање функција из става 1. овог члана организује се и спроводи обучавање, оспособљавање и стручно усавршавање.
Обуку, оспособљавање и стручно усавршавање чланова штаба организују и спроводе национални и регионални тренинг центри, на предлог и у сарадњи са надлежном службом.
Члан 14.
Штаб за ванредне ситуације доноси пословник о свом раду и годишњи план рада.
Пословник о раду садржи: начин припремања седница штаба, утврђивање дневног реда, заказивање и вођење седница, начин расправе и одлучивања о доношењу наредби, закључака и препорука.
Штаб за ванредне ситуације, на предлог надлежне службе, односно надлежног органа, аутономне покрајине и јединица локалне самоуправе, доноси годишњи план рада.
Члан 15.
Позивање штаба за ванредне ситуације, ради остваривања његове оперативне функције, налаже командант, a y његовом одсуству заменик команданта или начелник штаба, а на предлог надлежне службе или организационе јединице надлежне службе, односно надлежног органа аутономне покрајине и надлежног органа јединице локалне самоуправе.
Позивање чланова штаба спроводи надлежна служба или организациона јединица надлежне службе, односно надлежни орган.
Члан 16.
Наредбе надлежног штаба, које се односе на обавезе и задатке органа државне управе, органа аутономне покрајине, јединица локалне самоуправе, посебних организација, привредних друштава и других правних лица, установа и хуманитарних организација дужни су да спроводе њихови руководиоци и да о томе достављају извештаје надлежном штабу.
Извештај из става 1. овог члана обухвата:
1) стање на угроженом подручју;
2) ефекте и последице које је изазвала елементарна непогода или друга несрећа;
3) стање људских и материјалних капацитета ангажованих на задацима заштите и спасавања;
4) реализацију постављених задатака;
5) потребе за додатним снагама и средствима;
6) друге податке битне са аспекта спровођења мера и задатака заштите и спасавања.
Члан 17.
У извршавању послова и задатака из своје надлежности, штаб за ванредне ситуације доноси, наредбе, закључке и препоруке.
Наредбом се одлучује о употреби снага и средстава заштите и спасавања, средстава помоћи и других средстава која се користе у ванредним ситуацијама и налаже извршавање задатака, односно мера заштите и спасавања.
Закључком се: утврђује одређени став о питањима из области заштите и спасавања; формира стручно-оперативни тим и утврђују његови задаци; процењује угроженост од настанка ванредне ситуације; утврђује мишљење на одређена акта које штаб разматра; одлучује о другим питањима о којима се не одлучује наредбом.
Препоруком се предлажу мере за побољшање стања и организације заштите и спасавања, односно препоручује предузимање мера, радњи и поступака којима се умањује ризик од опасности.
Члан 18.
За извршавање специфичних задатака заштите и спасавања, штаб за ванредне ситуације може образовати стручно-оперативне тимове.
Стручно-оперативни тимови, по правилу, образују се за извршавање задатака заштите и спасавања и то: евакуације; збрињавања; склањања; радиолошко-хемијско-биолошке заштите; заштите и спасавања од пожара и експлозија; заштите и спасавања од поплава и несрећа на води и под водом; заштите и спасавања од техничко-технолошких несрећа, односно удеса, као и за извршавање других задатака заштите и спасавања које одреди надлежни штаб за ванредне ситуације.
У састав стручно-оперативних тимова улазе руководиоци и експерти из надлежне службе, органа државне управе, покрајинских и органа јединица локалне самоуправе, посебних организација, научних установа, привредних друштава и других правних лица у чијем делокругу су послови од значаја за заштиту и спасавање у ванредним ситуацијама.
Радом стручно-оперативног тима руководи руководилац тима којег именује штаб.
Стручно-оперативни тим одговара начелнику штаба.
Члан 19.
Подршку у прикупљању, обради и дистрибуцији података за рад стручно-оперативног тима штаба за ванредне ситуације, обезбеђује Национални центар 112, оперативни центри 112 и ситуациони центри јединице локалне самоуправе, града и аутономне покрајине.
До формирања Националног и оперативних центара 112, послове из става 1. овог члана обављају Републички и окружни центри за обавештавање и узбуњивање.
Члан 20.
Републички штаб образоваће се у року од 45 дана од дана ступања на снагу ове уредбе, градски и општински штаб образоваће се у року од 60 дана од дана ступања на снагу ове уредбе, а окружни штаб образоваће се у року од 30 дана од дана образовања Републичког штаба.
Члан 21.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-9437/2010
У Београду, 16. децембра 2010. године
Влада
Први потпредседник Владе – 
заменик председника Владе,
Ивица Дачић, с.р.