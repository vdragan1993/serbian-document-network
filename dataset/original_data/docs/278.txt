На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о образовању Савета за развој електронског пословања
"Службени гласник РС", број 76 од 4. септембра 
				2015.
 
1. Образује се Савет за развој електронског пословања (у даљем тексту: Савет) на период од три године.
2. У Савет се именују:
1) за председника:
Расим Љајић, потпредседник Владе и министар трговине, туризма и телекомуникација, 
2) за чланове: 
– Срђан Вербић, министар просвете, науке и технолошког развоја;
– Никола Селаковић, министар правде;
– Кори Удовички, потпредседник Владе и министар државне управе и локалне самоуправе;
– Душан Вујовић, министар финансија;
– Жељко Сертић, министар привреде;
– Небојша Стефановић, министар унутрашњих послова;
– Братислав Гашић, министар одбране; 
– Иван Тасовац, министар културе и информисања;
– Јадранка Јоксимовић, министар без портфеља задужен за европске интеграције;
– Јоргованка Табаковић, гувернер Народне банке Србије;
– Јелена Јовановић, представник Привредне коморе Србије;
– Слободан Марковић, саветник за ИКТ политике и односе са интернет заједницом у Регистру националног интернет домена Србије (РНИДС).
3. Задаци Савета су да разматра питања и даје предлоге у области стварања законских услова за развој електронског пословања (електронско плаћање, сервиси за е-новац, мобилна плаћања итд.), размену електронских рачуноводствених исправа и електронску комуникацију грађана и привреде у циљу реализације електронског пословања, као и лакши приступ фондовима стартап предузетника.
4. Савет може ангажовати стручна лица и образовати радне групе ради извршења задатака из тачке 3. ове одлуке.
5. Чланови Савета, као и ангажована стручна лица немају право на накнаду за свој рад.
6. Стручну и административно-техничку потпору за потребе рада Савета обављаће Министарство трговине, туризма и телекомуникација.
7. За потребе рада Савета послове секретара обављаће Небојша Васиљевић, виши саветник у Министарству трговине, туризма и телекомуникација.
8. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-8975/2015-2
У Београду, 4. септембра 2015. године
Влада
Председник,
Александар Вучић, с.р.