На основу члана 18. став 2. Закона о девизном пословању („Службени гласник РС”, бр. 62/06, 31/11 и 119/12), члана 14. став 1. тачка 9. и члана 34. тачка 9. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12 и 106/12),
Извршни одбор Народне банке Србије доноси
 
ОДЛУКУ
о условима и начину обављања кредитних послова са иностранством у динарима

	"Службени гласник РС", број 98 од 8. новембра 2013.
 
Опште одредбе
1. Овом одлуком прописују се услови под којима и начин на који међународна финансијска организација и развојна банка или финансијска институција чији је оснивач страна држава (у даљем тексту: страни кредитор) може резиденту дужнику одобрити кредит или зајам у динарима (у даљем тексту: динарски кредит).
Овом одлуком прописују се и услови под којима и начин на који банка може нерезиденту одобрити кредит у динарима.
2. У смислу ове одлуке:
– међународна финансијска организација је финансијска организација у чијем је Република Србија чланству (у даљем тексту: Република) или с којом је закључила споразум којим се уређују активности те финансијске организације у Републици;
– развојна банка или финансијска институција чији је оснивач страна држава је она банка, односно институција чији је оснивач чланица Европске уније или Организације за економску сарадњу и развој (OECD);
– резидент дужник је банка, резидент правно лице и предузетник.
3. Кредити из ове одлуке одобравају се без уговарања девизне клаузуле. 
	
Под девизном клаузулом из става 1. ове тачке подразумева се валутна клаузула у смислу Закона о девизном пословању (у даљем тексту: Закон), као и свака друга клаузула којом се утврђује заштита од ризика промене курса динара. 
	
Промена валуте динарског кредита који се користи може се уговорити у складу с програмом кредитирања/стандардима пословања међународне финансијске организације из тачке 2, алинеја прва, ове одлуке чији је акт о оснивању или споразум којим се у Републици уређују њене активности ратификован. 
	
4. Резидент дужник, односно банка извештавају Народну банку Србије о кредитима из тачке 1. ове одлуке у складу с прописом Народне банке Србије.
Динарски кредити које страни кредитор одобрава резиденту дужнику
5. Страни кредитор може резиденту дужнику одобрити динарски кредит из средстава по основу текућих и капиталних трансакција дозвољених Законом, укључујући и средства по основу примарне продаје дугорочних динарских дужничких хартија од вредности које је тај страни кредитор издао у Републици.
6. Динарски кредит из тачке 5. ове одлуке одобрава се с роком доспећа дужим од једне године од датума његовог коришћења, а ако је коришћење уговорено у више транши – овај рок се за сваку појединачну траншу рачуна од датума коришћења те транше. 
	
Ако се динарски кредит отплаћује у више рата, отплата може да почне тек након истека шест месеци од датума сваког коришћења динарског кредита, а врши се у сразмерним ратама до отплате укупног износа динарског кредита.
7. Динарски кредит намењен за финансирање откупа, прераде и производње пољопривредних производа или за финансирањe извоза робе и услуга може се одобрити резиденту – правном лицу и предузетнику с најкраћим роком доспећа од три месеца.
8. Изузетно од тач. 6. и 7. ове одлуке, динарски кредит може се отплатити и пре истека рокова из тих тачака, као и без испуњења услова из тачке 6. став 2. те одлуке који се односи на отплату у сразмерним ратама у складу с програмом кредитирања/стандардима пословања међународне финансијске организације из тачке 2, алинеја прва, ове одлуке чији је акт о оснивању или споразум којим се у Републици уређују њене активности ратификован. 
	
9. Динарски кредит може се отплатити новим динарским кредитом и пре истека рокова из тач. 6. и 7. ове одлуке ако су рокови доспећа новог динарског кредита исти или дужи од рокова утврђених тим тачкама.
Кредити које банка одобрава нерезиденту у динарима
10. Банка нерезиденту – правном и физичком лицу може одобрити кредит у динарима:
1) одобравањем средстава кредита на рачун платне картице тог нерезидента код банке у Републици;
2) уплатом средстава кредита на рачун резидента продавца, односно закуподавца коме нерезидент треба да изврши плаћање по текућем или капиталном послу дозвољеном Законом.
Одредбе става 1. ове тачке не примењују се на нерезиденте из тачке 2, алинеје прва и друга, ове одлуке – међународну финансијску организацију и развојну банку или финансијску институцију чији је оснивач страна држава. 
	
11. Банка може, у оквиру својих редовних активности, одобрити кредит у динарима страној банци – најдуже у трајању два радна дана, при чему се радним даном сматра сваки радни дан, осим недеље и дана празника који су проглашени нерадним данима.
Банка нерезидентима из тачке 2, алинеје прва и друга, ове одлуке – међународној финансијској организацији и развојној банци или финансијској институцији чији је оснивач страна држава може одобрити кредит у динарима без ограничења рока доспећа тог кредита.
Завршне одредбе
12. Даном ступања на снагу ове одлуке престаје да важи Одлука о условима и начину обављања кредитних послова са иностранством у динарима („Службени гласник РС”, број 85/11).
13. Ова одлука ступа на снагу осмог дана од дана објављивања у „Службеном гласнику Републике Србије”.
 
ИО НБС број 54
У Београду, 7. новембра 2013. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.