На основу члана 41. став 6. Закона о пореском поступку и пореској администрацији („Службени гласник РС", бр. 80/2002, 84/2002, 23/2003 и 70/2003), 
Министар финансија и економије доноси 
 
 
ПРАВИЛНИК
о обрасцу појединачне пореске пријаве о обрачунатом и плаћеном порезу и доприносима за обавезно социјално осигурање по одбитку на терет примаоца прихода
„Службени гласник РС“, број 128 од 
26. децембра 2003. 
 

 
Члан 1.
Овим правилником прописује се образац појединачне пореске пријаве о обрачунатом и плаћеном порезу на доходак грађана и доприносима за обавезно социјално осигурање по одбитку на терет примаоца прихода – физичког лица, односно о обрачунатом и плаћеном порезу на добит предузећа по одбитку на терет примаоца прихода – правног лица (у даљем тексту: појединачна пореска пријава).
 
Члан 2.
Исплатилац прихода, као порески платац, Пореској управи подноси појединачну пореску пријаву на Обрасцу ППП – Појединачна пореска пријава о обрачунатом и плаћеном порезу и доприносима за обавезно социјално осигурање по одбитку на терет примаоца прихода, који је одштампан уз овај правилник и чини његов саставни део. 
 
Члан 3.
Појединачна пореска пријава подноси се Пореској управи – организационој јединици на чијој територији је седиште пореског плаца.
 
Члан 4.
Образац из члана 2. овог правилника састоји се из четири дела, и то:
– I. Подаци о пореском плацу;
– II. Подаци о примаоцима прихода из радног односа – физичким лицима;
– III. Подаци о примаоцима прихода ван радног односа – физичким лицима;
– IV. Подаци о примаоцима прихода – правним лицима.
 
Члан 5.
У Образац ППП из члана 2. овог правилника, део I. Подаци о пореском плацу, уноси се: 
1) под редним бројем 1 – порески идентификациони број (у даљем тексту: ПИБ) пореског плаца из потврде о додељеном ПИБ-у; 
2) под редним бројем 2 – јединствени матични број грађана (у даљем тексту: ЈМБГ) пореског плаца, ако је порески платац физичко лице (за зараде кућног и помоћног особља и др.); 
3) под редним бројем 3 – матични број пореског плаца из Регистра јединица разврставања (попуњавају правна лица и предузетници);
4) под редним бројем 4 – назив пореског плаца, односно фирма која је регистрована код органа надлежног за регистрацију (попуњавају правна лица и предузетници);
5) под редним бројем 5 – презиме и име пореског плаца, ако је порески платац физичко лице; 
6) под редним бројем 6 – седиште, односно пребивалиште или боравиште пореског плаца; 
7) под редним бројем 7 – назив улице и број у којој је седиште, односно пребивалиште или боравиште пореског плаца;
8) под редним бројем 8 – број телефона – факса у седишту, односно пребивалишту или боравишту пореског плаца;
9) под редним бројем 9 – укупан број прималаца прихода за које се подноси појединачна пореска пријава.
Ако се за истог примаоца прихода исказују подаци у делу 
II. и III. Обрасца ППП из члана 2. овог правилника, у укупном броју прималаца прихода исказује се један прималац прихода. 
У део II. Подаци о примаоцима прихода из радног односа – физичким лицима, уноси се: 
1) у колону 1 – редни број примаоца прихода;
2) у колону 2 – име и презиме, пребивалиште или боравиште и адреса и ЈМБГ примаоца прихода;
3) у колону 3 – зарада из чл. 13. и 14. Закона о порезу на доходак грађана – „Службени гласник РС". бр. 24/2001 и 80/2002 (у даљем тексту: Закон);
4) у колону 4 – износ пореза на доходак грађана који је обрачунат и плаћен на зараде из колоне 3;
5) у колону 5 – износ доприноса за пензијско и инвалидско осигурање који је обрачунат и плаћен на терет запосленог на зараду из колоне 3 или прописану основицу доприноса; 
6) у колону 6 – износ доприноса за здравствено осигурање који је обрачунат и плаћен на терет запосленог на зараду из колоне 3 или прописану основицу доприноса; 
7) у колону 7 – износ доприноса за осигурање за случај незапослености који је обрачунат и плаћен на терет запосленог на зараду из колоне 3 или прописану основицу доприноса.
У део III. Подаци о примаоцима прихода ван радног односа - физичким лицима, уноси се: 
1) у колону 1 – редни број примаоца прихода;
2) у колону 2 – име и презиме, пребивалиште или боравиште и адреса и ЈМБГ примаоца прихода;
3) у колону 3 – опорезиви приход, и то за: приходе од ауторских права и права индустријске својине из члана 55. Закона; приходе од капитала из члана 63. Закона; приходе од непокретности из члана 68. Закона; приходе од давања у закуп покретних ствари из члана 82. Закона; добитке од игара на срећу из члана 83. Закона; приходе од осигурања лица из члана 84. Закона; приходе спортиста и спортских стручњака из члана 84а Закона и друге приходе из члана 85. Закона.
Ако је исти прималац прихода остварио приходе по више основа, опорезиви приход уноси се збирно за све остварене приходе;
4) у колону 4 – износ пореза на доходак грађана који је обрачунат и плаћен на опорезиви приход из колоне 3;
5) у колону 5 – износ доприноса за пензијско и инвалидско осигурање који је обрачунат и плаћен на терет примаоца прихода на опорезиви приход из колоне 3, односно уговорену накнаду или прописану основицу доприноса за приходе по основу привремених и повремених послова; 
6) у колону 6 – износ доприноса за здравствено осигурање који је обрачунат и плаћен на терет примаоца прихода на уговорену накнаду или прописану основицу доприноса за приходе по основу привремених и повремених послова;
7) у колону 7 – износ доприноса за осигурање за случај незапослености који је обрачунат и плаћен на терет примаоца прихода на уговорену накнаду или прописану основицу за приходе по основу привремених и повремених послова.
У део IV. Подаци о примаоцима прихода – правним лицима, уноси се:
1) у колону 1 – редни број примаоца прихода;
2) у колону 2 – назив, односно фирма, седиште и адреса и ПИБ примаоца прихода;
3) у колону 3 – приход из члана 40. Закона о порезу на добит предузећа („Службени гласник РС", бр. 25/2001, 80/2002 и 43/2003).
Ако је исти прималац прихода остварио приходе по више основа, опорезиви приход уноси се збирно за све остварене приходе;
4) у колону 4 – износ пореза на добит по одбитку који је обрачунат и плаћен на опорезиви приход из колоне 3.
 
Члан 6.
Овај правилник ступа на снагу наредног дана од дана објављивања у „Службеном гласнику Републике Србије". 
 
 
Број 110-00-373/2003-03
У Београду, 25. децембра 2003. године
Министар,

Божидар Ђелић, с.р.