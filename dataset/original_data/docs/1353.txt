На основу члана 81. став 2. Закона о ванредним ситуацијама („Службени гласник РС”, број 111/09),
Министар унутрашњих послова доноси
 
ПРАВИЛНИК
о садржају информације о опасностима, мерама и поступцима у случају удеса

"Службени гласник РС", број 18 од 9. марта 
	2012.
 
Члан 1.
Овим правилником уређује се садржај информације о потенцијалним опасностима од удеса, превентивним безбедносним мерама и поступцима и мерама у случају удеса привредног друштва и другог правног лица, коју су ова лица дужна да јавности учине доступном.
Члан 2.
Информација из члана 1. овог правилника садржи:
1) опште податке о привредном друштву и другом правном лицу;
2) податке о опасним материјама (врста, количинa, особине опасних материја);
3) вероватноћу настајања удеса;
4) детаљан опис могућег развоја догађаја удеса, односно услове под којима настаје;
5) процену обима и озбиљности последица удеса;
6) опис техничких параметара опреме која се користи за безбедност постројења;
7) интервентне мере за спречавање, ширење и отклањање последица од удеса;
8) мере заштите и спасавања;
9) податке о опреми која се користи за личну заштиту становништва у непосредној зони угрожености од ефеката удеса;
10) организацију обавештавања и узбуњивања;
11) податке о снагама и средствима за реаговање у случају удеса.
Информисање јавности врши се сагласно Плану заштите од удеса – путем средстава јавног информисања или непосредним контактом, а у вези са извршеним информисањем евидентира се место, време и начин информисања јавности.
Члан 3.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 01-6628/11-3
У Београду, 5. марта 2012. године
Министар
унутрашњих послова,

Ивица Дачић, с.р.