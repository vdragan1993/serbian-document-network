На основу члана 6. став 3. Закона о девизном пословању („Службени гласник РС”, бр. 62/06, 31/11 и 119/12), члана 14. став 1. тачка 9. и члана 34. тачка 9. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12 и 106/12), 
	
Извршни одбор Народне банке Србије доноси 
 
ОДЛУКУ
о начину пребијања дуговања и потраживања по основу кредитних послова са иностранством у девизама

	"Службени гласник РС", број 50 од 7. јуна 2013.
 
Општа одредба
1. Овом одлуком уређује се начин на који банка, резидент – правно лице, предузетник и огранак страног правног лица (у даљем тексту: резидент) могу дуговање, односно потраживање по основу кредитних послова са иностранством у девизама да пребију потраживањем, односно дуговањем по основу тих послова, или по основу реализованог спољнотрговинског промета робе и услугa, или по основу директних инвестиција из члана 11. Закона о девизном пословању (у даљем тексту: Закон), или по основу улагања у непокретности из члана 12. Закона.
Предмет пребијања дуговања и потраживања
2. Предмет пребијања, у смислу ове одлуке, јесте постојеће дуговање и потраживање по:
1) кредитном послу са иностранством у девизама о коме је резидент известио Народну банку Србију, и то по основу:
– доспеле неплаћене обавезе и доспелог ненаплаћеног потраживања по главници и камати по кредиту или зајму из члана 2. тачка (21) Закона који је резидент, у складу са Законом, узео од нерезидента или одобрио нерезиденту после 28. априла 2002. године, 
	
– реализованог увоза, односно извоза робе или услуга који није плаћен, односно наплаћен у року дужем од годину дана од дана увоза, односно извоза, као и по основу унапред наплаћене, односно плаћене робе или услуга који нису извезени, односно увезени у року дужем од годину дана од дана извршене наплате, односно плаћања (кредитни посао из члана 4. Закона);
2) реализованом спољнотрговинском промету робе или услуга – неплаћени увоз и ненаплаћени извоз робе или услуга који се у смислу Закона не сматрају кредитним послом са иностранством;
3) директној инвестицији нерезидента у Републици Србији (у даљем тексту: Република) или резидента у иностранству – доспела неплаћена обавеза, односно доспело ненаплаћено потраживање по основу учешћа у добити оствареној обављањем привредне делатности у Републици, односно иностранству;
4) улагању у непокретности нерезидента у Републици или резидента у иностранству – неплаћена купопродајна цена по уговору о куповини непокретности. 
	
Начин пребијања дуговања и потраживања
3. Дуговање или потраживање резидента према нерезиденту по основу кредитног посла са иностранством у девизама пребија се потраживањем или дуговањем између тих учесника по једном од послова из тачке 2. ове одлуке, и то по кредитном послу са иностранством у девизама, по реализованом спољнотрговинском промету робе или услуга, по директној инвестицији нерезидента у Републици или резидента у иностранству или по улагању у непокретности нерезидента у Републици или резидента у иностранству, а врши се на основу уговора о пребијању који су учесници у пребијању закључили у писменом облику или писмене изјаве о сагласности о пребијању коју један учесник у пребијању упућује другом, с чим се сагласила друга страна у послу.
На начин из става 1. ове тачке може се и дуговање резидента према једном нерезиденту пребити потраживањем тог резидента од другог нерезидента – ако су резидент и нерезиденти повезана лица у смислу закона којим се уређују привредна друштва. 
	
Дуговања и потраживања из ове одлуке могу се пребијати у целости или делимично.
4. Даном пребијања у смислу ове одлуке сматра се дан који су учесници у пребијању уговором о пребијању одредили као дан престанка међусобних обавеза, а ако тај дан није прецизиран – дан кад су оба учесника у пребијању потписала тај уговор, односно ако уговор није закључен – дан кад је последњи учесник у пребијању потписао изјаву о сагласности с таквим начином измирења обавеза. 
	
5. Резидент чији су рачуни на дан пребијања у смислу ове одлуке блокирани ради извршења принудне наплате – не може измиривати обавезе пребијањем, осим ако друкчије није утврђено законом којим се уређују порески поступак и пореска администрација. 
	
6. Резидент који је извршио пребијање из ове одлуке дужан је да чува документацију на основу које је извршено то пребијање и да је достави на увид на захтев органа контроле, а одговоран је за истинитост података и веродостојност те документације.
Извештавање Народне банке Србије
7. О извршеном пребијању у смислу ове одлуке резидент извештава Народну банку Србије у складу са одлуком којом се уређује извештавање о кредитним пословима са иностранством. 
	
Завршна одредба
8. Ова одлука ступа на снагу осмог дана од дана објављивања у „Службеном гласнику Републике Србије”.
 
ИО НБС број 25
У Београду, 6. јуна 2013. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, 
	с.р.