На основу члана 20. став 5. Закона о транспорту опасног терета („Службени гласник РС”, број 88/10), 
	
Mинистар за инфраструктуру и енергетику, доноси 
 
ПРАВИЛНИК 
	
о условима које мора да испуњава привредно друштво, односно друго правно лице којем се издаје Лиценца за стручно оспособљавање кандидата за Саветника, као и о обрасцу Лиценце

"Службени гласник РС", број 55 од 
	1. јуна 2012.
 
I. УВОДНА ОДРЕДБА
Члан 1. 
Овим правилником прописују се ближи услови које мора да испуњава привредно друштво, односно друго правно лице којем се за обављање стручног оспособљавања кандидата за Саветника за безбедност у транспорту опасног терета (у даљем тексту: Саветник) издаје лиценца за Саветника (у даљем тексту: Лиценца), као и образац Лиценце.
II. УСЛОВИ ЗА ИЗДАВАЊЕ ЛИЦЕНЦЕ 
Члан 2.
Лиценца је исправа која се, у складу са законом којим се уређује транспорт опасног терета, издаје привредном друштву, односно другом правном лицу које:
1) испуњава услове у погледу плана и програма наставе;
2) испуњава услове у погледу наставног кадра, простора, опреме и наставних средстава за стручно оспособљавање кандидата за Саветника.
1. План и програм наставе 
Члан 3.
План и програм наставе мора бити прилагођен кандидатима за Саветника различитих степена образовања, тако да омогући стицање знања из ускоспецијалистичких области које су обавезне при провери знања на испитима и садржи:
1) техничке прописе потврђених међународних споразума у транспорту опасног терета (у даљем тексту: ADR/RID/ADN);
2) прописе којим се уређује транспорт опасног терета.
2. Наставни кадар, простор, опрема и наставна средстава за стручно оспособљавање кандидата за Саветника
Члан 4.
Привредно друштво, односно друго правно лице коме се издаје Лиценца мора да:
1) обезбеди одговарајуће предаваче и то:
(1) најмање два предавача са високим образовањем на студијама другог степена (мастер академске студије, специјалистичке струковне студије, специјалистичке академске студије), односно на основним студијама у трајању од најмање четири године, који имају важећи сертификат за Саветника и који морају да докажу:
– специјалистичка знања о посудама под притиском, или
– допринос изради регулативе у области транспорта опасног терета, или
– да имају најмање три објављена рада у стручним часописима или на стручним скуповима на тему транспорта опасног терета; 
	
(2) предавача са високим образовањем на студијама другог степена (мастер академске студије, специјалистичке струковне студије, специјалистичке академске студије), односно на основним студијама у трајању од најмање четири године који мора да докаже оспособљеност за обраду ризика амбалажирања и транспорта радиоактивног терета;
2) има простор опремљен радним столовима и столицама са најмање 1,5 m2 радне површине и 3 m3 запремине за сваког кандидата за Саветника, са адекватном вентилацијом и најмање 150 lx (лукса) вештачког осветљења;
3) обезбеди наставна средства:
(1) техничка средства за видео презентацију наставног садржаја, 
(2) визуелна средства: шеме, фотографије, цртеже и слично,
(3) важећa издањa ADR, RID, ADN и закона којим се уређује транспорт опасног терета.
III. ОБРАЗАЦ ЛИЦЕНЦЕ 
Члан 5.
Лиценца издаје се на заштићеном обрасцу, формата А4. 
Изглед и садржина обрасца Лиценце из става 1. овог члана дати су у Прилогу – Лиценца за обављање стручног оспособљавања кандидата за Саветника за безбедност у транспорту опасног терета, који je одштампан уз овај правилник и чини његов саставни део.
IV. ЗАВРШНА ОДРЕДБА 
Члан 6. 
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-63/2012-01
У Београду, 25. маја 2012. године 
	
Министар,

Милутин Мркоњић, с.р.