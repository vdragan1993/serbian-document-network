На
основу члана 45. став 3. Закона о друштвеној бризи о деци ("Службени
гласник РС", број 42/92),
Влада
Републике Србије, донела је
 
 
УРЕДБУ



о критеријумима за утврђивање мреже установа за децу
„Службени
гласник РС”, број 75 од 16. oктобра 1992.
 

 
Члан
1.
Овом уредбом
утврђују се критеријуми на основу којих општина утврђује мрежу установа за
децу, и то предшколских установа и дечијих одмаралишта.
 
Члан
2.
Мрежа установа за
децу утврђује се полазећи од услова и стандарда у погледу простора, опреме,
броја стручних и других радника у установама за децу који су, у складу са
законом неопходни за почетак рада и обављање делатности установа за децу, а у
зависности од критеријума којима се обезбеђује реализација целодневних,
полудневних, минималних и других облика рада и услуга утврђених законом и овом
уредбом.
 
Члан
3.
Број и врста
предшколских установа, односно дечјих објеката и других простора за рад са
децом општина утврђује на основу следећих критеријума:
1) исказаних потреба
за целодневним боравком деце при чему првенствено треба обезбедити: боравак
деце запослених родитеља, самохраних родитеља, деце чији је један родитељ
запослен а други незапослен и није у могућности да брине о детету (налази се на
одслужењу војног рока, тежак болесник, студент и сл.), деце из породица које
живе у неповољним стамбеним условима, деце тешко оболелих родитеља, деце за
коју центар за социјални рад утврди да је потребно да се збрину, деце која
имају статус трећег детета из породице са троје деце и четвртог детета из
породице са четворо деце у општинама са негативном стопом природног прираштаја
становништва;
2) укупног броја
деце шестогодишњег узраста која у складу са законом имају право на
васпитно-образовни програм у трајању од 240 сати у години пред полазак у
основну школу;
3) исказаних потреба
деце за полудневним боравком и могућности општине за финансирањем тог облика
рада, у складу са законом.
 
Члан
4.
Број и врста дечијих
одмаралишта у објектима за одмор и рекреацију који нису у саставу предшколске
установе општина утврђује на основу:
1) исказаних потреба
деце за различитим облицима одмора, рекреације и опоравка у складу са законом;
2) могућности
општине за финансирањем тих облика рада са децом.
 
Члан
5.
Овај правилник ступа
на снагу осмог дана од дана објављивања у „Службеном гласнику Републике
Србије”.
 
05 број 600-5973
У Београду, 8. октобра
1992. године

Влада Републике Србије
Потпредседник,
др 
Зоран Аранђеловић, с.р.