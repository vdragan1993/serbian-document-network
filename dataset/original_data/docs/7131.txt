Редакцијски пречишћен текст
 
 
 

На основу члана 14б Закона о јавном информисању („Службени гласник РС”, бр.
43/03, 61/05 и 71/09), 

Министар културе доноси

 


ПРАВИЛНИК



о начину
вођења Регистра јавних гласила 

„Службени
гласник РС“, бр. 82 од 6. октобра 2009, 86 од 21. октобра 2009.

 

Члан 1.

Овим
правилником ближе се уређује начин вођења регистра јавних гласила (у даљем
тексту: Регистар). 

Јавна гласила, у складу са законом, јесу: новине, радио програми, телевизијски
програми, сервиси новинских агенција, интернет и друга електронска издања
наведених јавних гласила, као и друга средства јавног информисања која помоћу
речи, слике или звука објављују идеје, информације и мишљења намењене јавној
дистрибуцији и неодређеном броју корисника.

 

Члан 2.

Регистар се
води као јединствена, централна, јавна, електронска база података о јавним
гласилима. 

У Регистар се региструју подаци о јавном гласилу, промене регистрованих
података, као и брисање јавног гласила из Регистра. 

 

Члан 3.

Регистар, у
складу са законом, води Агенција за привредне регистре. 

 

Члан 4.

У Регистар
се региструју: 

1) назив јавног гласила; 


2) година оснивања јавног гласила; 


3) подаци о каталогизацији за штампана јавна гласила, подаци из дозволе за
емитовање програма за радио и телевизијске програме, односно интернет адреса за
интернет јавна гласила; 

4) адреса главне редакције; 


5) датум и време регистрације; 


6) датум и време регистрације промене података; 


7) број под којим се јавно гласило води у Регистру; 


8) назив и матични број сваког оснивача; 


9) подаци о новчаном делу основног капитала и преглед свих јавних гласила чији
је оснивач; 

10) податак о територијалној дистрибуцији и динамици издавања, односно
емитовања јавног гласила; 

11) податак о интернет, електронским и другим формама јавног гласила; 


12) податак о брисању јавног гласила. 


У Регистар се могу регистровати и други подаци, и то: 


1) број телефона и факса; 


2) електронска адреса; 


3) адреса интернет стране.

 

Члан 5.

Подаци из
члана 4. овог правилника региструју се на основу регистрационе пријаве коју
подноси оснивач јавног гласила или лице које овласти оснивач. 

Регистрациона пријава подноси се као поднесак у коме се наводе подаци чија се
регистрација пријављује, који се, у складу са овим правилником, региструју у
Регистар, као и подаци о подносиоцу регистрационе пријаве и о начину на који
треба доставити потврду о извршеној регистрацији јавног гласила.

 

Члан 6.

Уз
регистрациону пријаву из члана 5. овог правилника подноси се: 

1) извод из одговарајућег јавног регистра, којим се доказује идентитет оснивача
ако оснивач није регистрован у регистру који води Агенција за привредне
регистре; 

2) документ о каталогизацији за штампана јавна гласила или дозвола за емитовање
програма за радио и телевизијске програме, односно документ о интернет адреси
за интернет јавна гласила; 

3) одлука о именовању главног и одговорног уредника јавног гласила.*


Брисана је тачка 4) (види члан 1. Правилника – 86/2009-25)

 *Службени гласник РС, број 86/2009

 

Члан 7.

Промене
регистрованих података пријављују се Регистру најкасније у року од 15 дана од
дана извршене промене, на начин на који се врши упис података у Регистар. 


Уз регистрациону пријаву промена из става 1. овог члана прилаже се одговарајући
доказ о извршеној промени. 

Ако је због статусне промене дошло до промене оснивача, нови оснивач јавног
гласила дужан је да Регистру пријави ову промену. 

 

Члан 8.

Уз
регистрациону пријаву брисања јавног гласила прилаже се одлука оснивача о
престанку јавног гласила или доказ о престанку оснивача. 

У случају престанка оснивача јавног гласила, јавно гласило ће се по службеној
дужности брисати из Регистра у року од 30 дана од дана сазнања за престанак
оснивача. 

Уколико су услед престанка оснивача јавног гласила оснивачка права прешла на
друго домаће правно лице, нови оснивач јавног гласила дужан је да у Регистру
јавних гласила пријави ову промену. 

 

Члан 9.

Овај
правилник ступа на снагу осмог дана од дана објављивања у „Службеном гласнику
Републике Србије“. 

 

Број
110-00-00044/2009-13 

У Београду, 2. октобра 2009. године 


Министар, 



Небојша Брадић, с.р.