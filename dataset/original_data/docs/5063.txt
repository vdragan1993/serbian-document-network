На основу члана 43. став 4. Закона о заштити животне средине („Службени
гласник РС”, бр. 66/91, 83/92, 53/93 – др. закон, 67/93 – др. закон, 48/94 –
др. закон, 53/95 и 135/04) и члана 42. став 1. Закона о Влади („Службени
гласник РС”, бр. 55/05, 71/05 – исправка, 101/07 и 65/08), 

Влада доноси
 

	 
УРЕДБУ 
о заштити
Споменика природе „Рипаљка” 

„Службени гласник РС“, број 26 од 14. априла 2009. 

	 

	 
Члан 1.

      Водопад Рипаљка и подручје изворишта речице Градашнице на планини Озрен
код Сокобање ставља се под заштиту као споменик природе под именом „Рипаљка” и
утврђује за заштићено природно добро од изузетног значаја, односно заштићено
природно добро I категорије (у даљем тексту: Споменик природе „Рипаљка”).
 
Члан 2.

       Споменик
природе „Рипаљка” ставља се под заштиту да би се очувала и унапредила изузетна
морфолошка и хидролошка обележја и лепота Рипаљке, најпознатијег и једног од
највећих бигрених водопада у Републици Србији, као и да би се очувале друге
природне вредности изворишта Градашнице представљене њеним врелом, водопадом
Мала Рипаљка и низом слапова и џиновских лонаца у кориту те речице, а у
интересу науке, образовања, културе, рекреације и туризма.
 
Члан 3.

        Споменик природе „Рипаљка” налази се на територији општине Сокобања и
обухвата део катастарске општине Сокобања на кат. парц. бр. 3983, 3984, 3992,
3993, 3994, 3995/1, 3995/2, 3996, 3997, 3998/део, 3999, 4000, 4002/део, 4003/1,
4003/2/део, 4004, 4005/део, 2012/део и 4726/део. 

Укупна површина заштићеног подручја Споменика природе „Рипаљка” је 6,82
хектара, од чега је 6,58 хектара у државној својини, а 0,24 хектара у приватној
својини. 

Опис границе заштићеног подручја Споменика природе „Рипаљка”, са
графичким приказом на копији катастарског плана, одштампан је уз ову уредбу и
чини њен саставни део.
 
Члан 4.

          На
подручју Споменика природе „Рипаљка” утврђује се режим заштите II степена у
складу са законом, којим се: 
           
 1. забрањују: 
           
 1) каптирање врела Градашнице, преграђивање, каналисање и други
хидро-технички радови у кориту тог водотока, осим радова на регулацији
преливања воде на бигреном одсеку Рипаљке у циљу научног истраживања, обнављања
и одржавања процеса стварања бигра и појачања хидролошких функција и
привлачности овог водопада; 
           
 2) експлоатација наслага бигра и друге радње којима се оштећују и
неповољно мењају геолошка структура, рељеф и палеонтолошки садржај бигрених
тераса, изглед и функције водопада, слапова и џиновских лонаца, осим радњи у
оквиру научних истраживања које не изазивају неповољне последице по наведене
вредности; 
           
 3) експлоатација камена и других минералних сировина и коришћење наносног
речног материјала из корита и са обала водотока; 
           
 4) изградња објеката, осим одржавања и реконструкције објеката јавног
водоснабдевања, постојећих зграда и објеката саобраћајне, електроенергетске и
телефонске инфраструктуре; 
           
 5) одлагање комуналног, грађевинског, медицинског и другог отпада; 
           
 6) радње које могу изазвати загађење вода, ваздуха, земљишта, стварати
прекомерну буку и неповољно утицати на естетска обележја заштићеног простора; 
           
 7) радње којима се уништавају или угрожавају биљне и животињске врсте
заштићене као природне реткости или су посебно значајне по другом основу; 
           
 8) лов и риболов; 
           
 9) садња, засејавање и насељавање биљних и животињских врста страних за
природни живи свет источне Србије, осим ограниченог и контролисаног коришћења
алохтоних неинвазивних врста дрвећа, жбуња и трава за потребе парковског и
пејсажног уређења и заштите тла од водне ерозије; 
           
 10) чиста сеча на већој површини у оквиру радова на реконструкцији
деградираних шума, шикара и шибљака; 
           
 2. обезбеђују: 
           
 1) истраживања режима, физичких, хемијских и биолошких процеса и
својстава вода, климатских, палеонтолошких, биолошких и других обележја
заштићеног подручја; 
           
 2) радови и активности на техничкој и биолошкој заштити; 
           
 3) радови на приказивању и коришћењу вредности заштићеног подручја у
научне, образовне, рекреативне, туристичке и културне сврхе; 
           
 4) радови на уређењу простора у циљу прихвата и услуживања посетилаца и
унапређења естетике амбијента; 
           
 5) радови на унапређењу стања шума и заштити земљишта од ерозије; 
           
 6) контролисано сакупљање лековитог биља, гљива и других шумских плодова.

 
Члан 5. 

          Споменик природе „Рипаљка” поверава се на старање Дирекцији за урбанизам
и изградњу Сокобања, Сокобања (у даљем тексту: старалац). 
           
 Старалац је дужан да: 
           
 1) чува заштићено природно добро и спроводи утврђене режиме заштите
односно прописане забране и правила унутрашњег реда; 
           
 2) обележава заштићено природно добро и његову границу; 
           
 3) доноси програм управљања, акт о унутрашњем реду и чуварској служби,
годишњи програм управљања и извештај о његовом извршавању; 
           
 4) иницира доношење одговарајућих урбанистичких планова; 
           
 5) организује спровођење програма управљања, а посебно подстиче и прати
израду и примену програма и пројеката заштите, научних истраживања и
образовања, развоја туризма, уређења, санације и рекултивације предела, очувања
и приказивања природних вредности; 
           
 6) евидентира природне вредности и организује надгледање тих вредности и
њихових промена; 
           
 7) успоставља и развија сарадњу са власницима и корисницима земљишта и
других непокретности на чувању, одржавању, уређењу и коришћењу заштићеног
подручја, посебно са јавним предузећима, другим институцијама и привредним
субјектима и месним становништвом.
 
Члан 6. 

          Заштита и развој Споменика природе „Рипаљка” спроводи се према програму
управљања који се доноси као средњорочни документ за период од пет година. 
           
 Програм управљања из става 1. овог члана нарочито садржи: 
           
 1) циљеве заштите и развоја, услове, мере, погодности и ограничења за
њихово остваривање; 
           
 2) приказ основних вредности и природних богатстава заштићеног природног
добра и њихових главних корисника; 
           
 3) приоритетне задатке на чувању и одржавању заштићеног природног добра,
праћењу стања, биолошкој и техничкој заштити морфолошких и хидролошких
вредности, као и на очувању квалитета вода, ваздуха, земљишта и других чинилаца
животне средине; 
           
 4) задатке за развој туризма и рекреације, уређења предела и изградње
објеката у функцији заштићеног природног добра; 
           
 5) приоритетне научноистраживачке и образовне задатке; 
           
 6) приоритетне задатке на приказивању вредности заштићеног природног
добра; 
           
 7) врсту и садржај документације за спровођење циљева и задатака на
праћењу, очувању и унапређењу стања природних вредности, одрживог коришћења тих
вредности у научне, образовне, рекреативне и друге сврхе; 
           
 8) преглед постојеће и потребне планске, урбанистичке и друге
документације за спровођење уређивачких и развојних циљева и задатака; 
           
 9) задатке на успостављању партнерских односа са месним становништвом,
јавним предузећима за газдовање и управљање природним ресурсима и другим
власницима и корисницима непокретности; 
           
 10) динамику и субјекте реализације програмских задатака; 
           
 11) средства потребна за реализацију програма управљања и начин њиховог
обезбеђења. 
           
 На програм управљања из става 1. овог члана, на који су претходно
прибављена мишљења министарстава надлежних за послове науке, просвете, туризма,
пољопривреде, шумарства, водопривреде и финансија, сагласност даје министарство
надлежно за послове заштите животне средине (у даљем тексту: Министарство). 
           
 Програм управљања из става 1. овог члана остварује се годишњим програмом
управљања. Годишњи програм управљања за наредну годину, заједно са извештајем о
остваривању програма у текућој години, старалац доставља Министарству до 15.
децембра. 
 
Члан 7. 

        Старалац је дужан да обезбеди унутрашњи ред и чување заштићеног природног
добра у складу са актом који доноси уз сагласност Министарства. 

Актом из става 1. овог члана утврђују се правила за спровођење прописаних
режима заштите, а нарочито: начин на који ће се понашати посетиоци, власници и
корисници непокретности при кретању, боравку и обављању делатности на
заштићеном природном добру; места, површине и објекти на којима се забрањује
или ограничава обављање одређених радњи, као и трајање тих мера; биљне и
животињске врсте које је забрањено уништавати, оштећивати и узнемиравати, као и
врсте чије је коришћење, односно брање, сакупљање и излов ограничено; начин
сарадње са физичким и правним лицима који по различитом основу користе или су
заинтересовани за коришћење заштићеног природног добра; услови заштите приликом
обављања научних истраживања и образовних активности; места и услови за
одлагање отпада; начин одржавања уредности и чистоће заштићеног подручја; начин
и организација чувања заштићеног природног добра, опрема и средства неопходна
за чување и одржавање. 

Правила одређена актом из става 1. овог члана и друге неопходне
информације за спровођење режима заштите, старалац је дужан да огласи и на
погодан начин учини доступним посетиоцима и корисницима.
 
Члан 8. 

         Средства за спровођење програма управљања Спомеником природе „Рипаљка”
обезбеђују се из прихода остварених обављањем делатности стараоца, из буџета
Републике Србије, од накнаде за коришћење заштићеног природног добра и из
других извора у складу са законом. 
 
Члан 9. 

         Програм управљања и годишњи програм управљања Спомеником природе
„Рипаљка” старалац ће донети у року од шест месеци од дана ступања на снагу ове
уредбе. 
 До доношења докумената из става 1. овог члана, старалац ће послове
заштите и развоја обављати према привременом програму управљања који ће донети
у року од 30 дана од дана ступања на снагу ове уредбе, уз сагласност
Министарства. 
 Старалац ће у року од шест месеци од дана ступања на снагу ове уредбе, у
сарадњи са Републичким геодетским заводом и Заводом за заштиту природе Србије,
идентификовати границе Споменика природе „Рипаљка” на терену и катастарском
плану.
 
Члан 10. 

         Планови уређења простора, шумске, ловне, водопривредне, пољопривредне и
друге основе и други програми који обухватају заштићено природно добро
усагласиће се са Просторним планом Републике Србије и програмом управљања из
члана 6. став 1. ове уредбе. 
 
Члан 11.

         Ова
уредба ступа на снагу осмог дана од дана објављивања у „Службеном гласнику
Републике Србије”. 

             05
број 110-1999/2009 
           
 У Београду, 9. априла 2009. године 
           
 Влада 
           
 Први потпредседник Владе – 
           
 заменик председника Владе, 
           
 Ивица Дачић, с.р. 
           
  
           
  
           
 
ОПИС ГРАНИЦЕ 
СПОМЕНИКА
ПРИРОДЕ „РИПАЉКА”

              

Граница Споменика природе „Рипаљка” почиње у кориту реке Градашнице,
катастарска парцела број 4726 (у даљем тексту к.п. бр.) територија општине
Сокобања, катастарска општина Сокобања, 210 метара низводно од водопада
Рипаљка. Од тог места граница иде у правцу севера и сече к.п. бр. 3963 у правој
линији на дужини 200 метара, долази до шумског пута и затим иде генералним
правцем према југу западном ивицом тог пута дуж међа к.п.бр. 3983, 3984, 3996,
3995/1 и 3995/2. Граница затим сече локални пут к.п. бр. 3994 и наставља у
правцу југа западном ивицом шумског пута дуж међа к.п. бр. 3993, 3992, 4004 и
међом к.п. бр. 4005 на дужини 30 метара, а затим скреће полукружно прво према
западу, а затим према северу обухватајући извор Градашнице и водопад Малу
Рипаљку при чему сече к.п. бр. 4005 на дужини 60 метара, од шумског пута до
међе к.п. бр. 4004, наставља у правцу севера међом к.п. бр. 4004 на дужини 20
метара до међе к.п. бр. 4726 коју лучно сече у правцу севера на дужини 150
метара до локалног пута 4003/2. Од овог места граница оштро савија према истоку
пратећи јужну ивицу поменутог локалног пута на дужини 50 метара, затим скреће
према северу и сече к.п. бр. 4002 на дужини 80 метара, онда сече к.п. бр. 3998
на дужини десет метара, скреће према северозападу међом к.п. бр. 3999 на дужини
25 метара, а затим скреће према североистоку на дужини 20 метара међом к.п. бр
3999. Граница даље пресеца поток, скреће поново према северозападу и иде дуж
међе к.п. бр. 4000, а затим сече ту парцелу на дужини 115 метара до границе
к.п. бр. 4012 
и 4011, наставља границом наведених парцела у правцу
северозапада на дужини 130 метара, скреће према северу, сече к.п. бр. 4011 на
дужини 15 метара и долази до почетне тачке у кориту реке Градашнице.