Редакцијски пречишћен текст
 
 
 
На основу члана 168. став 2, члана 184. став 1. и члана 200. 
став 1, а у вези са чланом 241. и чланом 262. став 1. тачка 1, Закона о тржишту 
капитала („Службени гласник РС”, број 31/2011),
Комисија за хартије од вредности доноси
 
 
ПРАВИЛНИК
о организационим захтевима за пружање 
инвестиционих услуга и обављање инвестиционих 
активности и додатних услуга
"Службени гласник РС", бр. 89 од 25. новембра 2011, 44 од 
1. маја 2012, 94 од 30. октобра 2013, 
3 од 15. јануара 2016.
 
 
I. ОПШТЕ ОДРЕДБЕ 
 
Члан 1. 
(1) Овим правилником се уређују организациони захтеви које је инвестиционо 
друштво дужно да испуњава ради осигурања правилног и ефикасног пословања и 
свођења ризика на најмању могућу меру, приликом пружања инвестиционих и додатних 
услуга и обављањa инвестиционих активности (у даљем тексту: услуге), а нарочито:
1. општи организациони захтеви;
2. заштита имовине клијената инвестиционог друштва; 
3. поверавање услуга и пословних процеса; 
4. личне трансакције; 
5. мере за спречавање сукоба интереса;
6. вођење и чување пословне документације;
7. послови надзора:
– послови интерне контроле,
– управљање ризицима,
– интерна ревизија; 
8. извештавање инвестиционог друштва.
(2) Одредбе овог правилника се сходно примењују и на друштва за управљање 
инвестиционим фондовима која обављају инвестиционе услуге у случајевима 
прописаним Законом о тржишту капитала. 
 
Члан 2.
Изрази који се користе у овом правилнику имају следеће значење: 
1. Комисија је Комисија за хартије од вредности;

2. Закон је Закон о тржишту капитала („Службени 
гласник РС”, број 31/2011); 
3. Релевантни прописи су Закон, правилници донети 
на основу Закона и други прописи које су инвестициона друштва дужна да 
примењују;
4. Централни регистар је Централни регистар, депо 
и клиринг хартија од вредности;
5. Инвестиционо друштво је
брокерско дилерско друштво, 
односно овлашћена банка;
6. Мали клијент је клијент дефинисан Правилником 
о правилима понашања инвестиционог друштва приликом пружања услуга;
7. Трансакције финансирања хартија од вредности 
су трансакције дефинисане Правилником о правилима понашања инвестиционог друштва 
приликом пружања услуга;
8. Лична трансакција је трансакција са 
финансијским инструментом коју изврши релевантно лице делујући ван делокруга 
активности које обавља као релевантно лице или која је извршена за рачун 
релевантног лица, лица са којим је релевантно лице у родбинској вези или са 
којим је блиско повезано у смислу Закона или лица чији је однос са релевантним 
лицем такве природе да релевантно лице има непосредан или посредан материјални 
интерес од резултата трансакције, а који није провизија или накнада за извршење 
трансакције;
9. Релевантно лице у односу на инвестиционо друштво
је: 
– лице са власничким учешћем у инвестиционом друштву,
– лице на руководећој позицији у инвестиционом друштву (директор, чланови 
одбора директора, надзорног одбора),
– запослено лице у инвестиционом друштву, 
– свакo другo физичкo лице које је ангажовано од стране инвестиционог друштва 
за пружање услуга из његове надлежности;
10. Лице са којим је релевантно лице у односима блиске 
повезаности је: 
– брачни, односно ванбрачни друг релевантног лица,
– потомци и преци у правој линији неограничено,
– сродник до трећег степена сродства, у побочној линији, укључујући и 
сродство по тазбини,
– усвојилац и усвојеници и потомци усвојеника,
– старалац и штићеници и потомци штићеника,
– свако другo лице које је са релевантним лицем провело у заједничком 
домаћинству најмање годину дана од датума предметне личне трансакције;
11. Послови интерне контроле су послови праћења 
усклађености пословања инвестиционог друштва са релевантним прописима;
12. Руководилац је члан управе који има 
сагласност Комисије.
 
Члан 3. 
(1) Обрасци који се наводе у овом правилнику се објављују на интернет 
страници Комисије.
(2) Обрасци и обавештења се достављају Комисији у електронском, односно 
писаном облику и морају бити попуњени уредно, читљиво и без накнадног 
преправљања.
 
II. ОПШТИ ОРГАНИЗАЦИОНИ ЗАХТЕВИ ЗА ОБАВЉАЊЕ 
ПОСЛОВА ИНВЕСТИЦИОНОГ ДРУШТВА
 
Општи организациони захтеви 
 
Члан 4. 
(1) Инвестиционо друштво је дужно да пропише и примењује:
1. организациону шему из које је видљив начин доношења одлука, одговорности 
за те одлуке и начин извештавања;
2. да обезбеди да су сва релевантна лица упозната са свим процедурама која су 
дужна да примењују;
3. да успостави, примењује и редовно ажурира одговарајући систем интерне 
контроле који обезбеђује поштовање интерних одлука и процедура на свим нивоима 
управљања инвестиционог друштва.
(2) Инвестиционо друштво је дужно да уредно чува одговарајуће евиденције и 
документацију о интерној организацији и пословању инвестиционог друштва. 
 
Пословни простор
 
Члан 5. 
Инвестиционо друштво је дужно да обезбеди:
1. адекватан пословни простор у којима ће обављати делатности за које му је 
дата дозвола; 
2. техничку, односно физичку заштиту просторија, опреме и документације.
 
Члан 6. 
(1) Инвестиционо друштво је дужно да услуге обавља у оквиру засебних 
организационих јединица.
(2) Изузетно од става 1. овог члана, друштво може, у оквиру исте 
организационе јединице, да обавља услуге:
1. понуде и продаје финансијских инструмената са и без обавезе откупа (агент 
и покровитељ емисије);
2. инвестиционог саветовања и управљања портфолиом, ако је друштво својим 
интерним политикама регулисало спречавање сукоба интереса.
(3) Извршење дилерских налога се може спроводити у оквиру организационе 
јединице која се бави извршењем налога за рачун клијента само уколико:
1. се одлука о дилерском трговању не доноси у оквиру те организационе 
јединице и
2. дилерско трговање није доминантна инвестициона услуга друштва (приходи по 
основу те услуге су мањи од 20% укупних прихода).
 
Кадровска оспособљеност
 
Члан 7. 
(1) Запослени у инвестиционом друштву мора имати одговарајуће квалификације, 
знање и искуство потребне за квалитетно обављање услуга које инвестиционо 
друштво пружа. 
(2) Инвестиционо друштво је дужно да има најмање два лица запослена са пуним 
радним временом која имају дозволу Комисије за обављање послова брокера, 
инвестиционог саветника или портфолио менаџера, с тим што:
1. за пружање услуга пријема и преноса налога, извршења налога за рачун 
клијента, трговања за сопствени рачун, покровитељства у вези са понудом и 
продајом финансијских инструмената са и без обавезе откупа, инвестиционо 
друштво мора имати запослено лице са дозволом Комисије за обављање послова 
брокера;
2. за пружање услуга инвестиционог саветовања, инвестиционо друштво мора 
имати запослено лице са дозволом Комисије за обављање тих послова;
3. за пружање услуга управљања портфолиом, инвестиционо друштво мора имати 
запослено лице са дозволом Комисије за обављање тих послова.
(3) Изузетно од става 1. тач. 2. и 3. овог члана, инвестиционо друштво које 
пружа услуге инвестиционог саветовања и управљања портфолиом може да има једно 
лице које има дозволу за обављање послова инвестиционог саветника и портфолио 
менаџера.
(4) Друштво за управљање које обавља послове инвестиционог саветовања и 
управљања портфолиом је дужно да испуњава услове прописане овим чланом, поред 
оних којих су прописани Законом о инвестиционим фондовима. 
 
Информациони системи
 
Члан 8.
(1) Информациони систем инвестиционог друштва мора бити адекватан, с обзиром 
на обим и сложеност услуга које друштво обавља.
(2) Инвестиционо друштво је дужно да обезбеди ефикасну контролу и заштиту 
информационих система, који морају да обезбеђују сигурност, потпуност и тајност 
података, а нарочито:
1. заштиту хардвера и софтвера од неовлашћеног приступа подацима и то 
детаљним надзором (процедуре за регистровање, анализу и контролу сваке 
активности у систему), контролом приступа преко доделе овлашћења и ауторизације 
корисника;
2. адекватну обуку запослених у вези са коришћењем тог система и процедурама 
које су утврђене за његову заштиту;
3. да само овлашћена лица, о којима инвестиционо друштво води посебну 
евиденцију, имају приступ информационом систему и могућност уноса, измене и 
употребе података;
4. да свако лице које има приступ радној станици мора да има корисничко име и 
шифру и доступност само функцијама које су неопходне за вршење посла тог лица, с 
тим да једно корисничко име и шифру може да користи само једно лице;
5. да се у информационе системе уносе само подаци који су одобрени на начин 
утврђен актима друштва;
6. да су у информационе системе унети сви подаци чији је унос одобрен;
7. да се редовно врши провера тачности унетих података.
(3) Изводи из инфомационих система инвестиционог друштва морају да носе датум 
и време састављања и оверу овлашћеног лица.
 
Мере за обезбеђивање континуитета пословања
 
Члан 9.
(1) Инвестиционо друштво је дужно да донесе, примењује и редовно ажурира мере 
које ће осигурати континуитет пословања информационог система, а нарочито:
1. заштиту система хардверским и софтверским решењима, поузданим системима за 
непрекидно напајање, резервним телекомуникационим везама и уређајима;
2. поузданост информационог система:
– формирањем истовремено дуплих података на серверима и обезбеђењем резервног 
сервера,
– сачињавањем најмање две копије података на крају сваког радног дана, при 
чему се једна копија чува у службеним просторијама, а друга копија на другој 
локацији. 
(2) Инвестиционо друштво је дужно да донесе, примењује и редовно ажурира мере 
које ће осигурати континуитет пословања у ванредним околностима, а које укључују 
благовремено успостављање функција и приступа информацијама и благовремени 
наставак пружања услуга ако, у ванредним околностима, није могуће несметано 
пословање.
 
Рачуноводствене процедуре
 
Члан 10.
(1) Инвестиционо друштво је дужно да пропише, примењује и редовно ажурира 
рачуноводствене процедуре које омогућавају благовремено достављање финансијских 
извештаја, а који одражавају истинит и веран приказ финансијске ситуације 
друштва и који су у складу са важећим рачуноводственим стандардима и правилима.

(2) Инвестиционо друштво је дужно да вођење пословних књига и састављање 
финансијских извештаја, спроводи у складу са Законом и законом којим се уређује 
рачуноводство. 
 
Члан 11. 
Инвестиционо друштво је дужно да редовно прати и, по потреби, ажурира и 
унапређује системе пословања, унутрашње контроле и политике и поступке прописане 
овим делом правилника о општим организационим захтевима. 
 
Поступање по притужбама клијената 
 
Члан 12. 
(1) Инвестиционо друштво је дужно да успостави, примењује и редовно ажурира 
ефикасне и транспарентне процедуре за прихватљиво и ажурно поступање друштва по 
притужбама малих клијената.
(2) Инвестиционо друштво је дужно да чува документацију о свим притужбама и 
мерама које су на основу њих предузете, на начин и у роковима прописаним овим 
правилником. 
 
III. ЗАШТИТА ИМОВИНЕ КЛИЈЕНАТА
 
Заштита финансијских инструмената и новчаних средстава клијената
 
Члан 13.
(1) Ради заштите права својих клијената, инвестиционо друштво које има 
дозволу Комисије да држи финансијске инструменте, односно новчана средства 
клијената је дужно да:
1. евиденције, рачуне и кореспонденције у вези са њима: 
– води прецизно и тачно,
– редовно усклађује са евиденцијама и рачунима трећих лица која држе имовину 
клијената,
– води на начин да у сваком моменту и одмах може разликовати имовину једног 
клијента од имовине осталих клијената и имовине самог друштва;
2. предузима мере којима се обезбеђује да се:
– његов рачун финансијских инструмената код Централног регистра води одвојено 
од финансијских инструмената његових клијената,
– сва новчана средства клијената депонована у кредитној институцији која је 
члан Централног регистра држе на рачуну или рачунима који се разликују од рачуна 
који се користе за држање средстава инвестиционог друштва;
3. донесе мере којима се оперативни ризик од губитка или смањења имовине 
клијената, односно права у вези са том имовином, своди на најмању могућу меру.
(2) Став 1. овог члана се примењује и у случајевима када инвестиционо друштво 
средства клијената води на збирном рачуну.
 
Поступање са финансијским инструментима клијената
 
Члан 14.
(1) Инвестиционо друштво је дужно да финансијске инструменте са рачуна 
клијента користи само на основу налога клијента.
(2) Инвестиционо друштво не сме да:
1. залаже или отуђује финансијске инструменте у власништву клијента без 
његовог претходног писменог овлашћења;
2. купује, продаје или позајмљује финансијске инструменте по основу уговора о 
управљању финансијским инструментима искључиво ради наплате провизије или друге 
накнаде;
3. користи финансијске инструменте клијента за плаћање својих обавеза, као и 
обавеза других клијената.
 
Депоновање финансијских инструмената клијената 
у иностранству
 
Члан 15. 
(1) При избору иностраног депозитара на чијим ће рачунима држати финансијске 
инструменте својих клијената, инвестиционо друштво је дужно да води рачуна: 
1. о стручности и тржишном угледу депозитара;
2. да депозитар подлеже прописима који у тој држави регулишу чување 
финансијских инструмента за рачун другог лица;
3. да периодично преиспитује избор депозитара и договорене аранжмане за 
држање и чување финансијских инструмената клијента. 
(2) Изузетно од става 1. тачка 2. овог члана, инвестиционо друштво може да 
депонује финансијске инструменте клијента код депозитара у земљи у којој држање 
и чување финансијских инструмената за рачун другог лица нису посебно регулисани, 
само уколико је испуњен један од следећих услова:
1. природа финансијског инструмента или инвестиционе услуге повезане са 
наведеним инструментом захтевају депоновање код депозитара у тој држави;
2. професионални клијент писаним путем захтева од инвестиционог друштва 
депоновање својих финансијских инструмената код депозитара у тој држави. 
 
Коришћење финансијских инструмената клијената
 
Члан 16.
(1) Инвестиционо друштво може да приступи трансакцијама финансирања хартија 
од вредности у вези са финансијским инструментима које држи за клијента или да 
на други начин користи те финансијске инструменте, само уколико се инструменти 
користе под тачно одређеним условима на које је клијент дао сагласност, при чему 
мали клијент мора дати писану сагласност. 
(2) Инвестиционо друштво може да користи финансијске инструменте других 
клијената које друштво држи на збирном рачуну, у трансакцијама којима се 
финансирају хартије од вредности или у друге сврхе, само ако су, поред услова из 
става 1. овог члана испуњени и следећи услови: 
1. сваки од клијената чији се финансијски инструменти држе на збирном рачуну 
је дао изричиту претходну сагласност за коришћење његових инструмената под тачно 
одређеним условима;
2. инвестиционо друштво мора да успостави систем контроле који обезбеђује да 
се користе искључиво финансијски инструменти клијената који су дали изричиту 
претходну сагласност, у складу са ставом 2. тачка 1. овог члана.
(3) Инвестиционо друштво је дужно да води евиденцију о: 
1. појединостима у вези са клијентом по чијим инструкцијама је коришћење 
финансијских инструмената било спроведено; 
2. количини коришћених финансијских инструмената, разврстаној по клијентима 
који су дали претходну сугласност за коришћење њихових финансијских 
инструмената. 
(4) Подаци из става 3. овог члана морају бити вођени на начин који 
омогућавају правичну расподелу могућих губитака. 
 
Поступање са новчаним средствима клијената
 
Члан 17.
(1) Инвестиционо друштво које има дозволу Комисије да води новац клијената је 
дужно да код кредитне институције – члана Централног регистра отвори новчани 
рачун клијената који је одвојен од новчаног рачуна друштва. 
(2) Инвестиционо друштво је дужно да обезбеди да се средства са новчаног 
рачуна клијента:
1. користе само за плаћање обавеза у вези са услугама које обавља за 
клијента;
2. не користе за плаћање обавеза другог клијента;
3. не користе за плаћање обавеза инвестиционог друштва. 
(3) Инвестиционо друштво које новац клијената депонује код банке у 
иностранству је дужно да сходно примењује одредбе члана 15. овог правилника.
 
IV. ПОВЕРАВАЊЕ УСЛУГА И ПОСЛОВНИХ ПРОЦЕСА
 
Члан 18.
(1) Инвестиционо друштво може другом лицу поверити послове који се односе на:
1. промоцију његових услуга;
2. давање инвестиционих препорука;
3. пријем и пренос налога.
(2) Инвестиционо друштво које поверава административне послове неопходне за 
непрекидно и уредно пословање друштва, дужно је да примењује одредбе овог 
правилника којима се прописује поверавање услуга и пословних процеса.
 
Члан 19.
(1) У случају поверавања послова, инвестиционо друштво је дужно да:
1. води рачуна о томе да пружалац услуге има знање, способност, средства и 
потребна одобрења за професионално обављање поверених послова;
2. са пружаоцем услуга закључи писани уговор којим се регулишу међусобна 
права и обавезе, а нарочито обавезе пружаоца услуге да:
– чува поверљиве информације у вези са инвестиционим друштвом и његовим 
клијентима,
– на одговарајући начин надзире извршавање поверених послова,
– на адекватан начин управља ризицима повезаним са повереним пословима,
– води евиденцију о личним трансакцијама и да је дужно да, на захтев 
инвестиционог друштва, исту достави;
– благовремено извештава инвестиционо друштво о свим околностима које могу 
утицати на ефикасно обављање поверених послова у складу са релевантним 
прописима,
– у потпуности сарађује са ревизорима и Комисијом или другим надлежним телима 
у вези са повереним пословима;
3. утврди методе за процену ефикасности пружаоца услуга у вези са повереним 
пословима и предузима примерене мере ако процењује да пружалац услуге није у 
могућности да поверене послове пружа ефикасно и у складу с релевантним 
прописима;
4. заједно са пружаоцем услуга, када је то потребно, а с обзиром на врсту 
посла која је поверена пружаоцу услуга, изради, примењује и редовно ажурира 
резервни план за повраћај информација у случају пада главног система и 
периодично тестирање;
5. обезбеди да раскид уговора о поверавању послова не утиче негативно на 
континуитет и квалитет услуга које инвестиционо друштво пружа својим клијентима;

6. предузме и друге мере како би се избегли други ризици и обезбедило да се 
поверавањем послова не угрожава у значајној мери квалитет унутрашње контроле и 
спровођење надзора над пословањем друштва у складу са релевантним прописима.
(2) Када инвестиционо друштво поверава послове другом лицу, оно и даље у 
потпуности одговара за поштовање одредаба релевантних прописа. 
 
Члан 20.
Инвестиционо друштво је дужно да води рачуна да поверавање послова другом 
лицу не сме да има за последицу: 
1. промену услова под којима је инвестиционо друштву дата дозвола за рад; 
2. пренос одговорности руководиоца инвестиционог друштва на другa лица;
3. промену односа и обавеза инвестиционог друштва према клијентима;
4. стварање непотребних додатних пословних ризика;
5. нарушавање квалитета унутрашње контроле;
6. нарушавање могућности спровођења надзора над пословањем друштва у складу 
са релевантним прописима.
 
Члан 21.
(1) Инвестиционо друштво је дужно да обавести Комисију о поверавању послова у 
року од седам дана од закључења уговора. 
(2) Инвестиционо друштво је дужно да, на захтев и у року који одреди 
Комисија, достави сву документацију и информације везане за поверавање послова.

 
V. ЛИЧНЕ ТРАНСАКЦИЈЕ 
 
Члан 22. 
Инвестиционо друштво је дужно да забрани релевантном лицу да обавља следеће 
активности:
1. да закључује личне трансакције уколико:
– то укључује злоупотребу или откривање инсајдерских или других поверљивих 
информација који се односе на клијента или трансакције с клијентом или за рачун 
клијента, 
– је закључивање такве трансакције у сукобу или је вероватно да ће доћи у 
сукоб са обавезама инвестиционог друштва;
2. да саветује или наговара друго лице на закључивање трансакције са 
финансијским инструментима, на начин који прелази овлашћења релевантног лица или 
није прописан уговором о пружању услуга;
3. да открива другом лицу било које информације или мишљења, осим у оквиру 
редовног овлашћења или у оквиру уговора о пружању услуга, ако релевантно лице 
зна, или би требало знати, да ће такво поступање утицати на то друго лице да:

– закључи трансакцију с финансијским инструментима, 
– саветује или наговара треће лице на закључивање такве трансакције. 
 
Члан 23. 
(1) Инвестиционо друштво је дужно да донесе, примењује и редовно ажурира 
одговарајуће мере којима се спречава предузимање забрањених активности, које су 
утврђене овим правилником, од стране релевантног лица које:
1. учествује у активностима које могу довести до сукоба интереса или 
2. на основу активности коју обавља у име, односно за рачун инвестиционог 
друштва, има приступ инсајдерским или другим поверљивим информацијама које се 
односе на клијента или на трансакције са клијентом или за рачун клијента.
(2) Инвестиционо друштво је дужно да обезбеди да: 
1. су сва релевантна лица инвестиционог друштва упозната са забрањеним 
активностима и мерама друштва у вези са личним трансакцијама и одговарајућим 
обавештавањима;
2. је одмах обавештено о свим личним трансакцијама;
3. када поверава послове другом лицу, пружалац услуга води евиденцију личних 
трансакција релевантних лица пружаоца услуге и да, на захтев, одмах достави 
инвестиционом друштву информације о личним трансакцијама; 
4. се воде евиденције о свим личним трансакцијама, а које морају укључивати 
сва одобрења или забране у вези са личним трансакцијама. 
 
Изузеци
 
Члан 24.
(1) Одредбе овог правилника о личним трансакцијама се не односе на: 
1. трансакције које су извршене у оквиру услуге управљања портфолиом 
релевантног лица, уколико између тог лица и оног које је овлашћено да управља 
портфолиом не постоји претходна комуникација у вези са том трансакцијом;
2. личне трансакције са инвестиционим јединицама у отвореним инвестиционим 
фондовима уколико релевантно лице и свако друго лице, за чији рачун је 
трансакција извршена, није укључено у управљање наведеним субјектом. 
(2) Став 1. овог члана се односи и на лица са којима је релевантно лице у 
родбинској вези или са којим је блиско повезано.
 
VI. СУКОБ ИНТЕРЕСА
 
Члан 25.
Инвестиционо друштво је дужно да своје пословање организује тако да на 
најмању могућу меру сведе сукобе интереса чије постојање може штетити интересима 
клијента, а који се могу јавити приликом пружања услуга између:
1. интереса инвестиционог друштва, релевантног лица и свих лица блиско 
повезаних са њима, с једне стране, и интереса клијента друштва, с друге стране;

2. интереса клијената инвестиционог друштва међусобно.
 
Члан 26.
Инвестиционо друштво је дужно да, приликом утврђивања сукоба интереса која 
могу штетити интересима клијената, оцени да ли друштво, релевантна лица или лица 
која су блиско повезана са њима, услед пружања услуга или из других разлога:
1. могу да остваре финансијску добит или избегну финансијски губитак на штету 
клијента; 
2. имају интерес или корист од резултата услуге пружене клијенту или 
трансакције извршене за рачун клијента, а који се разликују од интереса 
клијента;
3. имају финансијски или неки други мотив који одговара интересима другог 
клијента или групе клијената на штету интереса клијента;
4. обављају исту делатност као и клијент.
 
Политика управљања сукобом интереса
 
Члан 27.
(1) Инвестиционо друштво је дужно да, сразмерно природи, обиму и сложености 
послова које обавља донесе, примењује и редовно ажурира ефикасну политику 
управљања сукобом интереса.
(2) Политика из става 1. овог члана садржи: 
1. утврђене околности које представљају или могу довести до сукоба интереса 
на штету једног или више клијената, а у вези са појединачном услугом пруженoм од 
стране или за инвестиционо друштво; 
2. када је инвестиционог друштво члан групе, све околности које су познате 
друштву или су му морале бити познате, а које могу довести до сукоба интереса 
који произлази из структуре и пословних активности других чланова групе;
3. процедуре и мере које је инвестиционо друштво дужно да примењује ради 
управљања сукобима интереса који могу бити на штету једног или више клијената.
 
Члан 28.
Процедуре и мере за управљање сукобима интереса морају да:
1. спречавају или онемогућавају било ком лицу да непримерено утиче на начин 
на који релевантна лица пружају инвестиционе услуге;
2. елиминишу сваку непосредну повезаност између примања релевантних лица која 
су већим делом укључена у једну пословну активност и примања или добити које 
остварују друга релевантна лица која су већим делом укључена у другу пословну 
активност, уколико до сукоба интереса може доћи у вези са тим активностима; 
3. спречавају или обезбеђују контролисану размену информација између 
релевантних лица уколико би размена информација могла наштетити интересима 
једног или више клијената;
4. спречавају или обезбеђују надзор истовременог или узастопног учествовања 
релевантних лица у различитим услугама, уколико би такво учествовање могло да 
има негативан утицај на управљање сукобом интереса;
5. обезбеђују одвојени надзор над релевантним лицима чија примарна функција 
укључује пословне активности за клијента или пружање услуга клијентима чији 
интереси могу доћи у сукоб или која на други начин заступају различите интересе 
који могу бити у сукобу, укључујући и интересе самог инвестиционог друштва.
 
Члан 29.
(1) Инвестиционо друштво је дужно да, пре пружања услуге, клијента упозна са 
могућим врстама и изворима сукоба интереса. 
(2) Обавештење из става 1. овог члана мора да садржи, узимајући у обзир 
разврставање клијената, довољно информација на основу којих ће клијент бити у 
могућности да донесе одлуке у вези са услугама у оквиру којих се појављује сукоб 
интереса.
 
Чување података о услугама у којима се јавља сукоб интереса 
 
Члан 30. 
Инвестиционо друштво је дужно да чува и редовно ажурира информације о 
услугама које је обавило у име или за рачун инвестиционог друштва, а у којима се 
појавио сукоб интереса који може имати штетне последице за интересе једног или 
више клијената или се, у случају послова који су у току, може појавити. 
 
VII. ВОЂЕЊЕ И ЧУВАЊЕ ПОСЛОВНЕ ДОКУМЕНТАЦИЈЕ 
 
Вођење пословне евиденције
 
Члан 31.
(1) Инвестиционо друштво је дужно да води електронску евиденцију и 
документацију о свим услугама и трансакцијама које је извршило на начин којим је 
могуће спроводити надзор пословања инвестиционог друштва, а нарочито надзор 
поштовања његових обавеза према клијентима. 
(2) Инвестиционо друштво је дужно да: 
1. обезбеди ажурност евиденција;
2. могућност провере тока појединог посла у сваком тренутку;
3. одвојеност документације о пословању са појединим клијентима од 
документације о пословању са другим клијентима и документације о сопственом 
пословању;
4. обезбеди заштиту од неовлашћеног приступа и могућих губитака;
5. да, у случају када се трансакције извршавају у име клијента, евиденције 
садрже све податке и појединости у вези са идентитетом клијента, као и податке 
прописане законом којим се уређује спречавање прања новца и финансирања 
тероризма.
 
Рокови чувања евиденција и пословне документације
 
Члан 32.
(1) Инвестиционо друштво је дужно да, сву документацију и евиденције о свим 
услугама и трансакцијама које је извршило за сопствени рачун или у име клијента, 
чува најмање пет година након истека пословне године на коју се ти подаци 
односе.
(2) Пословну документацију у којој су уређена међусобна права и обавезе 
инвестиционог друштва и клијента, инвестиционо друштво је дужно да чува најмање 
пет година по истеку пословне године у којој је раскинут уговорни однос с 
клијентом, односно у којој је инвестиционо друштво на други начин престало да 
пружа услуге клијенту. 
(3) Инвестиционо друштво је дужно да чува евиденције и пословну документацију 
у року дужем од оног прописаног ставовима 1. и 2. овог члана, уколико је то 
потребно ради окончања надзора, односно судског спора. 
 
Члан 33.
(1) Инвестиционо друштво је дужно да, евиденције и документацију о свим 
услугама и трансакцијама које је извршило, чува на на начин којим: 
1. се Комисији омогућује да може одмах да им приступи у сваком тренутку, као 
и да реконструише све кључне фазе обраде сваке трансакције;
2. се омогућује лако утврђивање свих измена, односно садржаја документације и 
евиденција пре таквих корекција;
3. се онемогућава свака манипулација документацијом и евиденцијама.
(2) Инвестиционо друштво, које пружа услуге на основу налога датог телефоном, 
телефаксом или електронским путем, је дужно да сачува изворни запис свих 
примљених и прихваћених налога, на начин да је могуће видети време примања и 
прихватања истих. 
(3) Инвестиционо друштво је дужно да сигурносне копије документације и 
евиденције чува ван својих пословних просторија на начин и у роковима прописаним 
овим правилником.
 
Члан 34.
Инвестиционо друштво 
је дужно да након доношења решења о одузимању дозволе за обављање делатности и 
брисања из Регистра инвестиционих друштава, обезбеди чување документације у 
роковима прописаним чланом 32. овог правилника.*

*Службени гласник РС, број 44/2012

 
VIII. ПОСЛОВИ НАДЗОРА 
 
Послови интерне контроле
 
Члан 35.
(1) Инвестиционо друштво је дужно да успостави трајну, ефикасну и независну 
функцију која се бави пословима интерне контроле која је задужена за: 
1. праћење и редовну процену примерености и ефикасности мера и поступака 
које:
– је инвестиционо друштво донело ради минимизирања ризика неусклађености 
пословања друштва са релевантним прописима, као и других повезаних ризика; 
– инвестиционо друштво предузима у вези са уоченим пропустима друштва у 
поштовању и придржавању обавеза утврђених релевантним прописима;
2. саветовање управе и других релевантних лица о начину примене релевантних 
прописа. 
(2) Да би функција из става 1. овог члана била независна, инвестиционо 
друштво је дужно да:
1. именује лице одговорно за послове интерне контроле и извештавање 
руководиоца;
2. обезбеди да лица укључена у послове интерне контроле не буду укључена у 
обављање услуга или активности које надзиру;
3. обезбеди да начин одређивања плата интерних контролора не умањује нити је 
вероватно да би могао умањивати њихову објективност;
4. обезбеди да интерни контролори имају довољно знања и искуства, адекватна 
средства и овлашћења.
 
Изузеци
 
Члан 36.
Комисија може ослободити инвестиционо друштво од обавезе испуњења услова из 
члана 35. став 2. тач. 2. и 3. овог правилника уколико друштво докаже да:
1. наведене обавезе нису неопходне с обзиром на врсту, обим и сложеност 
пословања друштва;
2. функција која се бави пословима интерне контроле може да, и након такве 
одлуке Комисије, обезбеди поштовање обавеза прописаних чланом 35. овог 
правилника.
 
Управљање ризицима
 
Члан 37. 
(1) Брокерско-дилерско* друштво
је дужно да успостави, примењује и редовно ажурира 
системе управљања ризицима сразмерно врсти, обиму и сложености 
пословања друштва.
(2) Системи из става 1. овог члана морају укључивати:
1. стратегије, политике, процедуре и мере управљања ризицима;
2. организациону шему са дефинисаним овлашћењима и одговорностима за 
управљање ризицима;
3. процес управљања ризицима;
4. ефикасан систем унутрашњих контрола. 
(3) Брокерско-дилерско* друштво
је дужно да прати и оцењује подобност, 
свеобухватност и ефикасност усвојених стратегија, политика и поступака управљања 
ризицима, као и примереност и ефикасност предвиђених мера у сврху отклањања 
могућих недостатака у стратегијама, политикама и поступцима управљања ризицима, 
укључујући и пропусте релевантних лица. 
*Службени гласник РС, број 
44/2012
 
Члан 38. 
На захтев брокерско-дилерског* 
друштва, Комисија може дати сагласност да се функција 
управљања ризицима обавља уз друге послове, уколико друштво докаже да 
успостављање независне функције управљања ризицима није неопходно с обзиром на 
врсту, обим и сложеност пословања друштва;
*Службени гласник РС, број 
44/2012
 
Интерна ревизија
 
Члан 39. 
(1) Инвестиционо друштво које има дозволу Комисије за чије добијање је 
прописан минимални капитал од 730.000 евра је дужно да успостави посебну и 
независну функцију интерне ревизије, која је задужена за: 
1. доношење, спровођење и ажурирање ревизијског плана како би се испитала и 
проценила подобност и ефикасност система, механизама и мера унутрашње контроле 
инвестиционог друштва;
2. давање препорука на основу резултата добијених поступањем у складу са 
тачком 1. овог става;
3. проверу усклађености са препорукама из тачке 2. овог става;
4. извештавање руководиоца.
(2) Инвестиционо друштво може послове из става 1. овог члана поверити другом 
лицу које не обавља истовремено послове екстерне ревизије финансијских извештаја 
друштва.
 
IX. ИЗВЕШТАВАЊЕ 
 
Дневни извештаји
 
Члан 40.
(1) Инвестиционо друштво је дужно да, најкасније до краја следећег радног 
дана, достави Комисији дневни извештај о свакој трансакцији извршеној на 
регулисаном тржишту, односно МТП, као и ван њега, који, нарочито, садржи следеће 
податке:
1. идентификациону ознаку финансијског инструмента 
(ИСИН број и ЦФИ код),*
2. јединствени идентификациони број трансакције који додељује инвестиционо 
друштво;
3. дан, време и место трговања;
4. да ли је трансакција извршена за сопствени рачун или за рачун клијента;
5. за трансакције на ОТЦ тржишту податке о другом 
инвестиционом друштву,*
6. ознаку куповине или продаје, са становишта инвестиционог друштва које 
подноси извештај;
7. количину продатих или купљених финансијских инструмената;
8. појединачну и укупну цену и ознаку валуте у којој је изражена цена.
(2) Комисија може захтевати додатне информације у циљу идентификације 
клијента за чији рачун је инвестиционо друштво извршило предметну трансакцију.
*Службени гласник РС, број 
44/2012
 
Месечни извештаји
 
Члан 41.
(1) Инвестиционо друштво је дужно да, најкасније до 15. дана у месецу за 
претходни месец, достави Комисији месечни извештај о пословању који, нарочито, 
садржи податке о:
1. промету финансијских инструмената;
2. оствареним приходима по услугама за које је друштву дата дозвола;
3. трансакцијама финансирања хартија од вредности и приходима оствареним по 
том основу;
4. броју клијената за које су извршене услуге.
(2) Брокерско-дилерско друштво је дужно да, у року који је прописан ставом 1. 
овог члана, достави Комисији и месечни извештај о адекватности капитала, 
изложености ризику и ликвидности, чија садржина је предмет регулисања посебног 
правилника.
 

Члан 41а*

(1) 
Брокерско-дилерско друштво је дужно да достави Комисији квартални извештај за 
претходни квартал, до 15. у месецу којим почиње текући квартал, а који најмање 
садржи податке о потраживањима и обавезама тог друштва.*

(2) Извештај из 
става 1. овог члана доставља се на обрасцу који је доступан на интернет страници 
Комисије.*
*Службени гласник РС, број 94/2013
 


Редован годишњи финансијски извештај и извештај о 
пословању*
*Службени гласник РС, број 3/2016
 

Члан 42.*

(1) Брокерско-дилерско друштво је дужно да, најкасније четири месеца 
након завршетка пословне године, достави Комисији:*

1. редован годишњи финансијски извештај,*

2. годишњи извештај о пословању,*

3. ревизорски извештај.*

(2) Редован годишњи финансијски извештај, годишњи извештај о пословању и 
ревизорски извештај састављају се у складу са Законом и законима којима се 
уређује рачуноводство и ревизија.*

(3) Уз годишњи извештај о пословању брокерско-дилерско друштво доставља 
и додатак том извештају који садржи податке прописане овим правилником за 
месечни извештај и податке о лицима која имају квалификовано учешће (са 
процентима за свако лице).*

(4) Брокерско-дилерско друштво је дужно да:*

1. обезбеди да ревизорски извештај садржи и мишљење о:*

– адекватности механизама и евентуалним слабостима унутрашње контроле 
друштва,*

– рачуноводственим процедурама за одређивање адекватности капитала,*

– управљању изложености ризицима и*

– адекватности мера заштите имовине клијената.*

2. Друштво за ревизију писаним путем упозори на обавезу из члана 202. 
Закона.*
*Службени гласник РС, број 
3/2016
 
Други извештаји
 
Члан 43.
Инвестиционо друштво које има дозволу да води новчане рачуне и рачуне 
финансијских инструмената клијената је дужно да Комисији доставља извештаје чија 
су садржина и рокови достављања предмет регулисања посебног правилника. 
 
Обавештавање о промени услова из дозволе
 
Члан 44.
(1) Инвестиционо друштво је дужно да, у року од осам дана од настанка 
промене, обавести Комисију о промени услова на основу којих је друштво добило 
дозволу за обављање делатности, као и о другим условима које то друштво мора да 
испуњава, а нарочито о условима који се односе на:
1. Законом прописани минимални износ капитала за обављање делатности;
2. упис промена у регистру привредних субјеката и Централном регистру;
3. наступање околности на основу којих Комисија повлачи сагласност на стицање 
квалификованог учешћа;
4. наступање околности на основу којих Комисија повлачи сагласност на избор 
члана управе;
5. Законом прописан минималан број лица са дозволом за обављање послова 
брокера, портфолио менаџера или инвестиционог саветника;
6. немогућност измирења доспелих новчаних обавеза.
(2) Изузетно од става 1. овог члана, на овлашћену банку се не примењује 
одредбе става 1. тач. 1. до 3. тог става.
(3) У случају промене пословног имена, инвестиционо друштво 
подноси Комисији захтев за давање сагласности на измене аката.
(4) Уз обавештење о промени седишта или адресе, инвестиционо друштво прилаже 
доказ да испуњава услове организационе оспособљености и техничке опремљености.
(5) Обавештење из овог члана садржи опис догађаја о ком се даје обавештење и 
датум његовог наступања.
 
Објава података о трговању
 
Члан 45.
(1) Инвестиционо друштво које закључује трансакције акцијама које су укључене 
у трговање на регулисано тржиште, односно МТП, дужно је да сходно примењује 
одредбе правилника који прописује транспарентност после трансакције за берзу.
(2) Подаци о трговању се сматрају објављеним уколико су доступни на један од 
следећих начина: 
1. путем интернет странице организатора тржишта који омогућава објављивање 
тих информација;
2. путем интернет странице инвестиционог друштва.
(3) Када се подаци објављују путем интернет странице инвестиционог друштва, 
оно је дужно да свима бесплатно омогући доступност информација. 
 
X. ЗАВРШНA ОДРЕДБA
 
Члан 46.
Овај правилник ступа на снагу осмог дана од дана објављивања у „Службеном 
гласнику Републике Србије”. 
 
Број 2/0-01-651/1-11
У Београду, 15. новембра 2011. године
Председник Комисије,
др Зоран Ћировић, с.р.