На основу члана 40. став 3. Закона о јавном дугу („Службени
гласник РС”, број 61/05),
Министар финансија доноси 
 
 
ПРАВИЛНИК
о облику и садржини извештаја
о контроли спровођења техничких и финансијских одредаба уговора о кредиту, односно
зајму за које је Република Србија дала гаранцију или контрагаранцију
“Службени
гласник РС”, број 1 од 9. јаунара 2006.
 
 
Члан 1.
Овим правилником уређује се облик и садржина извештаја о
контроли спровођења техничких и финансијских одредаба уговора о кредиту, односно
зајму за које је Република Србија дала гаранцију или контрагаранцију (у даљем тексту:
извештај о контроли).
 
Члан 2.
Извештај о контроли припрема јединица за управљање пројектом
(у даљем тексту: ЈУП), која се образује при кориснику кредита, односно зајма.
Извештај о контроли доставља се на Обрасцу КК – Извештај
о контроли уговора о кредиту, односно зајму за који је Република Србија дала гаранцију
или контрагаранцију, који је одштампан уз овај правилник и чини његов саставни део.
 
Члан 3.
Извештај о контроли из члана 2. овог правилника ЈУП доставља
Министарству финансија – Управи за трезор и надлежном министарству.
 
Члан 4.
Извештај о контроли доставља се сваких шест месеци, до коначне
отплате кредита, односно зајма, са подацима на дан 30. јуна и 31. децембра.
Рокови за достављање извештаја о контроли из става 1. овог
члана су:
1) до 15. јула за извештај о контроли који се доставља са
подацима на дан 30. јуна текуће године;
2) до 15. јануара текуће године за извештај о контроли који
се доставља са подацима на дан 31. децембра претходне године. 
Извештај о контроли доставља се и са подацима на дан коначне
отплате кредита, односно зајма, у року од 15 дана од дана коначне отплате кредита,
односно зајма.
 
Члан 5.
У Образац КК ЈУП уноси податке на следећи начин:
1) у заглавље Обрасца КК:
– у поље предвиђено за уношење података за корисника, уноси
се пун назив корисника кредита, односно зајма за који се извештај доставља,
– у поље предвиђено за податак на дан уноси се 30. јун или
31. децембар године за коју се извештај доставља, или датум коначне отплате кредита,
односно зајма;
2) у табелу Обрасца КК – I под ред. бр. 1–16: 
– у колону 3 уноси се ознака валуте у којој је уговорен
кредит, односно зајам,
– у колону 4 уноси се износ валуте у којој је уговорен кредит,
односно зајам,
– у колону 5 уноси се износ из колоне 4, прерачунат у евре
по средњем курсу Народне банке Србије на дан из тачке 1) алинеја 2. овог члана,
– у колону 6 уноси се износ динарске противвредности за
износ из колоне 4, прерачунат по средњем курсу Народне банке Србије на дан из тачке
1) алинеја 2. овог члана;
3) у табелу Обрасца КК – I под ред. бр. 9–16. уносе се тражени
подаци који се односе на план повлачења и отплате кредита, односно зајма и плаћања
провизије и осталих трошкова, у години за коју се доставља извештај (до 30. јуна
и од 30. јуна до 31. децембра), као и у наредне две године; 
4) у табелу Обрасца КК – 
II под ред. бр. 1. и 2. уносе се
тражени подаци за пројекат за који је кредит, односно зајам узет, при чему се подаци
под ред. бр. 1. у колоне 3–6. уносе на начин из тачке 2) овог члана. 
 
Члан 6.
Овај
правилник ступа на снагу осмог дана од дана објављивања у „Службеном гласнику Републике
Србије”.
  
Број 110-00-00498/2005-06
У Београду, 28. децембра
2005. године
Министар,
Млађан Динкић, с.р.