На основу члана 33. став 1. Закона о интегрисаном спречавању
и контроли загађивања животне средине („Службени гласник РС”, број 135/04) и члана
42. став 1. Закона о Влади („Службени гласник РС”, бр. 55/05, 71/05 – исправка,
101/07 и 65/08),
Влада доноси
 

	 
УРЕДБУ
о
утврђивању Програма динамике подношења захтева
за издавање интегрисане дозволе
„Службени
гласник РС”, број 108 од
25. новембра 2008.
 
 
Члан 1.
Овом уредбом утврђује се Програм динамике подношења захтева
за издавање интегрисане дозволе, који је одштампан уз ову уредбу и чини њен саставни
део. 
 
 Члан 2.
Програмом из члана 1. ове уредбе утврђују се рокови у оквиру
којих се подносе захтеви за издавање интегрисане дозволе, по врстама активности
и постројења. 
  
Члан 3.
Ова
уредба ступа на снагу осмог дана од дана објављивања у „Службеном гласнику Републике
Србије”.
 
05 број
110-4954/2008
У Београду, 20. новембра
2008. године

Влада 
Први потпредседник Владе
– 
заменик председника Владе,

Ивица Дачић, с.р.
 
 
 
ПРОГРАМ
ДИНАМИКЕ ПОДНОШЕЊА ЗАХТЕВА
ЗА ИЗДАВАЊЕ ИНТЕГРИСАНЕ ДОЗВОЛЕ
 
I. УВОД
 
Овим програмом утврђују се рокови у оквиру којих се подносе
захтеви за издавање интегрисане дозволе, по врстама активности и постројења, одређених
Уредбом о врстама активности и постројења за које се издаје интегрисана дозвола
(„Службени гласник РС”, број 84/05).
Оператер може поднети захтев за издавање интегрисане дозволе
и пре рока утврђеног овим програмом.
 
II. РОКОВИ У ОКВИРУ КОЈИХ
СЕ ПОДНОСЕ
ЗАХТЕВИ ЗА ИЗДАВАЊЕ ИНТЕГРИСАНЕ
ДОЗВОЛЕ
 
 
1. Децембар
2009. године – фебруар 2010. године
Индустрија минерала
– Постројења за производњу цементног клинкера у ротационим пећима, производног капацитета
који прелази 500 т дневно.
 
2. Март
2010. године – април 2010. године
Индустрија минерала
– Постројења за производњу креча у ротационим пећима, производног капацитета који
прелази 50 т дневно или у другим пећима, чији производни капацитет прелази 50 т
дневно.
 
3. Мај
2010. године – септембар 2010. године
Индустрија минерала:
1) постројења за израду
стакла, укључујући стаклена влакна, са капацитетом топљења који прелази 20 т дневно;
2) постројења за топљење
минералних материја, укључујући производњу минералних влакана, са капацитетом топљења
који прелази 20 т дневно;
3) постројења за производњу
керамичких производа печењем, а нарочито црепа, цигле, ватросталне опеке, плочица,
керамичког посуђа или порцелана, са производним капацитетом који прелази 75 т дневно,
и/или са капацитетом пећи који прелази 4 м³, са густином пуњења по пећи која
прелази 300 кг/м³.
 
4. Октобар
2010. године – март 2011. године
Остале активности:
1) Постројења за прераду
хране, укључујући:
(а) кланице са производним
капацитетом већим од 50 т на дан;
(б) третман и обрада
одређена за производњу прехрамбених производа из:
– животињских сировина
(изузев млека) са производним капацитетом финалних производа већим од 75 т на дан;
– биљних сировина са
производним капацитетом финалних производа већим од 300 т на дан (просечна тромесечна
вредност);
(в) третман и прерада
млека, код којих је количина примљеног млека већа од 200 т на дан (просечна годишња
вредност);
2) постројења за одлагање
и рециклажу животињских трупла и животињског отпада са капацитетом третмана већим
од 10 т на дан;
3) постројења за товљење
живине или свиња са више од:
(а) 40.000 места за живину;
(б) 2.000 места за свиње
за расплод (тежине преко 30 кг);
(в) 750 места за крмаче.
 
5. Април
2011. године – септембар 2011. године
Остале активности:
1) Индустријски погони
за производњу:
(а) пулпе из дрвета или
других влакнастих материјала;
(б) папира и картона,
са производним капацитетом који прелази 20 т на дан;
2) постројења за предтретман
(операције као што су прање, бељење итд.) или бојење предива или текстила, чији
производни капацитет прелази 10 т на дан;
3) постројења за штављење
коже, производног капацитета изнад 12 т финалних производа на дан;
4) постројења за производњу
угљеника или електрографита, инсинерацијом или графитизацијом.
 
6. Октобар
2011. године – март 2012. године
Производња и прерада
метала:
1) постројења за печење
или синтеровање металне руде (укључујући сулфидну руду);
2) постројења за производњу
сировог гвожђа или челика (примарно или секундарно топљење) укључујући континуално
ливење, са капацитетом који прелази 2,5 т/х;
3) постројења за прераду
у црној металургији:
(а) топле ваљаонице са
капацитетом изнад 20 т/х сировог челика;
(б) ковачнице са аутоматским
чекићима чија енергија прелази 50 кЈ по једном чекићу, код којих употребљена топлотна
снага прелази 20 МW;
(в) примена растопљених
металних превлака, са улазом који прелази две т/х сировог челика;
4) Ливница црне металургије
са производним капацитетом преко 20 т на дан;
5) Постројења:
(а) за производњу обојених
сирових метала из руде, концентрата или секундарних сировина путем металуршких и
хемијских процеса или електролитичким процесима;
(б) за топљење, укључујући
и легирање обојених метала, као и производе добијене поновном прерадом (рафинација,
ливење итд.), са капацитетом топљења од преко четири т дневно за олово и кадмијум
или 20 т дневно за све остале метале;
6) Постројења за површинску
обраду метала и пластичних материјала коришћењем електролитичких или хемијских процеса,
где запремина каде за третман прелази 30 м³.
 
7. Април
2012. године – децембар 2012. године
Хемијска индустрија
– Производња у категоријама делатности које се налазе у овом одељку односи се на
индустријску производњу у којој се примењује хемијска обрада материја или група
материја наведених у одељцима 4.1 до 4.6. Уредбе о врстама активности и постројења
за које се издаје интегрисана дозвола („Службени гласник РС”, број 84/05) и то:
1) Хемијска постројења
за производњу основних органских хемикалија као што су:
(а) прости угљоводоници
(линеарни или циклични, засићени или незасићени, неароматични или ароматични);
(б) угљоводоници који
садрже кисеоник, као што су алкохол, алдехиди, кетони, карбоксилне киселине, естри,
ацетати, етри, пероксиди, епоксидне смоле;
(в) сумпоровани угљоводоници;
(г) азотовани угљоводоници,
као што су амини, амиди, азотаста једињења, азотна једињења или нитратна једињења,
нитрили, цијанати, изоцијанати;
(д) угљоводоници који
садрже фосфор; 
(ђ) халогенизовани угљоводоници;
(е) органо-метална једињења;  

(ж) пластични материјали
(полимерна синтетичка влакна или влакна на бази целулозе);
(з) синтетичка гума;

(и) боје и пигменти;
(ј) површински активне
материје и сурфактанти;
2) Хемијска постројења
за производњу основних неорганских хемикалија, као:
(а) гасови, као што су
амонијак, хлор или хлороводоник, флуор или флуороводоник, угљендиоксиди, сумпорна
једињења, азотови оксиди, водоник, сумпордиоксид, угљентетрахлорид;
(б) киселине, као што
су хромна киселина, флуороводонична киселина, фосфорна киселина, азотна киселина,
хлороводонична киселина, сумпорна киселина, олеум, сумпораста киселина;
(в) базе, као што су
амонијум хидроксид, калијум хидроксид, натријум хидроксид;
(г) соли, као што су
амонијум хлорид, калијум хлорат, калијум карбонат, натријумкарбонат, перборат, сребро-нитрат;
(д) неметали, метални
оксиди или друга неорганска једињења, као што су калцијум карбид, силицијум, силицијум
карбид;
3) хемијска постројења
за производњу фосфорних, азотних или калијумових ђубрива (проста или сложена вештачка
ђубрива);
4) хемијска постројења
за производњу основних производа за заштиту биља и биоцида;
5) постројења у којима
се примењују хемијски или биолошки процеси у производњи основних фармацеутских производа;
6) хемијска постројења
за производњу експлозива.
 
8. Јануар
2013. године – децембар 2013. године
Производња енергије:
1) термоенергетска постројења
са топлотним улазом изнад 50 МЊ;
2) рафинерије минералних
уља и гаса;
3) коксаре;
4) постројења за гасификацију
угља и производњу течних горива из угља;
Управљање отпадом:
1) постројења намењена
за одлагање или поновно искоришћење опасног отпада са капацитетом који прелази
10 т дневно;
2) постројења за спаљивање
комуналног отпада чији капацитет прелази 3 т/х;
3) постројења за одлагање
неопасног отпада капацитета преко 50 т на дан;
4) депоније које примају
више од 10 т отпада на дан или укупног капацитета који прелази 25.000 т, искључујући
депоније инертног отпада.
 
9. Јануар
2014. године – март 2014. године
Индустрија минерала
– Постројења за производњу азбеста и производа на бази азбеста 
Остале активности – Постројења
за површинску обраду материјала, предмета или производа коришћењем органских растварача,
посебно за одећу, штампање, превлачење, одмашћивање, водоотпорност, бојење, чишћење
или импрегнацију, са капацитетом изнад 150 кг/х или више од 200 т годишње.