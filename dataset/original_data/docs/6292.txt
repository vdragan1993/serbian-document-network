На основу члана 24. став 4. Закона о превозу путника у друмском саобраћају („Службени гласник РС”, број 68/15), 
Министар грађевинарства, саобраћаја и инфраструктуре доноси
ПРАВИЛНИК 
о евиденцији и обрасцу сертификата о професионалној оспособљености лица одговорног за послове управљања превозом путника 
"Службени гласник РС", број 16 од 2. 
				марта 2017.
Члан 1.
Овим правилником прописују се изглед и садржина обрасца сертификата о професионалној оспособљености лица одговорног за послове управљања превозом путника у друмском саобраћају (у даљем тексту: сертификат) и садржина и начин вођења евиденције сертификата.
Члан 2.
Сертификат на предњој страни садржи:
1) грб Републике Србије; 
2) ознаку државе Републике Србије;
3) назив органа који издаје сертификат;
4) назив сертификата;
5) број сертификата;
6) име и презиме, место и датум рођења лица коме се издаје сертификат;
7) место и датум издавања сертификата;
8) печат надлежног органа и
9) потпис овлашћеног лица.
Члан 3.
Сертификат се штампа на посебно заштићеном папиру А4 формата жуте боје, који има елементе заштите у штампи, суви жиг у облику грба Републике Србије и серијски број.
Oбразац сертификата дат је у Прилогу, који је одштампан уз овај правилник и чини његов саставни део.
Члан 4.
У евиденцију сертификата уписују се следећи подаци:
1) редни број;
2) број сертификата; 
3) место и датум издавања сертификата;
4) име и презиме, место и датум рођења лица коме је издат сертификат;
5) место и датум када је положен испит о професионалној оспособљености;
6) број и датум решења о ослобађању од полагања испита о професионалној оспособљености;
7) о превозницима код коjих лицe коме је издат сертификат обавља послове управљања превозом;
8) о кажњавању лица коме је издат сертификат и
9) важне напомене (издавање дупликата и сл.).
Члан 5.
Евиденција се води у писаном облику.
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00014/2017-03
У Београду, 23. фебруара 2017. године
Министар,
проф. др Зорана З. Михајловић, с.р.