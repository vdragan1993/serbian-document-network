На основу члана 110. став 3. Закона о заштити потрошача („Службени гласник РС”, број 62/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 , 7/14 – УС и 44/14),
Влада доноси
 
УРЕДБУ
о садржини стандардног информативног обрасца за уговоре о временски подељеном коришћењу непокретности, о трајним олакшицама за одмор, о помоћи приликом препродаје и о омогућавању размене
"Службени 
				гласник РС", број 12 од 31. јануара 2015.

				 
Члан 1.
Овом уредбом прописује се садржина стандардног информативног обрасца за уговор о временски подељеном коришћењу непокретности, уговор о трајним олакшицама за одмор, уговор о помоћи приликом препродаје и уговор о омогућавању размене временски подељеног коришћења непокретности (у даљем тексту: стандардни информативни образац).
Члан 2.
Стандардни информативни образац садржи: 
1) назив и седиште трговца; 
2) опис непокретности/опис производа (у случају уговора за услуге препродаје, сажети опис услуга, нпр. маркетинг); 
3) права која потрошач уговором стиче; 
4) тачан период током ког се права могу уживати; 
5) датум од ког потрошач може почети уживање уговорених права; 
6) уколико је непокретност у изградњи, датум када ће бити завршена, односно стављена на располагање; 
7) цену коју потрошач треба да плати за уговорена права: 
8) преглед додатних обавезних трошкова који произлазе из уговора, врста трошкова и назнака износа (нпр. годишње накнаде, друге периодичне накнаде, порези); 
9) главне услуге које су доступне потрошачу (нпр. електрична енергија, вода, одржавање, одношење смећа) и назнака износа који потрошач треба да плати за наведене услуге; 
10) садржај који је доступан потрошачу (нпр. базен, сауна, спортски терени, интернет) и назнаку износа који потрошач треба да плати за коришћење наведених садржаја; 
11) могућност придруживања систему размене, назив система размена и назнака износа који потрошач треба да плати за чланство у наведеном систему; 
12) податке о кодексима понашања које је трговац потписао и месту где се наведени кодекси могу наћи; 
13) обавештење о праву потрошача на одустанак од уговора и роковима за одустанак; 
14) обавештење о забрани плаћања пре истека рока за одустанак од уговора. 
Својеручним потписом потрошач потврђује да је упознат са свим информацијама из става 1. овог члана. 
Члан 3.
Стандардни информативни образац садржи и податке: 
1) о стеченим правима: 
(1) код уговора о временски подељеном коришћењу непокретности: 
– услови за вршења права на предмету уговора у држави где се имовина налази, као и обавештење да ли су наведени услови испуњени и ако нису које је радње потребно предузети да би услови били испуњени; 
– уколико уговор омогућава право на коришћење смештаја који се може изабрати са листе понуђеног смештаја, информације о сваком ограничењу које би се односило на немогућности потрошача да користи било који смештај са листе у било које време;
(2) код уговора о трајним олакшицама за одмор: 
– прецизан и тачан опис расположивих попуста за будуће резервације; 
– ограничења која се односе на расположивост капацитета или на право првенства за прву понуду, временска ограничења за одређене промотивне продаје и посебне попусте; 
(3) код уговора о размени временски подељеног коришћења непокретности: 
– објашњење како функционише систем размене, могућности и модалитети размене, назнака процене вредности потрошачевог временски подељеног коришћења непокретности у систему размене и скуп примера конкретних могућности за размену; 
– назнака броја доступних туристичких места и места за одмор и броја чланова система размене, укључујући постојећа ограничења расположивости одређеног смештаја које је одобрио потрошач; 
2) о непокретностима: 
(1) прецизан и детаљан опис непокретности и њене локације; 
(2) за више непокретности, детаљан опис свих расположивих објеката; 
(3) врсте услуга које потрошач може или ће моћи да користи и под којим условима (нпр. електрична енергија, вода, телефонски прикључак, гас, одношење смећа, одржавање); 
(4) врсте додатних садржаја које потрошач може да користи и под којим условима (нпр. базен, сауна, спортски терени, интернет); 
3) о трошковима: 
(1) прецизан и примерен опис свих трошкова у вези са уговором (накнада, да ли су додатни садржаји укључени у накнаду); 
(2) обавезне законске дажбине (порези, таксе); 
(3) режијски трошкови (управљање, одржавање, поправљање); 
(4) уколико постоје, информације о наметима, теретима, хипотекама и друга заложена права; 
(5) у случају уговора о размени временски подељеног коришћења непокретности потребно је пружити и: 
– информације о обавези трговца да пружи потребне податке пре него што се размена уговори, у погледу сваке предложене размене; 
– информације о другим додатним наметима за које је одговоран потрошач у вези са разменом. 
4) о смештају у изградњи: 
(1) стање изграђености смештаја и услуге које омогућавају потпуно коришћење смештаја (електрична енергија, гас, вода, телефонски прикључци) и садржаји које корисник може да користи; 
(2) рок за комплетирање смештаја и услуга које чине смештај потпуно оперативним (електрична енергија, гас, вода, телефонски прикључци) и размена процена рока комплетирања садржаја које ће корисник моћи да користи; 
(3) број дозволе за градњу, назив и пуна адреса надлежног органа; 
(4) гаранције завршетка изградње смештаја и повраћаја учињених исплата уколико се смештај не заврши, као и услови који уређују коришћење гаранција; 
5) о одустанку од уговора: 
(1) услови за одустанак; 
(2) последице одустанка; 
(3) чињеница да се трошкови који могу настати због одустанка могу ставити потрошачу на терет. 
Трговац је дужан да по потреби учини доступним и следеће информације: 
1) како су регулисани одржавање и поправке непокретности и управљање, укључујући да ли и како потрошач може да утиче и учествује у одлучивању у овим питањима; 
2) могућност укључења у систем препродаје уговорних права, информације о релевантном систему и назнака трошкова у вези са препродајом преко наведеног система; 
3) назнака о језицима који се могу користити за постпродајну комуникацију у вези са уговором (нпр. у вези одлука о управљању, повећању цена, поступању са упитима и притужбама); 
4) могућност вансудског решавања спорова. 
Члан 4.
Даном ступања на снагу ове уредбе престаје да важи Уредба о садржини стандардног информативног обрасца за уговоре о временски подељеном коришћењу непокретности, о трајним олакшицама за одмор, о помоћи приликом препродаје и о омогућавању размене („Службени гласник РС”, број 55/11).
Члан 5.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-803/2015
У Београду, 31. јануара 2015. године
Влада
Председник,
Александар Вучић, с.р.