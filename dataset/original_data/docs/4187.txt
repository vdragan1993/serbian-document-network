На основу члана 31. став 3. Закона о техничким захтевима за производе и оцењивању усаглашености („Службени гласник РС”, број 36/09), 
    Министар економије и регионалног развоја доноси
 
 
ПРАВИЛНИК 
о садржини и начину вођења регистара који се односе на техничке прописе
„Службени гласник РС“, број 33 од 18. маја 2010.
 
 
1. Предмет уређивања
 
Члан 1.
    Овим правилником ближе се прописује садржина и начин вођења регистара: важећих техничких прописа и именованих, односно овлашћених тела за оцењивање усаглашености;  техничких прописа у припреми и иностраних исправа о усаглашености и знакова усаглашености које важе у Републици Србији (у даљем тексту: регистри).
 
2. Садржина регистара
 
Члан 2.
    Регистар важећих техничких прописа и именованих односно овлашћених тела за оцењивање усаглашености (у даљем тексту: регистар важећих техничких прописа) састоји се из три дела: први део регистра који се односи на важеће техничке прописе; други део регистра који се односи на именована тела за оцењивање усаглашености и трећи део регистра који се односи на овлашћена тела за оцењивање усаглашености.
 
Члан 3.
    Први део регистра важећих техничких прописа садржи:
    1) регистарски број техничког прописа;
    2) назив техничког прописа и број службеног гласила у коме је тај пропис објављен;
    3) назив министарства, односно организације у чијој надлежности је доношење техничког прописа из тачке 2) овог става;
    4) правни основ за доношење техничког прописа;
    5) врсту, односно назив производа или групе производа на који се технички пропис односи; 
    6) податке о томе ко, у складу са техничким прописом спроводи, односно учествује у поступку оцењивања усаглашености;
    7) везу са европским прописима за исту врсту производа;
    8) податке о српским стандардима или техничким спецификацијама на које се технички пропис позива.
    Поред података из става 1. овог члана у први део регистра важећих техничких прописа уписују се и подаци о донетим изменама, односно допунама техничког прописа, који се у регистар уписују без измене регистарског броја техничког прописа.
 
Члан 4.
    Други део регистра важећих техничких прописа садржи податке о именованом телу за оцењивање усаглашености и то:
    1) регистарски број именованог тела;
    2) број и датум решења о именовању;
    3) назив министарства које је донело решење о именовању;
    4) пословно име, односно назив и адресу седишта именованог тела;
    5) врсту, односно назив производа или групе производа на које се решење из тачке 2) овог става односи;
    6) обим именовања, тј. опис послова за које је утврђена оспособљеност именованог тела;
    7) датум престанка важења решења;
    8) име овлашћеног лица одговорног за потписивање исправа о усаглашености.
    Други део регистра важећих техничких прописа садржи податке из става 1. овог члана ако је техничким прописом утврђено да оцењивање усаглашености спроводи, односно у њему учествује именовано тело (податак из члана 3. тачка 6) овог правилника).
    Регистарски број из става 1. тачка 1) овог члана јесте јединствени број именованог тела који се додељује том телу приликом његовог првог уписа у регистар. 
    Подаци о именованом телу уписују се у регистар даном достављања решења о именовању које надлежно министарство доставља Министарству економије и регионалног развоја (у даљем тексту: Министарство) у складу са прописом о начину именовања и овлашћивања тела за оцењивање усаглашености. 
 
Члан 5.
    Трећи део регистра важећих техничких прописа садржи податке о овлашћеном телу који за потребе органа државне управе спроводи послове техничке процене и то: 
    1) регистарски број овлашћеног тела;
    2) број и датум решења о овлашћивању;
    3) назив министарства које је донело решење о овлашћивању, односно назив органа државне управе за које овлашћено тело врши послове техничке процене;
    4) пословно име, односно назив и адресу седишта овлашћеног тела;
    5) врсту, односно назив производа или групе производа на које се решење из тачке 2) овог става односи;
    6) обим овлашћивања, тј. детаљан опис послова за које је утврђена оспособљеност овлашћеног тела;
    7) датум престанка важења решења;
    8) име овлашћеног лица одговорног за потписивање исправа о усаглашености.
    Трећи део регистра важећих техничких прописа садржи податке из става 1. овог члана ако је техничким прописом утврђено да послове техничке процене врши овлашћено тело (податак из члана 3. тачка 6) овог правилника).
    Регистарски број из става 1. тачке 1) овог члана јесте јединствени број овлашћеног тела који се додељује том телу приликом његовог првог уписа у регистар. 
    Подаци о овлашћеном телу уписују се у регистар даном достављања решења о овлашћивању које надлежно министарство доставља Министарству у складу са прописом о начину именовања и овлашћивања тела за оцењивање усаглашености. 
 
Члан 6.
    Поред података из чл. 4. и 5. овог правилника, други односно трећи део регистра важећих техничких прописа садржи и датум пријављивања именованог, односно овлашћеног тела одговарајућој међународној организацији, ако је извршено пријављивање у складу са законом којим се уређују технички захтеви за производе и оцењивање усаглашености.
 
Члан 7.
    Регистар техничких прописа у припреми садржи:
    1) регистарски број техничког прописа у припреми; 
    2) назив техничког прописа у припреми; 
    3) назив министарства, односно организације које припрема технички пропис;
    4) правни основ за доношење техничког прописа у припреми;
    5) разлоге за доношење техничког прописа;
    6) врсту, односно назив производа и друге податке ради ближе идентификације производа на које се технички пропис у припреми односи;
    7) кратак садржај техничког прописа у припреми;
    8) очекивани датум доношења техничког прописа и његовог ступања на снагу;
    9) податке о стандардима или техничким спецификацијама на које се технички пропис у припреми позива; 
    10) назив прописа који су прописом у припреми предвиђени за стављање ван снаге.
    Поред података из става 1. овог члана регистар техничких прописа у припреми садржи и податке о извршеном пријављивању техничког прописа у припреми у складу са прописом којим је уређено пријављивање техничких прописа у припреми.  
    Подаци из става 1. овог члана уписују се у регистар техничких прописа у припреми даном достављања обавештења од надлежног министарства, у складу са прописом којим се уређује поступак пријављивања техничких прописа у припреми. 
 
Члан. 8.
    Регистар иностраних исправа о усаглашености и знакова усаглашености које важе у Републици Србији садржи:
    1) регистарски број иностране исправе о усаглашености и знака усаглашености;
    2) број и датум решења о признавању иностране исправе о усаглашености и знака усаглашености;
    3) врсту иностране исправе о усаглашености;
    4) пословно име, односно назив и адресу седишта правног субјекта који је издао инострану исправу о усаглашености;
    5) назив државе у којој је издата инострана исправа о усаглашености, односно стављен знак усаглашености;
    6) назив иностраног техничког прописа на основу кога је издата инострана исправа о усаглашености, односно стављен знак усаглашености; 
    7) назив одговарајућег српског техничког прописа;
    8) врсту, односно назив производа и друге податке ради ближе идентификације производа на које се односи инострана исправа о усаглашености и знак усаглашености;
    9) датум почетка и рок важења иностране исправе о усаглашености и знака усаглашености.
    Министарство, на захтев заинтересованог правног лица, предузетника или физичког лица, као доказ о важењу иностраних исправа о усаглашености и знакова усаглашености издаје извод из регистра иностраних исправа о усаглашености и знакова усаглашености које важе у Републици Србији. 
    Извод из регистра садржи све податке из става 1. овог члана, као и пословно име, односно назив и адресу подносиоца захтева из става 2. овог члана и важи до истека рока важења решења из става 1. тачка 2) овог члана. 
    Ако решење о признавању иностране исправе о усаглашености и знака усаглашености које надлежно министарство доставља Министарству у складу са прописом о начину признавања иностраних исправа и знакова усаглашености, не садржи све податке из става 1. овог члана, у регистар се уписују само подаци из тог решења.
    Поред података из става 1. овог члана регистар иностраних исправа о усаглашености  и знакова усаглашености садржи и податке о исправама о усаглашености и знаковима усаглашености који важе у Републици Србији на основу потврђених међународних споразума чији је потписник Република Србија. 
 
3. Начин вођења регистара
 
Члан 9.
    Регистре као јавну књигу, у електронском облику води Министарство. 
    Подаци из регистара објављују се на интернет страници Министарства.
    Поред података из става 2. овог члана на интернет страници Министарства објављује се и информација о начину прибављања текста техничког прописа у припреми. 
 
Члан 10.
    Регистарски број важећег техничког прописа садржи ознаку ВТП XXXX:YY, где XXXX представља редни број у регистру, а YY представља годину објављивања основног текста прописа. 
    Јединствени регистарски број именованог, односно овлашћеног тела за оцењивање усаглашености садржи ознаку И XXX – за именована тела, О XXX – за овлашћена тела, где XXX представља редни број у регистру. 
    Регистарски број техничког прописа у припреми садржи ознаку НТП XXXX:YY, где XXXX представља редни број, а YY представља годину у којој је извршен упис техничког прописа у припреми у регистар.
    Регистарски број иностране исправе о усаглашености и знака усаглашености садржи ознаку ИНИ XXXX:YY, где XXXX представља редни број, а YY представља годину у којој је извршен упис исправе о усаглашености и знака усаглашености у регистар. 
    Ако се решење о признавању иностране исправе односи на више иностраних исправа, један регистарски број се додељује за све исправе признате тим решењем.
 
Члан 11.
    Подаци из регистра важећих техничких прописа бришу се даном престанка важења одређеног техничког прописа.
    Подаци из другог и трећег дела регистра важећих техничких прописа бришу се даном престанка важења решења о именовању, односно овлашћивању тела за оцењивање усаглашености, даном достављања решења о одузимању одобрења за спровођење оцењивања усаглашености, односно брисањем именованог односно овлашћеног тела из регистра привредних субјеката.
    Подаци из регистра техничких прописа у припреми бришу се даном ступања на снагу тог прописа и постају део регистра важећих техничких прописа.
    Подаци из регистра иностраних исправа о усаглашености и знакова усаглашености бришу се даном истека рока важења иностране исправе о усаглашености и знака усаглашености.
    Подаци из регистра иностраних исправа о усаглашености и знакова усаглашености бришу се и на основу правноснажног решења надлежног органа о поништавању односно укидању решења о признавању иностране исправе о усаглашености и знака усаглашености.
 
Члан 12.
    Брисани подаци из регистара чувају се у електронском облику, неограничено.
    Након брисања података из регистра једном додељени регистарски бројеви из члана 10. овог правилника неће се поново додељивати.
 
4. Прелазне и завршне одредбе
 
Члан 13.
    Министарство ће податке из регистара објавити на својој интернет страници у року од шест месеци од дана ступања на снагу овог правилника.
 
Члан 14.
    Овај правилник ступа на снагу осмог дана од дана објављивања у „Службеном гласнику Републике Србије”.
 
 
          Број 110-00-61/2010-05
          У Београду, 4. маја 2010. године
          Министар,
          Млађан Динкић, с.р.