На основу члана 42. став 6. Закона о подстицајима у пољопривреди и руралном развоју („Службени гласник РС”, број 10/13),
Министар пољопривреде, шумарства и водопривреде доноси
 
ПРАВИЛНИК
о коришћењу подстицаја за производњу садног материјала, сертификацију и клонску селекцију

"Службени гласник РС", број 48 од 31. маја 
	2013.
 
Члан 1.
Овим правилником ближе се прописују услови и начин коришћења подстицаja за производњу садног материјала, сертификацију и клонску селекцију воћака, винове лозе и хмеља.
Члан 2.
Поједини изрази употребљени у овом правилнику имају следеће значење:
1) подстицаји за производњу садног материјала су плаћања за подизање матичних засада основне категорије воћака, винове лозе и хмеља за купљене саднице, укључујући и плаћања за постављање мрежаника на матичним засадима шљиве, кајсије, брескве/нектарине и бадема и подлоге основне категорије, у износу до 2.000.000 динара по кориснику;
2) подстицаји за сертификацију и клонску селекцију су плаћања кроз подршку програмима који се односе на набавку опреме, техничких средстава, биљног материјала, одржање колекција и друго у циљу сертификације садног материјала и клонске селекције сорти воћака, винове лозе и хмеља, у износу до 2.000.000 динара по кориснику.
Члан 3.
Право на коришћење подстицаја за производњу садног материјала, у складу са законом којим се уређују подстицаји у пољопривреди и руралном развоју има правно лице и предузетник који испуњава следеће услове:
1) да је уписан у Регистар пољопривредних газдинстава и да има пријављене површине на којима су подигнути матични засади под одговарајућим културама (садни материјал воћака, матичњаци воћака, садни материјал винове лозе, матичњаци винове лозе или хмељ), у складу са прописом којим се уређује регистрација пољопривредних газдинстава;
2) да је уписан у Регистар произвођача садног материјала воћака, винове лозе и хмеља, у складу са законом којим се уређује производња садног материјала;
3) да је власник катастарских парцела на којима су подигнути матични засади јабучастих, коштичавих, језграстих и јагодастих врста воћака, винове лозе и хмеља, односно ако је закупац или корисник тих катарстарских парцела на основу уговора о закупу, односно коришћењу, да тај уговор важи најмање десет година од године за коју се остварује право на коришћење подстицаја за производњу садног материјала; 
	
4) да је власник катастарских парцела на којима су подигнути матични засади јагоде, односно ако је закупац или корисник тих катастарских парцела на основу уговора да тај уговор важи најмање три године од године за коју се остварује право на коришћење подстицаја за производњу садног материјала;
5) да поседује сагласност министарства надлежног за послове пољопривреде о инвестиционом улагању за подизање вишегодишњих засада (осим за матичне засаде јагоде) за закупљено земљиште у државној својини на коме су подигнути матични засади;
6) да земљиште на коме су подигнути матични засади у тренутку подношења захтева за остваривање права на подстицаје за производњу садног материјала није под теретом (хипотека, плодоуживање и забележба);
7) да је пре подизања матичног засада на катастарским парцелама извршена основна хемијска анализа земљишта са препоруком ђубрења за одговарајућу воћну врсту, винову лозу, односно хмељ;
8) да је извршио риголовање (дубока обрада), односно подривање земљишта на катастарским парцелама на којима су подигнути матични засади са минималном дубином од 0,6 метара (осим на песковитом земљишту где није потребно риголовање, односно подривање), односно са минималном дубином обраде земљишта од 0,3 метара за матичне засаде јагодастих врста воћака; 
	
9) да су извршене анализе земљишта на присуство најбитнијих штетних организама и извршени прегледи од стране фитосанитарног инспектора о испуњености услова локације за подизање матичних засада најкасније до дана подношења захтева;
10) да је матични засад коштичавих врста воћака (шљива, кајсија и бресква/нектарина) и бадема подигнут искључиво са мрежаницима који прекривају дати матични засад;
11) да је примљено најмање 80% садница засађених у последњем кварталу претходне календарске године и у прва два квартала године за коју се подноси захтев, а код матичних засада јагоде и у трећем кварталу године за коју се подноси захтев, рачунајући од укупног броја засађених садница и да су саднице здравствено и сортно исправне;
12) да у случају сорте која је уписана у Регистар заштићених биљних сорти у складу са законом којим се уређује право оплемењивача биљних сорти има овлашћење носиоца права оплемењивача сорте за коришћење репродукционог материјала те сорте.
Члан 4.
Лице које испуњава услове из члана 3. овог правилника има право на подстицаје за производњу садног материјала ако је подигло матични засад са најмање 200 садница основне категорије, односно најмање 2.000 подлога основне категорије, без обзира на таксономску припадност (различит по родовима, врстама, сортама, подлогама и клоновима).
Члан 5.
За саднице основне категорије, односно матични засад сорти намењен производњи калем гранчица, односно племки, резница, као и матични засад намењен производњи семена: 
	
1) јабучастих врста воћака се исплаћује до 1.200 динара по садници;
2) коштичавих врста воћака се исплаћује до 1.200 динара по садници;
3) језграстих врста воћака се исплаћује до 1.300 динара по садници;
4) винове лозе се исплаћује до 500 динара по садници;
5) хмеља се исплаћује до 200 динара по садници.
Члан 6.
За саднице основне категорије, односно матични засад вегетативних подлога исплаћује се до 140 динара по садници.
Члан 7.
За саднице основне категорије, односно матични засад за добијање семена исплаћује се до 1.000 динара по садници. 
	
Члан 8.
За саднице основне категорије, односно матични засад јагодастих врста воћака:
1) малине исплаћујe се до 50 динара по садници; 
2) јагоде исплаћује се до 40 динара по садници; 
3) купине исплаћује се до 100 динара по садници; 
4) боровнице исплаћује се до 400 динара по садници; 
5) рибизле и огрозда исплаћује се до 150 динара по садници.
Члан 9.
Подстицаји за производњу садног материјала остварују се на основу захтева за коришћење подстицаја који се за сваку календарску годину подноси Министарству пољопривреде, шумарства и водопривреде – Управи за аграрна плаћања (у даљем тексту: Управа) од 10. јуна до 31. августа календарске године.
Уз захтев из става 1. овог члана прилажу се документа која гласе на подносиоца захтева и то: 
	
1) рачуни којима лице из члана 3. овог правилника доказује да су саднице, профили за конструкције, дупле антиинсект мреже и врата за мрежанике за матичне засаде коштичавих врста воћака (шљива, кајсија и бресква/нектарина) и бадем плаћени у току претходне године и у текућој години до дана подношења захтева, на којима су јасно исказане основне цене коштања, ПДВ и укупне цене плаћених садница, односно опреме, као и оверене потврде о преносима средстава или оверени изводи од стране банке, као докази о уплатама и отпремница (за домаће саднице) или јединствена царинска декларација (за увозне саднице) које прате рачуне. Ако продавац није у систему ПДВ-а тај податак мора да буде јасно назначен на рачуну;
2) фотокопија решења о упису у Регистар произвођача садног материјала воћака, винове лозе и хмеља;
3) фотокопија извода из катастра непокретности са подацима о власништву, теретима и ограничењима (препис листа непокретности, ако је успостављен нови операт, односно препис поседовног листа, ако није успостављен нови операт), односно извод из земљишних књига (где није успостављен катастар непокретности), за све катастарске парцеле које су предмет захтева;
4) уговор о закупу односно коришћењу, оверен у суду, односно фотокопију уговора о закупу државног земљишта; 
	
5) инвестициона сагласност министарства надлежног за послове пољопривреде за подизање вишегодишњих засада (осим за матичне засаде јагоде) на закупљеном државном земљишту; 
	
6) фотокопија записника инспектора о извршеном прегледу документације (анализе земљишта на присуство штетних нематода, проузроковача рака корена и других штетних организама) и о утврђивању испуњености услова локације за подизање матичних засада; 
	
7) овлашћење носиоца права оплемењивача сорте за коришћење репродукционог материјала заштићене сорте која је уписана у Регистар заштићених биљних сорти, у складу са прописом којим се уређује заштита права оплемењивача биљних сорти;
8) фотокопија документације о набављеном садном материјалу основне категорије (документ о пореклу садног материјала и фитосертификат, односно биљни пасош). 
	
Члан 10.
Право на коришћење подстицаја за сертификацију и клонску селекцију, у складу са законом којим се уређују подстицаји у пољопривреди и руралном развоју има правно лице и предузетник који испуњава следеће услове:
1) да је уписан у Регистар пољопривредних газдинстава у складу са прописом којим се уређује регистрација пољопривредних газдинстава;
2) да је уписан у Регистар произвођача садног материјала воћака, винове лозе и хмеља, у складу са законом којим се уређује производња садног материјала.
Члан 11.
Подстицаји за сертификацију и клонску селекцију расподељују се конкурсом који за сваку календарску годину расписује Управа.
Конкурсом из става 1. овог члана за сваку календарску годину утврђује се врста опреме, техничких средстава и биљног материјала, активности на одржању колекција, као и друге активности на сертификацији и клонској селекцији за које се остварује право на подстицаје, као и критеријуми за избор корисника средстава и потребна документација коју заинтересована лица подносе како би доказала испуњеност услова за остваривање права на подстицаје за сертификацију и клонску селекцију. 
	
Члан 12.
Испуњеност услова за доделу подстицаја за сертификацију и клонску селекцију из члана 10. овог правилника утврђује комисија коју образује директор Управе. 
	
Комисија из става 1. овог члана утврђује испуњеност услова за остваривање права на подстицаје и утврђује ранг листу подносилаца пријаве на конкурс и даје предлог за доделу подстицаја директору Управе.
Члан 13.
За подстицаје за производњу садног материјала Управа после извршене инспекцијске контроле и утврђивања испуњености услова за остваривање права на подстицаје, у складу са законом којим се уређују подстицаји у пољопривреди и руралном развоју решењем утврђује право подносиоца захтева на коришћење подстицаја, као и мере које се спроводе у циљу неге, одржавања и заштите матичних засада.
За подстицаје за сертификацију и клонску селекцију Управа на основу предлога комисије из члана 12. овог правилника после извршене инспекцијске контроле, у складу са законом којим се уређују подстицаји у пољопривреди и руралном развоју решењем утврђује право подносиоца захтева за коришћење подстицаја.
Члан 14.
Управа у складу са законом којим се уређују подстицаји у пољопривреди и руралном развоју исплаћује подстицаје на наменски рачун корисника подстицаја.
Члан 15.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-00069/2013-09
У Београду, 31. маја 2013. године
Министар,

Горан Кнежевић, с.р.