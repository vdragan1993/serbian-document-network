На основу 
члана 13. став 1. Закона о култури („Службени гласник РС”, брoj 72/09),
Влада доноси 
 
 
УРЕДБУ
о републичким наградама за посебан допринос развоју културе

"Службени гласник РС", број 91 од 3. децембра 2010.



 
Члан 1.
Овом уредбом уређују се републичке награде за посебан допринос развоју културе (у даљем тексту: награде) и критеријуми за њихову доделу.

 

Члан 2.
Награде се додељују за следеће области културних делатности:
1) истраживање, заштита и коришћење културног наслеђа;
2) библиотечко-информационе делатности;
3) књига и књижевност (стваралаштво, издаваштво, књижарство, преводилаштво);
4) музика (стваралаштво, продукција, интерпретација);
5) ликовне и примењене уметности, визуелне уметности и архитектура;
6) сценско стваралаштво и интерпретација (драма, опера, балет и плес);
7) кинематографија и аудиовизуелно стваралаштво;
8) уметничка фотографија;
9) дигитално стваралаштво и мултимедији;
10) научноистраживачке и едукативне делатности у култури;
11) остала музичка, говорна, артистичка и сценска извођења културних програма.

 

Члан 3.
За посебан допринос развоју културе кроз меценарство и донаторство додељује се награда „Златни венац”. 


 

Члан 4. 
Награде из члана 2. ове уредбе додељују се уметнику, стручњаку у култури, установи у култури, удружењу у култури и другом субјекту у култури који је својим делом, односно активностима допринео откривању, стварању, истраживању, проучавању, представљању, ширењу и очувању националних културних вредности и тиме дао посебан допринос развоју културе.
Дело, односно активност из става 1. овог члана мора да буде високо вредновано од стране стручне јавности и да посебно доприноси унапређењу, афирмацији и стимулисању креативног рада у области за коју се награђује.
Награда из члана 3. ове уредбе додељује се домаћим и страним правним и физичким лицима која својим активностима и заслугама кроз меценарство и донаторство дају посебан допринос развоју културе.

 

Члан 5. 
Предлози за награде из чл. 2. и 3. ове уредбе подносе се Министарству културе (у даљем тексту: Министарство).
Предлози за награде достављају се у писменој форми, са образложењем.
Образложење мора да садржи довољно чињеница за одлучивање и оцену вредности доприноса, резултата и заслуга.

 

Члан 6.
Предлоге за доделу награда из члана 2. овe уредбе утврђује петочлана комисија (у даљем тексту: Комисија) чије чланове, за годину за коју се додељују награде, именује министар надлежан за послове културе (у даљем тексту: Министар). 

За награду из члана 3. ове уредбе, Министар образује посебну комисију. 

На основу предлога комисија, Министарство додељује награде.

 

Члан 7.
Награде се додељују, по правилу, сваке године, у складу са резултатима, односно заслугама којима се посебно доприноси развоју културе.

 

Члан 8.
Награде из члана 2. ове уредбе додељују се у виду дипломе.
Награда из члана 3. ове уредбе додељује се у виду уметнички израђене повеље и позлаћеног рељефа у облику ловоровог венца у кутији.
Свечано уручивање награда врши Министар. 

 

Члан 9.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-8798/2010
У Београду, 26. новембра 2010. године

Влада
Први потпредседник Владе –
заменик председника Владе,

Ивица Дачић, с.р.