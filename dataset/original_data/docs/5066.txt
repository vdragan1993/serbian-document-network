На основу члана 43. став 2. Закона о заштити животне средине
(„Службени гласник РС”, бр. 66/91, 83/92, 53/93 – др. закон, 67/93 – др. закон,
48/94 – др. закон, 53/95 и 135/04) и члана 42. став 1. Закона о Влади („Службени
гласник РС”, бр. 55/05 и 71/05 – исправка, 101/07 и 65/08),
Влада доноси
 

	 
УРЕДБУ
о заштити Резервата природе
„Прокоп”
„Службени
гласник РС“, број 93 од 14. октобра 2008.
 
 
Члан 1.
Део подручја планине Велики Јастребац, на месту званом Прокоп,
ставља се под заштиту као резерват природе под именом „Прокоп” и утврђује за заштићено
природно добро од изузетног значаја, односно заштићено природно добро И категорије
(у даљем тексту: Резерват природе „Прокоп”).
 
Члан 2.
Резерват природе „Прокоп” ставља се под заштиту да би се
очувала изворна шумска заједница брезе (Бетула верруцосае) старости до 70 година,
мешовита шумска заједница брезе и планинске букве (Бетулетум верруцосае фагетосум),
шумска заједница планинске букве и брезе (Бетуло-Фагетум моесиацае монтанум), као
и шумска заједница планинске букве (Фагетум моесиацае монтанум) и да би се очувала
станишта природних реткости, нарочито: риђи шумски мрав, мишар, шумска сова, краткокљуни
пузић, шарени даждевњак, јеж, веверица, сиви пух и др., а у интересу науке, образовања
и културе.
 
Члан 3.
Резерват природе „Прокоп” налази се на подручју општине
Крушевац, катастарска општина Буци, на катастарским парцелама бр. 1772/1/део и
1760/1/део и обухвата површину од 5 ха и 91 а, у државној својини. 
Граница Резервата природе „Прокоп” у потпуности се подудара
са границама одсека а, одељења 100. и одсека а, одељења 101. Газдинске јединице
„Ломничка река”.
Опис границе и графички приказ Резервата природе „Прокоп”
одштампани су уз ову уредбу и чине њен саставни део.
  
Члан 4.
На подручју Резервата природе „Прокоп” утврђује се режим
заштите I степена којим се забрањује коришћење природних богатстава и искључују
сви други облици коришћења простора и активности на заштићеном простору, осим научних
истраживања и ограничене едукације.
На подручју Резервата природе „Прокоп” обезбеђује се: научно
праћење стања шумске заједнице брезе (Бетула верруцосае), мешовите шумске заједнице
брезе и планинске букве (Бетулетум верруцосае фагетосум), шумске заједнице планинске
букве и брезе (Бетуло-Фагетум моесиацае монтанум) и шумске заједнице планинске букве
(Фагетум моесиацае монтанум); еколошки услови станишта; праћење стања популација
свих биљних и животињских врста и природних станишта од националног и међународног
значаја; анализа дендрометријских и других карактеристика дрвећа и жбуња; предузимање
мера заштите од пожара и биљних болести и штеточина јачег интензитета; ограничене
посете у циљу образовања и приказивање вредности заштићеног природног добра. 
  
Члан 5.
Заштита и развој Резервата природе „Прокоп” спроводи се
према програму управљања који се доноси као средњорочни документ за период од пет
година.
Програм управљања из става 1. овог члана нарочито садржи:
1) циљеве заштите и развоја природних вредности, услове,
мере, погодности и ограничења за њихово остваривање;
2) приказ основних природних вредности заштићеног природног
добра и њихових корисника;
3) приоритетне задатке на чувању и одржавању заштићеног
природног добра, односно шумске заједнице брезе и букве, станишта и биљака и животиња
који чине ту заједницу;
4) приоритетне задатке и мере на очувању дивљих биљних и
животињских врста и природних станишта од међународног значаја посебно укључујући
угрожене и осетљиве миграторне врсте које су идентификоване на подручју овог заштићеног
природног добра; 
5) приоритетне задатке научноистраживачког рада и образовања
и задатке на праћењу стања заштићеног природног добра, врсту и садржај документације
за обављање тих задатака; 
6) динамику и субјекте реализације програмских задатака;
7) средства потребна за реализацију програма управљања и
начин њиховог обезбеђења.
На програм управљања из става 1. овог члана, на који су
претходно прибављена мишљења министарстава надлежних за послове културе, науке,
просвете, пољопривреде, просторног планирања, шумарства и водопривреде и финансија,
сагласност даје министарство надлежно за послове заштите животне средине (у даљем
тексту: Министарство).
Програм управљања из става 1. овога члана остварује се годишњим
програмом управљања. Годишњи програм управљања за наредну годину, заједно са извештајем
о остваривању програма у текућој години, старалац доставља Министарству до 15. децембра.
 
Члан 6.
Резерват природе „Прокоп” поверава се на старање Јавном
предузећу „Србијашуме”, Београд (у даљем тексту: старалац).
Старалац је дужан да:
1) чува заштићено природно добро и спроводи утврђени режим
заштите, односно прописане забране и правила унутрашњег реда;
2) обележава заштићено природно добро и његову границу;
3) доноси програм управљања, акт о унутрашњем реду и чуварској
служби, годишњи програм управљања и извештај о његовом извршавању;
4) организује спровођење програма управљања, а посебно подстиче
и прати израду и примену програма и пројеката заштите и унапређења стања дивљих
врста биљака и животиња и њиховог станишта, научних истраживања, васпитно-образовних
и других активности које треба да допринесу афирмацији заштићеног природног добра;
5) организује надгледање и евидентира природне вредности
и њихове промене.
 
Члан 7.
Старалац је дужан да обезбеди унутрашњи ред и чуварску службу
у складу са актом који доноси уз сагласност Министарства.
Актом из става 1. овог члана утврђују се правила за спровођење
прописаног режима заштите, а нарочито: мере заштите приликом обављања научних истраживања
и образовних активности и праћења стања; услови и начин уласка и кретања посетилаца;
места и услови за одлагање отпада и начин одржавања уредности и чистоће заштићеног
подручја; опрема и средства неопходна за чување и одржавање; начин и услови постављања
информативних и других ознака.
Правила одређена актом из става 1. овога члана и друге неопходне
иформације за спровођење режима заштите, старалац је дужан да јавно огласи и на
погодан начин учини доступним посетиоцима и корисницима.
 
Члан 8.
Средства за заштиту и развој Резервата природе „Прокоп”
обезбеђују се из прихода остварених обављањем делатности стараоца; из буџета Републике
Србије; од накнаде за коришћење заштићеног природног добра и из других извора у
складу са законом.
 
Члан 9.
Програм управљања и годишњи програм управљања Резервата
природе „Прокоп” старалац ће донети у року од шест месеци од дана ступања на снагу
ове уредбе.
До доношења докумената из става 1. овог члана старалац ће
послове заштите и развоја обављати према привременом програму управљања, који ће
донети у року од 30 дана од дана ступања на снагу ове уредбе, уз сагласност Министарства.
Старалац ће у року од шест месеци од дана ступања на снагу
ове уредбе извршити геодетску идентификацију границе заштићеног природног добра
на терену и у одговарајућем катастарском плану, као и обележавање заштићеног природног
добра на прописан начин.
 
Члан 10.
Планови уређења простора, шумске, ловне, водопривредне,
пољопривредне и друге основе и други програми који обухватају заштићено природно
добро усагласиће се са Просторним планом Републике Србије и програмом управљања
из ове уредбе.
 
Члан 11.
Даном ступања на снагу ове уредбе престаје да важи Решење
о стављању под заштиту државе састојине чисте брезове шуме окружене мешовитом састојином
на планини Великом Јастребцу, број 01-626 од 10. децембра 1958. године („Службени
гласник НРС”, број 53/58). 
  
Члан 12.
Ова
уредба ступа на снагу осмог дана од дана објављивања у „Службеном гласнику Републике
Србије”.
 
05 број 110-4120/2008
У Београду, 9. октобра 2008. године
Влада
Први потпредседник Владе –
заменик председника Владе,
Ивица Дачић, с.р.

 

 
ОПИС ГРАНИЦЕ ОПШТЕГ РЕЗЕРВАТА
ПРИРОДЕ „ПРОКОП”
 
Граница Резервата природе „Прокоп” почиње на месту Прокоп,
општина Крушевац, катастарска општина Буци, на катастарским парцелама бр.
1772/1/део и 1760/1/део, протежући се у правцу северозапада гребеном локалитета
Прокоп у средишњем делу планине Велики Јастребац, спуштајући се на леву страну слива
реке Рибина, пратећи идентичне границе одељења 100 (одсек а) и одељења 101(одсек
а), у Газдинској јединици „Ломничка река”. Географске координате централне тачке
Резервата природе „Прокоп” по Гаус Кригеру су: х-48º 08' 63" и
y-75º 31' 06", на надморској висини од 535 м (Н-43º 25' 16"
Е-21º 23' 01").