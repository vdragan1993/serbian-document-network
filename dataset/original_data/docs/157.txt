На
основу члана 26. став 2. Закона о Влади Републике Србије („Службени гласник РС”,
бр. 5/91 и 45/93),
Влада
Републике Србије доноси
 
 
ОДЛУКУ


о образовању Комисије за координацију процеса 
преговора за приступање Светској трговинској организацији
„Службени гласник РС“,
број 14 од 27. марта 2002.
 
 
1.
Образује се Комисија за координацију процеса преговора за приступање Светској трговинској
организацији (у даљем тексту: Комисија).
 
2.
Задаци Комисије су: предлагање мера за покретање и унапређивање сарадње републичких
органа, организација и агенција надлежних за доношење и спровођење политика регулисаних
правилима Светске трговинске организације; предлагање мера за остваривање сарадње
са Комисијом за приступање СРЈ Светској трговинској организацији у свим фазама процеса
приступања; предлагање мера за покретање и унапређење међуресорске сарадње савезних
и републичких органа и организација на експертском нивоу; предлагање стратегије
и мера у вези са реформом економске политике, законске и подзаконске регулативе
која је у надлежности Републике Србије, у складу са правилима Светске трговинске
организације; праћење реализације предложених мера.
 
3.
Чланове Комисије именује Влада Републике Србије (у даљем тексту: Влада).
Радом
Комисије руководи председник Комисије, кога именује Влада из реда чланова Комисије.
 
4.
Комисија може, ради проучавања појединих нарочито сложених питања која се односе
на области регулисане правилником Светске трговинске организације, ангажовати стручне
и образовне организације и истакнуте научне раднике.
 
5.
Комисија у свом раду може користити стручну помоћ која јој је пружена у виду међународних
пројеката.
 
6.
Комисија може тражити од државних органа, појединих организација и агенција податке,
обавештења и извештаје.
 
7.
Стручне и административно техничке послове за потребе Комисије обављаће Министарство
за економске везе са иностранством.
 
8.
Ову одлуку објавити у „Службеном гласнику Републике Србије”. 
 
05 број 21-3513/2002-1
У Београду, 22. марта 2002. године
Влада Републике Србије
Потпредседник,
проф. др Жарко Кораћ, с.р.