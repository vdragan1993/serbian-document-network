На основу члана 56. став 1. Закона о заштити природе („Службени гласник РС”, бр. 36/09, 88/10 и 91/10 – исправка) и члана 7. Уредбе о заштити Специјалног резервата природе, „Увац” („Службени гласник РС”, бр. 25/06 и 110/06),
Скупштина Резервата Увац д.о.о. усваја
   
ПРАВИЛНИК
о унутрашњем реду и чуварској служби Специјалног резервата природе „Увац”
"Службени гласник РС", број 47 од 1. маја 
				2014.
  
ОСНОВНЕ ОДРЕДБЕ
Члан 1.
Правилником о унутрашњем реду и чуварској служби Специјалног резервата природе „Увац” (у даљем тексту: Правилник), уређују се правила за спровођење режима заштите Специјалног резервата природе „Увац” ( у даљем тексту: Резерват ) и заштитне зоне, а нарочито:
1) начин на који ће се понашати посетиоци, власници и корисници непокретности при кретању, боравку и обављању посла на заштићеном подручју; 
2) места, површине и објекти у којима се ограничава кретање или забрањује и ограничава обављање одређених радњи, као и трајање тих мера, а посебно места где се белоглави суп гнезди и прихрањује;
3) биљне и животињске врсте које је забрањено уништавати, оштећивати или узнемиравати, као и врсте чије је коришћење, тј. брање, сакупљање и излов ограничено;
4) подручја природних рибљих плодишта, услови спортског риболова и дозвољеног излова риба, риболовне воде чије је коришћење забрањено или ограничено, у складу са законом; 
5) начин сарадње с физичким и правним лицима који по различитом основу користе или су заинтересовани за коришћење заштићеног подручја;
6) услови заштите приликом научних истраживања и образовних активности; 
7) места и услови за одлагање отпада, начин одржавања уредности и чистоће заштићеног подручја;
8) начин и организација чувања, опрема и средства неопходна за чување и одржавање. 
Члан 2.
Одредбе овог правилника односе се на становнике који пребивају или бораве на подручју Резервата, власнике земљишта и других непокретности и правна и физичка лица која остварују право коришћења непокретности или коришћења природних добара на подручју Резервата кроз регистровану делатност, на посетиоце Резервата, као и на правна и физичка лица која обављају друге допуштене активности или врше службене радње на подручју Резервата.
Правна и физичка лица из става 1. овог члана дужни су да поштују режим заштите установљен Уредбом о заштити специјалног резервата природе „Увац” (у даљем тексту: Уредба).
Правна или физичка лица која обављају делатност, друге активности и службене радње, живе или бораве на подручју заштитне зоне дужни су да поштују режим заштите установљен Уредбом којим је прописано да се у заштитној зони не могу обављати радови и активности са значајним неповољним утицајем на природне вредности животне средине, а посебно оне за које се основано претпоставља да могу изазвати нарушавање главних вредности и обележја Резервата, пре свега биљног и животињског света, вода и предела.
Члан 3.
Правна или физичка лица из члана 2. овог правилника дужна су да се придржавају закона, Уредбе и одредаба овог правилника, упутстава са информативних табли и других ознака, као и упутстава или налога чувара и других овлашћених лица Друштва.
Члан 4.
За коришћење Резервата и одређених природних вредности заштитне зоне и за коришћење услуга Резервата Увац д.о.о. (у даљем тексту: Друштво) плаћа се накнада.
Обвезнике накнаде, њену висину и начин наплате прописује Друштво посебним актом, у складу са Законом о заштити природе (у даљем тексту: Закон).
Члан 5.
Друштво обезбеђује унутрашњи ред у Резервату и заштитној зони у складу са законом и овим правилником и то организовањем чуварске службе, сарадњом са локалним становништвом, јавним предузећима и установама и удружењима грађана, као и сарадњом са органима државне управе и локалне самоуправе.
КРЕТАЊЕ И БОРАВАК ПОСЕТИЛАЦА
Члан 6.
На јавним путевима у Резервату, у зависности од указане потребе и обезбеђених техничких и других неопходних услова, постављају се улазне станице у складу са чланом 68. ст. 3, 4. и 5. Закона. 
На улазним станицама може се вршити краткотрајно заустављање или успоравање кретања моторних возила ради пружања информација или наплате накнада за улазак моторних возила у Резерват.
Услове и начин постављања и рада улазних станица, висину и начин наплате накнаде из ст. 2. и 3. овог члана Друштво ће прописати посебним актом у складу са Законом. 
Члан 7.
Боравак на подручју Резервата и заштитне зоне је слободан и без ограничења осим на местима, у време и на начин утврђеним овим правилником. Та места су прописно обележена информативним таблама: 
– места гнежђења белоглавог супа и других значајних врста птица, а нарочито на локалитетима Ушак, Молитва, Кучкин Крш, Вељушница, Орловица, Мусин Клик, Шапоњски Врх, Павловића брод и у клисури Увца између Кокиног Брода и Радоиње; 
– места уређеним за потребе прихрањивања некрофагих врста птица, а нарочито на хранилиштима „Лупоглав” и „Манастирина”;
– делови хидроакумулација и водотока и њихових обала који су утврђени за природна рибља плодишта или на којима је из других разлога установљена периодска или трајна забрана риболова, а нарочито на деловима водотока Увца, Вапе, Грабовице, Вељушнице, Кладничке реке, Вршевине, Тисовице, Злошнице, Марића реке и Негбинске реке, као и 500 метара испод брана Растоке, Кокин Брод и Радоиња.
– пећине и крашке јаме, а нарочито у спелеолшким објектима Ушачког пећинског система и Тубића пећине.
Места и објекте из става 1. овог члана Друштво ће означити на видљив и јасан начин.
На подручју заштитне зоне из става 1. забрањен је приступ и боравак без одобрења или пратње овлашћеног лица управљача. 
Члан 8.
На подручју заштитне зоне забрањен је приступ и боравак без одобрења Друштва, чувара заштићеног подручја или најаве овлашћеном лицу Резервата у спелеолошким објектима, а нарочито у Баждарској пећини и пећини Буковик.
Објекте из става 1. овог члана Друштво ће означити на видљив и јасан начин.
Члан 9.
За коришћење чамаца и других пловних средстава ради кретања, превоза људи и транспорта материјала на хидроакумулацијама и водотоцима, власници односно корисници тих пловила дужни су да прибаве одобрење Друштва.
Није допуштена употреба чамаца који за покретање користе мотор са унутрашњим сагоревањем веће снаге од 10 КS, осим за пловила која користи управљач Резерват Увац д.о.о.
Друштво ће посебним актом прописати ближе услове употребе чамаца и других пловних средстава, начин вођења евиденције тих средстава и издатих одобрења.
Члан 10.
Режим саобраћаја, односно кретање, заустављање и паркирање моторних возила односно возила на моторни погон на некатегорисаним путевима и приступ одређеним местима и објектима на подручју Резервата може се, на основу договора са корисницима тих путева, места и објеката, забранити, регулисати или ограничити за одређене категорије учесника у саобраћају.
Обавештење о режиму саобраћаја из става 1. овог члана биће на погодан начин стављено на знање јавности и учесницима у саобраћају а деонице путева и места у Резервату на којима није дозвољено кретање или паркирање моторних возила биће видно обележена.
Члан 11. 
Превозници који обављају транспорт грађевинског материјала путевима и хидроакумулацијама за физичка и правна лица на подручју Резервата дужни су да благовремено обавесте Друштво о врсти терета, његовом власнику и локацији превоза, као и да поседују одговарајуће грађевинске дозволе за извођење радова у којима користе тај грађевински материјал.
Члан 12.
Ложење ватре на отвореном огњишту, изван места одређених за камповање и логоровање допуштено је само на посебно уређеним ложиштима у оквиру површина које ће се одредити за потребе излетника као дневни биваци, односно места пикника.
Изузетно од одредбе става 1. овог члана, камповање или логоровање може се организовати уз пратњу чувара и одобрење Друштва на другом месту, у кратком трајању и за мањи број лица, а за потребе истраживачког рада и екотуризма.
За све објекте који се користе у сврху камповања или логоровања власници објеката плаћају накнаду за коришћење заштићеног подручја у складу са одлуком Друштва.
За постављање сплавова и понтона, са или без кућице за одмор, на подручју Резервата Увац потребно је прибавити услове од општинског управног органа надлежног за послове водопривреде, као и одобрење управљача Резервата за постављање сплавова и понтона, са или без кућица за одмор власник плаћа накнаду у складу са одлуком Друштва. 
Члан 13.
Власници и корисници земљишта и других непокретности дужни су да омогуће пролаз чуварима и другим овлашћеним лицима Друштва у вршењу службених радњи, као и лицима која са одобрењем Друштва обављају истраживачке и друге активности у Резервату и заштитној зони.
ЗАШТИТА ПРИРОДНИХ И КУЛТУРНИХ ВРЕДНОСТИ И ЖИВОТНЕ СРЕДИНЕ
Члан 14.
Лица која живе, бораве или обављају посао на подручју Резервата и заштитне зоне дужна су да примењују мере заштите природних, културних и других вредности и животне средине у складу са законом, Уредбом и овим правилником.
Члан 15.
Биљке заштићене Правилником о проглашењу и заштити строго заштићених и заштићених дивљих врста биљака, животиња и гљива као природне реткости није допуштено сећи, кидати, ломити, чупати, сакупљати њихово семе и плодове, или их на други начин оштећивати и уништавати.
Животиње заштићене Правилником о проглашењу и заштити строго заштићених и заштићених дивљих врста биљака, животиња и гљива као природне реткости није допуштено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.
Лице које на подручју Резервата и заштитне зоне примети и нађе примерке биљака и животиња из ст. 1. и 2. овог члана који су оштећени, односно рањени, болесни, немоћни или мртви или примети појаве оштећења и уништавања станишта биљака и животиња су дужно је да о томе без одлагања обавести чувара или друго овлашћено лице Друштва, односно да тим лицима преда споменути нађени примерак биљке односно животиње. Друштво води евиденцију о поднетим обавештењима, односно саставља записник у вези утврђеног стања по поднетом обавештењу или нађеном примерку биљке односно животиње.
Друштво ће о налазима и обавештењима из става 3. овог члана обавестити Завод за заштиту природе Србије, односно предузети друге потребне радње у вези тих налаза и обавештења.
Члан 16.
Дивље врсте биљака, гљива, лишајева и животиња које су стављене под контролу коришћења и промета Уредбом о стављању под контролу сакупљања и промета дивље флоре и фауне могу се сакупљати на подручју Резервата и заштитне зоне на начин и под условима утврђеним претходно споменутим прописом.
За сакупљање дивље флоре и фауне из става 1. овог члана на подручју Резервата на местима која су утврђена чланом 7. овог правилника, лица која врше сакупљање дужна су да прибаве одобрење Друштва за улаз и боравак на тим местима.
Лица која врше сакупљање дивље флоре и фауне из става 1. овог члана на подручју Резервата дужна су да чувару или другом овлашћеном лицу Друштва пријаве дневне количине и врсте сакупљене флоре и фауне.
Члан 17.
Врсте дивље флоре и фауне чије је коришћење и заштита регулисано прописима из области шумарства, пољопопривреде и ловства могу се на подручју Резервата и заштитне зоне користити на начин и под условима из тих прописа.
За приступ и боравак на местима у Резервату која су утврђена чланом 7. овог правилника, а ради коришћења дивље флоре и фауне у оквиру допуштених активности шумарства, пољопривреде и ловства, потребно је прибавити одобрење Друштва.
Лов, односно приступ и боравак ловаца са оружјем и псима на местима из члана 7. став 1. није допуштен (*детаљан опис граница подручја на којем је забрањен приступ и боравак ловаца са оружјем и псима налази се у прилогу овог правилника).
Такође, нису допуштени ни улазак и кретање ловаца са оружјем и псима на подручју Резервата у време ловостаја.
Члан 18.
Забрањено је без одобрења Друштва остављање угинулих, закланих и убијених животиња и њихових делова, кланичког отпада и месних прерађевина на местима уређеним као хранилишта некрофагих врста птица.
Члан 19.
На подручју Резервата није допуштено уношење, односно садња, засејавање и насељавање алохтоних дивљих врста биљака и животиња, односно врста страних за изворни живи свет западне Србије.
Изузетно од одредбе става 1. овог члана, алохтоне врсте биљака могу се уносити на малим површина и у ограниченој бројности приликом спровођења мера антиерозионе заштите, заштите животне средине и хортикултурног уређења, а алохтоне врсте фауне у циљу унапређења стања водених екосистема и насеља риба, под условима које утврди Завод за заштиту природе Србије у складу са Уредбом, под строго контролисаним условима ради хортикултурног уређења, заштите од водне ерозије и рекултивације деградираних површина.
На подручју Резервата и заштитне зоне забрањено је уношење или насељавање инвазивних врста биљака и животиња у складу са меродавним прописима.
Члан 20.
Друштво ће на погодан начин јавно приказати, и учинити доступним свима који живе или по неком основу бораве на подручју Резервата и заштитне зоне, спискове врста дивље флоре и фауне из чл. 15. и 16. са именима на српском и латинском језику и другим неопходним информацијама значајним за њихово препознавање, заштиту и режим коришћења.
Члан 21.
Забрањено је оштећивање, уништавање, изношење и присвајање примерака биљака и животиња, минерала, кристалних творевина, фосилних остатака и артефаката из пећина и крашких јама, растурање и изношење гуана, остављање отпадака, употреба материја којима се могу загадити воде, исписивање графита и ложење ватре у тим објектима.
У циљу научног истраживања, заштите и уређења спелеолошких објеката може се допустити узимање и изношење предмета из става 1. овог члана, односно вршење мањих промена на деловима пећинских улаза и канала, под условима које утврди Завод за заштиту природе Србије. 
Пролазак кроз пећинске системе могу организовати само организације или удружења која су технички и кадровски оспособљена да организују безбедан пролазак туристичких група које не могу имати више од десет особа. Такве активности се морају најавити и затражити одобрење од управљача заштићеног подручја.
За обављање тих активности организатор сноси трошкове накнаде коришћења заштићеног подручја, као и сву кривичну и материјалну одговорност уколико дође до оштећења пећинског накита, или уништавања флоре и фауне пећинских система од стране особа које бораве у пећинском систему, као и за изношење делова геонаслеђа спелеолошких објеката или примерака флоре и фауне.
Члан 22. 
Забрањено је оштећивати и уништавати предмете и објекте који имају културно-историјску вредност, односно својство или статус културног добра.
Нису допуштени разградња и други видови оштећивања или уништавања објеката који представљају истакнуте примере народног градитељства.
Није допуштено раскопавање места на којима су констатовани или основано претпостављени археолошки налази, нити њихово заузеће изградњом објеката и другим радовима.
Друштво ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из ст. 1, 2. и 3. овог члана на подручју Резервата.
Друштво ће на видан и погодан начин обележити објекте и места са културно-историјским вредностима на подручју Резервата.
Члан 23.
Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет.
На подручју заштитне зоне примењују се прописи и мере којима се обезбеђује елиминисање или смањење утицаја постојећих извора загађења на животну средину. За планиране објекте, радове и активности са могућим значајним утицајем на животну средину неопходно је прибавити сагласност надлежног органа за заштиту животне средине у складу са Законом о стратешкој процени утицаја на животну средину и Законом о прoцени утицаја на животну средину.
На подручју Резервата забрањени су изградња објеката и други радови који неповољно утичу на животну средину, а посебно није допуштено:
– градити индустријске објекте, укључујући и објекте за примарну обраду дрвета, складишта индустријске робе, велике сточарске и живинарске фарме,
– прекомерно и неконтролисано користити хемијске материје за заштиту и прихрану биља,
– прати, сервисирати или паркирати моторна возила и пољопривредне машине на обалама и у коритима водотока и на обалама хидроакумулација,
– испуштати отпадне воде из домаћинстава, привредних и других објеката.
ВРШЕЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА
Члан 24.
Пољопривредна делатност, односно обрада земљишта и гајење ратарских и воћарских култура, крмног и индустријског биља, гајење стоке, живине и пчела и примарна прерада пољопривредних производа врше се у складу са прописима који регулишу област пољопривреде, ветерине, заштите биља и санитарне заштите и у складу са овим правилником.
На подручју Резервата није допуштено преоравање пашњака и природних ливада, као и орање обрадивог земљишта и друге радње на местима и на начин који могу изазвати процесе водне ерозије и неповољне промене изгледа предела.
На подручју Резервата изградња и рад објеката за гајење стоке и живине ограничава се на постојећа пољопривредна домаћинства и њихове наследнике првог и другог реда а капацитет и други услови изградње и функционисања тих објеката утврђују у оквиру стандарда који важе за мини и средње фарме.
На подручју Резервата обавезно је привремено складиштење стајског и другог природног ђубрива у објектима који задовољавају стандарде и прописе санитарне заштите и заштите животне средине. 
На подручју Резервата, у складу са законом, није допуштено паљење стрњике док се евентуална употреба ватре за уништавање корова и отпадака може примењивати уколико није у супротности за законом, прописима који регулишу заштиту од пожара и уз пријаву тих радова Друштву.
Члан 25.
Пољопривредна делатност, односно обрада земљишта и гајење ратарских и воћарских култура, крмног и индустријског биља, гајење стоке, живине и пчела и примарна прерада пољопривредних производа врши се у складу са прописима који регулишу област пољопривреде, ветерине, заштите биља и фито-санитарне заштите, Уредбом и овим правилником.
Друштво ће, према указној потреби, посебним актом, благовремено и на одговарајући начин, привремено забранити или ограничити примену одређених хемијских средстава у Резервату или његовим појединим деловима.
Друштво ће одговарајућим мерама и активностима подстицати пољопривреднике на што мању употребу хемијских средстава на подручју Резервата и помагати прелазак на органску пољопривредну производњу.
Члан 26.
Гајење, заштита и коришћење шума врши су у складу са Законом о шумама, прописима донетим на основу тог закона, чл. 18. и 35. Закона, Уредбом и овим правилником.
Газдовање шумама у државној својини спроводи се према плановима развоја шумских подручја, основама газдовања, годишњим плановима газдовања шумама и извођачким пројектима.
Газдовање шумама сопственика за које се не доносе основе газдовања врши се на основу програма газдовања и годишњих планова газдовања.
На подручју СРП „Увац” корисник шума у државној својини је Јавно предузеће „Србијашуме”.
Члан 27.
На подручју Резервата забрањено је крчење и чиста сеча шуме ради промене врсте дрвећа и узгојних облика шуме на малим површинама, изградње шумских комуникација и објеката, заштите и надзора природних вредности и за друге дозвољене намене изградње и уређења простора у складу са Законом. 
На подручју Резервата није допуштена сеча и други облик уклањања или оштећивања репрезентативних стабала дрвећа и примерака заштићених, ретких и у другом погледу значајних врста дрвећа и жбуња.
Члан 28.
У поступку израде шумских основа и програма шумарства који се односе на подручје Резервата, ЈП „Србијашуме” одговорно за доношење тих основа и програма прибавиће услове Завода за заштиту природе Србије ако законом није друкчије одређено.
Јавно предузеће за газдовање шумама, „Србијашуме”, дужно је да Друштву стави на увид годишњи извођачки план као и да га редовно обавештава о почетку значајнијих радова у државним шумама на подручју Резервата, као што су сеча и извлачење дрвних сортимената, изградња саобраћајница и других објеката, пошумљавање, предузимање мера против шумских штеточина, примена мера противпожарне заштите и др.
Јавно предузеће из става 2. овог члана дужно је да редовно обавештава Друштво о давању у закуп државног земљишта чији је корисник, односно којим управља као и о противправно подигнутим објектима на том земљишту.
Члан 29.
Коришћење, заштита и уређење вода и заштита од штетног дејства вода врши се на основу Закона о водама, прописа донетих на основу тог закона, Закона о заштити и одрживом коришћењу рибљег фонда, Уредбе и овог правилника. 
За каптирање извора и одвођење воде и друге хидротехничке радове на подручју Резервата, као и за радове на водном земљишту риболовних вода заштитне зоне, осим услова и других аката надлежног јавног водопривредног предузећа „Србијаводе”, потребно је прибавити мишљење Друштва и услове Завода за заштиту природе Србије.
На подручју Резервата и заштитне зоне нису допуштени изградња водопривредних објеката и други радови и активности који ометају размножавање или спречавају миграције риба, као ни радови који су забрањени Законом о водама.
Дринско-лимске хидроелектране д.о.о. – Радна јединица „Лимске хидроелектране” дужне су да редовно обавештавају Друштво о планираном режиму рада и очекиваним већим осцилацијама нивоа воде у хидроакумулацијама „Увац”, „Златар – Кокин Брод” и „Радоиња”. 
ЈВП „Србијаводе” из става 2. овог члана надокнадиће Друштву штету насталу у рибљем фонду наведених хидроакумулација услед непланираног и ненајављеног испуштања вода. 
Начин обрачуна и накнаде штете Друштво и Дринско-лимске хидроелектране д.о.о. могу споразумно уредити одговарајућим актом о пословно-техничкој сарадњи.
Члан 30.
ЈВП „Србијаводе” дужно је да стави на увид Друштву податке из катастара загађивача, водопривредних објеката и бујичних токова који се односе на подручје Резервата и заштитне зоне.
Надлежни орган општинске управе дужан је да утврди ерозивно подручје на простору из става 1. овог члана.
Друштво и јавно водопривредно предузеће могу споразумно уредити начин и услове сарадње у обављању послова на заштити и коришћењу вода. 
Друштво може наплатити накнаду јавном водопривредном предузећу за обављање делатности на подручју Резервата, у складу са посебним актом који ће Друштво донети.
Члан 31. 
Експлоатација минералних сировина на подручју Резервата и заштитне зоне врши се у складу са Законом о рударству и геолошким истраживањима, прописима донетим на основу овог закона, Уредбом и овим правилником.
На подручју Резервата није допуштена експлоатација минералних сировина и изградња рударских објеката, осим планског отварања привремених позајмишта грађевинског или украсног камена за локалне потребе.
Отварање, начин и период рада, као и допуштене количине материјала из става 2. овог члана утврђују се у складу са законом, уз претходно прибављене услова Завода за заштиту природе Србије и мишљење Друштва.
Друштво може наплатити накнаду за обављање делатности експлоатације минералних сировина из става 2. овог члана у складу са посебним актом, изузев физичким лицима која те сировине узимају на земљишту у приватној или задружној својини својини и користе у сопствене некомерцијалне сврхе.
ЛОВ И РИБОЛОВ
Члан 32.
Активности лова на подручју Резервата и заштитне зоне врше се у складу са Законом о дивљачи и ловству и другим прописима који регулишу област ловства, Уредбом и овим правилником. 
Животињске врсте заштићене Правилником о проглашењу и заштити строго заштићених и заштићених дивљих врста биљака, животиња и гљива као природна реткост није допуштено ловити, односно сматрати ловном дивљачи у смислу одредби Закона о дивљачи и ловству.
У поступку израде и доношења ловних основа које се односе на подручје Резервата потребно је прибавити услове Завода за заштиту природе Србије.
Ловачко удружење „Козомор” Нова Варош и ловачко удружење „Врхови” Сјеница које је корисник ловишта на подручју Резервата дужно је да о планираним и предузетим ловним активностима редовно обавештава Друштво. 
Друштво може наплатити накнаду ловачком удружењу за обављање активности лова на подручју Резервата у складу са посебним актом који доноси.
Члан 33.
Гајење, заштита, лов и коришћење риба на подручју Резервата и заштитне зоне врши се у складу са Законом о заштити и одрживом коришћењу рибљег фонда, другим меродавним прописима који регулишу рибарство, Уредбом и овим правилником.
Риболовне воде на простору Резервата и заштитне зоне припадају Рибарском подручју „Специјални резерват природе Увац”, које је одређено посебним актом Друштва, на основ уредбе , а у складу са Законом.
Корисник Рибарског подручја „СРП Увац” (у даљем тексту: Рибарско подручје) је Друштво.
Члан 34. 
На Рибарском подручју допуштене су активности рекреативног и спортског риболова.
На Рибарском подручју може се вршити и риболов у научноистраживачке сврхе под условима утврђеним законом и овим правилником.
Изузетно, на Рибарском подручју може се допустити санациони риболов, на основу дозволе Министарства и одобрења Друштва
Члан 35.
На Рибарском подручју забрањен је риболов младице и поточне односно језерске пастрмке.
Друштво може годишњим програмом унапређења рибарства, на основу средњорочног програма рибарства, допустити ограничени рекреативни риболов врста риба из става 1. овог члана поштујући одредбе Закона о заштити и одрживом коришћењу рибљег фонда, Правилника о начину, алатима и средствима којима се обавља привредни риболов, као и о начину, алатима, опреми и средствима којима се обавља рекреативни риболов, као и Наредбе о мерама за очување и заштиту рибљег фонда.
Друштво ће наведеним годишњим програмом утврдити услове рекреативног риболова салмонидних врста риба у погледу времена, минималне дужине и допуштеног броја примерака.
На Рибарском подручју утврђује се ловостој за следеће врсте риба у време њиховог мреста, и то:
1) од 1. априла до 30. јуна – за клена, мрену и плотицу,
2) од 1. априла до 31. маја – за скобаља и шарана,
3) од 1. маја до 15. јула – за поточну мрену,
4) од 1. октобра до 1. марта – за језерску златовчицу.
На Рибарском подручју утврђују се минималне ловне дужине за следеће врсте риба, и то:
1) 10 cm – за кркушу, 
2) 20 cm – за клена, мрену, поточну мрену, скобаља и плотицу,
3) 25 cm – за језерску златовчицу,
4) 30 cm – за шарана.
5) 40 cm – за смуђа.
Друштво може годишњим програмом унапређења рибарства, на основу средњорочног програма рибарства, допустити лов шарана у периоду мреста из става 3. овог члана и испод прописане минималне дужине из става 4. овог члана, уз претходно прибављену дозволу министарства надлежног за послове рибарства.
Члан 36.
На риболовним водама Рибарског подручја утврђују се режими риболова на основу Закона о заштити и одрживом коришћењу рибљег фонда и средњорочног програма унапређења рибарства.
Члан 37.
Забрањен је спортски риболов ноћу, у времену од 21 час увече до 5 часова ујутру, осим лова шарана и бабушке, на основу појединачног одобрења које Друштво издаје на захтев спортског риболовца.
Друштво може годишњим програмом унапређења рибарства, на основу средњорочног програма унапређења рибарства и у оквиру прописа донетих на основу Закона о рибарству, друкчије одредити период и време у коме није дозвољен ноћни спортски риболов, као и делове риболовне воде на којој је ноћни спортски риболов забрањен.
Члан 38.
Спортски риболов допуштено је обављати једино са удичарским прибором кога по риболовцу чине највише три штапа са по две једнокраке удице.
Допуштени спортски риболов младице и пастрмке обавља се искључиво са вештачким риболовним мамцем.
Није допуштен спортски риболов из чамца и са сплава. Друштво може изузетно одобрити спортски риболов са чамца и другог пловидбеног објекта у мировању.
Забрањен је риболов на залеђеним површинама.
Члан 39. 
Допуштене количине дневног улова које један риболовац може задржати су до 3 комада (примерка) златовчице и до 3 kg аутохтоних ципринидних врста (скобаљ, плотица, клен, речна мрена, укљева, поточна мрена, кркуша).
Улов који се не сме или не намерава задржати због прекорачења допуштене количине дневног улова, услед ограничења у вези прописане минималне дужине или из других разлога, мора се одмах неозлеђен вратити у воду.
Риболов на врсте из става 1. овог члана одвија се у току године до испуњења квоте процењене безбедне жетве, а након тога риболов се у тој години обуставља. 
Шарана и бабушку допуштено је ловити без ограничења у погледу дневне и годишње количине улова.
Риба уловљена за време ловостаја на ту врсту рибе, односно риба чији је лов забрањен у току целе године, мора се одмах вратити воду са што мање оштећења и повреда.
Уловљене рибе забрањено је стављати у промет.
Члан 40.
На рибарском подручју могу се организовати такмичења у спортском риболову која морају бити усклађена са програмом управљања рибарским подручјем.
У такмичењу из става 1. овог члана није ограничен улов допуштених врста риба у погледу количине и дужине примерака.
Риба уловљена на такмичењу после мерења враћа се у воду неозлеђена.
Члан 41.
Забрањено је ометање риболоваца буком или галамом од стране осталих риболоваца или других лица, осим када се ради о јавном саобраћају и обављању регистрованих или допуштених делатности и активности. 
Члан 42. 
Друштво ће сваке године, после доношења годишњег програма унапређења рибарства, на подесан начин учинити програм доступан јавности и заинтересованим организацијама спортских риболоваца. Тим програмом утврђен је годишњи режим спортског риболова и друге информације од значаја за заштиту и коришћење риболовних вода.
Члан 43.
Друштво, као корисник Рибарског подручја, издаје и организује дистрибуцију дозвола за спортски риболов.
Висина накнаде, односно цена дозволе за спортски риболов утврђује се одлуком директора Друштва, а на препоруку управника рибарског подручја.
Новчана средства добијена из накнаде од дозвола за спортски риболов приход су Друштва.
Друштво плаћа накнаду за коришћење рибарског подручја у складу са законом.
СПОРТ, ТУРИЗАМ И РЕКРЕАЦИЈА
Члан 44.
На подручју Резервата и заштитне зоне могу се организовати спортска такмичења на води, роњењу, риболову, планинарству и оријентацији у природи, спелеологији, бициклизму и другим областима уколико се тим активностима не оштећују или угрожавају природне вредности и квалитет животне средине.
За такмичења из става 1. овог члана која се одвијају на подручју Резервата организатор прибавља одобрење Друштва и плаћа накнаду у складу са посебним актом који доноси Друштво.
За планиране спортске активности код којих се основано претпоставља могућност утицаја на природне вредности Резервата и квалитет животне средине организатор прибавља и услове Завода за заштиту природе Србије.
Члан 45.
На подручју Резервата и заштитне зоне могу се обављати делатности туризма и рекреације у складу са законом, уредбом и овим правилником.
Услуге туристичког смештаја и угоститељске услуге на подручју Резервата могу пружати правна и физичка лица сходно Закону о туризму, прописима на основу овог закона, Закону о заштити природе, Уредбом и овим правилником.
Услуге превоза посетилаца чамцима и њиховог праћења у разгледању резервата могу вршити правна и физичка лица која осим општих законских услова имају одобрење Друштва. За обављање тих активности сва правна и физичка лица плаћају накнаду управљачу за коришћење заштићеног подручја на основу Одлуке о накнадама за коришћење заштићеног подручја СРП „Увац”.
Туристичке организације заинтересоване за обављање туристичких делатности на заштићеном подручју морају имати одобрење од управљача, а за обављање тих активности плаћају накнаду за коришћење услуга чуварске службе, као и накнаду за коришћење заштићеног подручја.
Члан 46.
Посету Резервату и разгледање његових вредности од стране туристичких група које броје више од три посетиоца организатор туристичког путовања односно давалац туристичких или угоститељских услуга пријављује управљачу два дана пре одвијања активности у резервату.
Друштво организује вођење туристичких група из става 1. овог члана или издаје одобрење којим овлашћује друго правно или физичко лице да води посетиоце на начин, на места и у време који се наведеним одобрењем утврђују.
Индивидуални посетиоци, као и групе које броје мање од три особе, дужни су да намеравано разгледање Резервата изван јавних путева пријаве Друштву односно физичком или правном лицу које Друштво овласти.
Друштво ће израдити и донети програм туристичке посете Резервата којим ће ближе уредити допуштен начин и места посећивања, истовремени број посетилаца на појединим местима и друга питања од значаја за разгледање и презентацију вредности Резервата, а посебно начин организовања активности екотуризма у сарадњи са мештанима.
Члан 47.
За туристичку посету и разгледање Резервата плаћа се накнада.
Обвезнике накнаде из става 1. овог члана, њену висину и начин наплате Друштво ће прописати посебним актом.
ИЗГРАДЊА ОБЈЕКАТА И УРЕЂЕЊЕ ПРОСТОРА
Члан 48.
Изградња објеката и уређење простора на подручју Резервата и заштитне зоне врши се у складу са Законом о планирању и изградњи и прописима који регулишу просторно и урбанистичко планирање и изградњу, уредбом и овим правилником.
За просторне и урбанистичке планове који се односе на подручје Резервата и заштитне зоне у целости или на њихове поједине делове спроводи се поступак стратешке процене утицаја на животну средину у складу са законом, односно проверава потреба спровођења те процене у зависности од врсте и садржаја плана и могућих значајних утицаја на животну средину.
Поступак стратешке процене из става 2. овог члана спроводи орган надлежан за доношење плана, уз прибављање одговарајућих услова, мишљења и сагласности и учешће јавности, у складу са законом.
Члан 49.
За објекте на подручју заштитне зоне за које се зна или основано претпоставља да њихова изградња и намена могу имати значајан утицај на природне вредности и животну средину, спроводи се поступак процене утицаја на животну средину у складу са Законом о планирању и изградњи, као и у складу са Законом о заштити природе. 
Поступак процене из става 1. овог члана спроводи републички орган надлежан за послове заштите животне средине. У том поступку инвеститор прибавља услове заштите природе које издаје Завод за заштиту природе Србије, а орган надлежан за процену утицаја може тражити и мишљење Друштва.
Члан 50.
За привредне, инфраструктурне, туристичке, стамбене, економске и друге објекте на подручју Резервата чија изградња, реконструкција и доградња нису забрањени уредбом врши се провера утицаја на животну средину и утврђују мере заштите у складу са законом.
У поступку прибављања урбанистичких аката и одобрења за изградњу неопходно је да орган надлежан за послове урбанизма и изградње или инвеститор прибаве услове заштите природе које издаје Завод за заштиту природе Србије.
Члан 51.
Изградња и реконструкција стамбених, економских и помоћних објеката пољопривредних домаћинстава, викендица и привремених објеката изван грађевинских реона и грађевинског земљишта утврђених и проглашених у складу са законом нису допуштени на подручју Резервата.
Грађевински реони и грађевинско земљиште из става 1. овог члана, врста и намена објеката, односно правила уређења и грађења утврдиће се одговарајућим урбанистичким плановима и документима. 
До доношења планова и документа из става 2. овог члана изградња, реконструкција и доградња објеката пољопривредних домаћинстава на подручју Резервата може се вршити само у оквиру постојећих грађевинских парцела, уз обавезно прибављање локацијске дозволе и одобрења за изградњу.
Члан 52.
Изградња помоћних објеката, радови инвестиционог одржавања објеката и постављање монтажних објеката врши се у поступку утврђеном Законом о планирању и изградњи, без прибављања грађевинске дозволе. 
За израду техничке документације за изградњу објеката из става 1. овог члана инвеститор је дужан да прибави мишљење Друштва. 
Друштво ће на основу врсте и обима планираних радова и могућих утицаја на животну средину проценити евентуалну потребу да инвеститор прибави и услове заштите природе од Завода за заштиту природе Србије.
ОДРЖАВАЊЕ ЧИСТОЋЕ И УПРАВЉАЊЕ ОТПАДОМ
Члан 53.
Одржавање чистоће и управљање отпадом на подручју Резервата и заштитне зоне врши се у складу са Законом о управљању отпадом, Законом о заштити природе и другим прописима који регулишу заштиту животне средине и управљање чврстим и течним отпадом, прописима који регулишу комуналну хигијену Уредбом и овим правилником.
На подручју Резервата није допуштено изливање у водотокове и земљиште непречишћених комуналних вода и хемијски отровних и опасних материја и одлагање комуналних и других чврстих отпадака на начин и у количинама да могу загадити земљиште и воде у сливу Увца.
Члан 54.
На подручју Резервата забрањено је одлагање комуналног, индустријског и грађевинског отпада, амбалаже, расходованих моторних возила, других машина и апарата, осим комуналних и пољопривредних отпадака пореклом са заштићеног подручја, који могу да се одлажу на местима која су за то одређена и обележена на прописан начин.
Свако је дужан да збрињава, односно сакупља и одлаже отпатке које ствара, на местима која су посебно уређена и обележена за те намене. 
Друштво ће поставити одговарајућу опрему, односно канте, корпе или кесе за привремено одлагање чврстих отпадака и организовати њихово пражњење и одвожење изван подручја Резервата.
Друштво ће у сарадњи са комуналним службама територијално надлежних општина организовати постављање и редовно пражњење контејнера за смеће у насељеним деловима подручја Резервата, односно местима окупљања већег броја посетилаца.
Друштво ће у сарадњи са службама из става 4. овог члана одредити места и време остављања кабастог отпада, као што су стаклена и пластична амбалажа, расходована моторна возила, друге машине и апарати, и њихово одвожење ван заштићеног подручја.
Члан 55.
Власници и корисници непокретности дужни су да их одржавају у чистом и уредном стању.
Обавезна је сеча и поткресивање грана дрвећа и жбуња и уклањање корова на земљишту у путном појасу, око јавних и привредних објекта и у кругу сеоских домаћинстава.
Корисници и сопственици шума дужни са да одржавају шумски ред у складу са меродавним прописима у области шумарства, укључујући и обавезу што краћег задржавања посечених стабала и огревног дрвета поред путева. 
ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА
Члан 56.
Друштво у року утврђеном Уредбом и на начин прописан меродавним подзаконским актом обележава Резерват и заштитну зону као заштићено подручје таблама прописаног изгледа и садржаја које поставља на местима где јавни путеви улазе у Резерват односно заштитну зону, а границе Резервата обележава прописаним ознакама.
Друштво у роковима утврђеним законом и на начин прописан меродавним подзаконским актом обележава границу рибарског подручја и границе делова Рибарског подручја на којим је забрањен или ограничен риболов.
Друштво одговарајућим таблама обележава места и објекте где је приступ и боравак забрањен или ограничен.
Друштво поставља табле односно друге ознаке са информацијама о правилима унутрашњег реда и правилима спортског риболова.
Друштво може постављати и друге табле и ознаке од значаја за спровођење режима заштите и презентацију вредности Резервата, као што су панои, билборди, планинарске стазе, места за камповање и логоровање, хранилишта, места за отпатке и др.
Забрањено је оштећивање или уништавање и уклањање табли и натписа на таблама и других ознака из овог члана, као ни њихово заклањање или маскирање другим објектима
Члан 57. 
На подручју Резервата није допуштено постављање информативних табли с називима правних и физичких лица и рекламних и других паноа без одобрења Друштва.
За постављање службених табли и других ознака које су утврђене прописима у области саобраћаја и јавних путева, шумарства, ловства, водопривреде и енергетике није потребно одобрење Друштва.
За постављање и држање табли и паноа из става 1. овог члана Друштво може наплатити накнаду у складу са посебним актом.
Члан 58.
Фотографисање и снимање видеозаписа и филмова на подручју Резервата и заштитне зоне је допуштено.
За радње из става 1. овог члана које се на подручју Резервата врше у комерцијалне сврхе потребно је прибавити одобрење Друштва и за њих се плаћа накнада на основу посебног акта који доноси Друштво.
Фотографије, видеозаписе и филмове који се снимају на подручју Резервата и публикују односно приказују јавности, физичко или правно лице које обавља или за чији рачун се обавља снимање дужно је да један примерак снимљеног материјала достави Друштву.
С обавезом из става 3. овог члана споменута лица биће упозната приликом снимања, а уколико то није могуће сматраће се упозната доношењем овог правилника и његовим објављивањем у „Службеном гласнику Републике Србије”.
ИСТРАЖИВАЧКИ И ОБРАЗОВНИ РАД
Члан 59. 
На подручју Резервата и заштитне зоне могу се вршити научна и друга истраживања и образовне активности у природи у складу са Законом, Уредбом и овим правилником.
Истраживања и образовне активности из става 1. овог члана допуштено је обављати на начин да се у већој мери не оштете или униште значајне природне вредности као и да се не загади животна средина.
Члан 60.
За истраживања која се врше у пећинама и крашким јамама на подручју Резервата и заштитне зоне потребно је прибавити одобрење Друштва, као и дозволе од надлежног министарства за истраживање спелеолошких и других објеката геонаслеђа. 
Друштво ће у зависности од врсте и садржаја планираних истраживања и институције која истраживања обавља, прибавити услове заштите природе које издаје Завод за заштиту природе Србије.
За истраживања ихтиофауне на подручју Резервата и заштитне зоне потребно је, поред законом прописане дозволе министарства надлежног за послове рибарства, прибавити одобрење Друштва.
Члан 61.
За геолошка и биолошка истраживања на подручју Резервата потребно је прибавити одобрење Друштва и услове заштите природе које издаје Завод за заштиту природе Србије. 
Истраживања у области шумарства, пољопривреде и педологије, хидрологије, животне средине, туризма, саобраћаја, енергетике, просторног и урбанистичког планирања, демографије и културних добара потребно је благовремено пријавити Друштву.
Истраживања из става 2. овог члана не могу започети пре него што Друштво потврди пријем пријаве истраживања. Пријава истраживања мора садржати релевантне податке о врсти, циљу, садржају, времену трајања, извођачу и броју учесника истраживања. У пријави се могу навести и услуге односно помоћ која се очекује од Друштва.
Друштво ће у року не дужем од три дана обавестити подносиоца пријаве да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда, односно евентуално упутити подносиоца захтева на прибављање услова заштите природе или одобрења Друштва уколико су истраживања планирана на местима утврђеним чланом 7. овог правилника.
Члан 62.
Образовне активности на подручју Резервата, као што су школа у природи, теренска настава и стручне екскурзије потребно је благовремено пријавити Друштву.
Активности из става 1. овог члана не могу започети пре него што Друштво потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од Друштва.
Члан 63.
Захтев за издавање одобрења за истраживања из чл. 60, 61. и 62. нарочито садржи: назив и адресу институције, имена руководиоца и учесника истраживања, назив и укупно трајање пројекта, време почетка и завршетка теренских радова за које се издаје одобрење, главне методе и технике истраживања, податке о узорцима и примерцима живе и неживе природе чије је узимање планирано, места и објекте на којима се истраживање врши. 
Одобрење за истраживања поред података из става 1. овог члана садржи и посебне услове и мере заштите природе и животне средине који се при истраживању морају поштовати, односно примењивати.
У року од 15 дана по завршетку теренских истраживачких радова и образовних активности, подносилац захтева за одобрење односно подносилац пријаве за истраживања и образовне активности дужан је да Друштву достави кратак извештај о току и главним видљивим резултатима спроведених истраживања и образовних активности.
Ономе ко благовремено не поднесе извештај из става 3. овог члана Друштво може ускратити одобрење за наредна истраживања односно обавештење и услуге за обављање образовних активности.
О завршетку елабората односно публиковању резултата о извршеним истраживањима носилац истраживања односно подносилац захтева за одобрење или подносилац пријаве дужан ја да обавести Друштво у року од 15 дана као и да тај елаборат или публиковани рад достави Друштву.
ЧУВАРСКА СЛУЖБА
Члан 64.
Спровођење правила унутрашњег реда обезбеђује и непосредни надзор на подручју резервата врши чуварска служба.
Чуварску службу чине, односно послове чуварске службе у својству лица са законским овлашћењима и обавезама непосредно обављају чувари заштићеног подручја, заједно са непосредним руководиоцем.
Чувар заштићеног подручја може истовремено и обављати послове рибочувара, а непосредни руководилац и друге послове у оквиру радног места и стручне спреме којом располаже.
Чувар је за свој посао непосредно одговоран руководиоцу, а руководилац је одговоран управнику и директору.
Члан 65.
За време службе, чувар заштићеног подручја носи службену одећу на којој се налази знак СРП „Увац” и знак заштите природе.
До доношења акта из члана 110. став 8. Закона о заштити природе којим министар надлежан за послове природних ресурса (у даљем тексту: министар) прописује јединствену униформу чувара националних паркова и заштићених подручја проглашених актом Владе, чувар заштићеног подручја ће носити униформу Резерват Увац д.о.о.
Члан 66.
Чувар заштићеног подручја за време службе може да носи оружје.
Врсту, услове и правила ношења и употребе, као и начин чувања оружја утврђује управљач у складу са законом.
Члан 67.
Чувар поседује службену легитимацију којом доказује идентитет, статус службеног лица и овлашћења у складу са Законом.
Чувар је дужан да у вршењу одговарајућих службених радњи претходно покаже службену легитимацију.
Службену легитимацију чувара заштићеног подручја издаје Управљач на обрасцу који прописује министар.
О издатим легитимацијама Управљач води евиденцију.
Чувар заштићеног подручја који је престао да врши чуварску службу, дужан је да службену легитимацију у року од три дана од дана престанка службе врати Управљачу, коју ће управљач одмах поништити и ту чињеницу унети у евиденцију из става 4. овог члана.
У случају губитка или нестанка службене легитимације чувар заштићеног подручја је дужан да о овоме одмах обавести Управљача.
Изгубљена или нестала легитимација оглашава се неважећом у „Службеном гласнику Републике Србије” и брише се из евиденције о издатим легитимацијама, а чувару се издаје нова легитимација.
Члан 68.
Рад чуварске службе организује се на терену тако што чувар заштићеног подручја врши непосредни надзор и контролише спровођење правила унутрашњег реда на подручју заштићеног подручја.
Чувар заштићеног подручја врши обилазак резервата, по наређењу непосредно претпостављеног руководиоца. Чувар заштићеног подручја има право и обавезу да изврши службену радњу на било ком делу резервата. Рад чувара повремено и по потреби организује се у пару или са више чувара истовремено, кроз рад у сменама или дежурства, патролни обилазак и стационарне контроле или комбиновањем напред наведених метода, односно другом применом теренског рада.
Члан 69.
У вршењу чуварске службе, дужност чувар заштићеног подручја је да:
1) Прати, односно надгледа кретање и активности посетилаца и других корисника, посебно:
– градњу, реконструкцију и доградњу објеката, транспорт грађевинског материјала и друге радове који се у складу са законом сматрају изградњом објеката;
– коришћење минералних сировина, односно камена, шљунка, песка, дробине, земље и тресета;
– коришћење шума, односно сешу, крчење, кресање и паљење дрвећа, извлачење, одлагање и транспорт дрвних сортимената, сакупљање семена и др.;
– коришћење флоре и фауне, односно сакупљање и брање биљака, гљива и животиња и њихових развојних облика и шумских плодова и др.;
– лов, гајење и коришћење дивљачи;
– риболов;
– употребу моторних возила и пловила;
– постављање објеката на води и монтажних и привремених објеката;
– улазак у зоне, места и објекте у којима је посета забрањена или ограничена;
– камповање, логоровање;
– ложење ватре на отвореном и примену правила и мера заштите од пожара;
– организацију и одвијање спортских такмичења и других манифестација;
– одлагање отпада;
2) прати стање биљних и животињских врста и других вредности резервата и води евиденцију о њима;
3) пружа помоћ и сарађује са локалним становништвом и другим носиоцима стварних права на непокретностима у циљу заштите природе, решавању имовинско-правних односа и накнади штете услед ускраћивања или ограничавања права коришћења и примене мера заштите;
4) пружа податке, помоћ и услуге посетиоцима при обиласку и разгледању резервата;
5) прати и пружа друге потребне услуге организаторима и учесницима научних и других истраживања и образовних активности;
6) сарађује са корисницима природних ресурса и привредним субјектима, посебно у области пољопривреде, водопривреде, енергетике, рударства и туризма;
7) сарађује са инспектором за заштиту природних ресурса и обавештава о стварима из његове надлежности;
8) сарађује са органима унутрашњих послова и према указаној потреби тражи њихову помоћ;
9) саставља записник, обавештава непосредног руководиоца и директора резервата и обавља друге овде неспоменуте послове, у складу са законом и актом управљача;
10) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.
Члан 70.
Када чувар заштићеног подручја утврди или основано претпостави да је посетилац, односно корисник заштићеног подручја учинио радњу супротно правилима унутрашњег реда или мерама заштите природе прописаним у складу са Законом, овлашћен је да:
1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова;
2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус корисника односно посетиоца и неко од права у вези радова и активности које обавља;
3) изврши преглед свих врста возила, пловних објеката и товара;
4) изврши сваки преглед, осим станова и других просторија за чији је преглед потребан судски налог, а посебно преглед:
– пртљага и личних ствари, 
– улова и средстава за лов и риболов, 
– алата и средстава за сакупљање биљака и животиња.
5) Привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;
6) Затражи успостављање претходног стања, односно нареди мере за спречавање и уклањање штетних последица, а посебно:
– привремено забрани радова и активности које се обављају без прописаних сагласности или одобрења, као што су научна и друга истраживања, образовне и спортске активности и сл.,
– забрани на лицу места радове и активности које се обављају противно одредбама овог правилника и правилима противпожарне заштите,
– нареди пуштање на слободу односно враћање у природу здравих и неповређених примерака животиња уколико је то за њих безбедно.
Члан 71.
Када утврди радњу учињену супротно правилима унутрашњег реда или мерама заштите природе прописаним у складу са Законом, чувар саставља записник.
Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.
У садржај се обавезно уносе:
– подаци о извршиоцима недозвољене радње, а ако је извршилац непознат то се констатује уз основану претпоставку о могућем извршиоцу,
– начин и време извршења радње, средства и алати којима је радња извршена,
– подаци о сведоцима и другим расположивим доказима ако постоје,
– настала штета, документована што прецизнијим подацима и по могућству фотографијом,
– подаци о одузетим предметима и средствима из тачке 5) члана 70. 
Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.
Управљач ће прописати образац записника из овог члана.
Члан 72.
О привремено одузетим предметима из члана 70. чувар заштићеног подручја издаје потврду са тачним подацима о врсти и количини.
Управљач обезбеђује услове за одржавање и чување привремено одузетих предмета, и предузима радње за даље поступање са примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши.
О привремено одузетим предметима управљач води евиденцију, са подацима о врсти, количини, разлогу привременог одузимања, лицу коме су предмети привремено одузети и чувар заштићеног подручја који је предмете привремено одузео.
Члан 73.
Чувар заштићеног подручја у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу управљача.
Чувар води дневник, односно евиденцију дневних активности, чији садржај прописује управљач.
Члан 74.
Чувар полаже стручни испит у складу са програмом који прописује министар.
Управљач сам организује или на други начин обезбеђује обуку, стручно усавршавање и проверу знања и вештина чувара заштићеног подручја.
Члан 75.
Чувар је опремљен радном одећом, средствима везе и превоза, потребним апаратима, инструментима и алатом, у складу са посебним актом управљача.
Члан 76.
На основу записника и обавештења чувара заштићеног подручја о учињеној забрањеној, односно противправној радњи, управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.
ПРОТИВПОЖАРНА ЗАШТИТА
Члан 77.
На подручју резервата планирају се и спроводе мере заштите од пожара у складу са Законом о заштити од пожарa („Службени гласник РС”, број 111/09), прописима донетим на основу њега, планом управљања СРП „Увац” и планом заштите од пожара.
Управљач доноси план заштите од пожара за подручје резервата сходно члану 47. Закона о заштити од пожара.
Управљач ће на погодан начин објавити, односно јавно истаћи изводе из плана заштите од пожара, са основним правилима противпожарне заштите и поставити одговарајуће ознаке на терену.
ПРЕЛАЗНЕ И ЗАВРШНЕ ОДРЕДБЕ
Члан 78.
Надзор над применом овог правилника врши Министарство природних ресурса, рударства и просторног планирања. 
Члан 79.
Друштво ће у року од шест месеци од дана ступања на снагу овог правилника донети акта предвиђена Правилником.
Члан 80.
Ступањем на снагу овог правилника, престаје да важи Правилник о унутрашњем реду и чуварској служби Специјалног резервата природе „Увац” од 23. маја 2007. године.
Овај правилник ступа на снагу у року од осам дана од дана објављивања у „Службеном гласнику Републике Србије”, уз претходно прибављену сагласност Министарства.
У Новој Вароши, 16. новембра 2013. године
Резерват Увац д.о.о.
Председник Скупштине,
Зоран Цвијановић, с.р.
   
* Детаљан опис граница подручја на којем је забрањен приступ и боравак ловаца  са оружјем и псима (Опис граница Специјалног резервата природе „Клисура реке Увац” – „Службени гласник РС”, број 50/95)
Граница почиње на Златарском језеру од коте 1068, локалитет потопљене цркве (Црквина), иде на исток сеоским путем до раскршћа путева за насеља Борја и Спасовина (кота 1200). Одатле иде на југ преко Стојића брда (кота 1117), скреће према југоистоку пресецајући поток Суводо и преко Обера и коте 1097 пресеца стари пут преко Дамјана и речицу Вршевину, одакле граница пресеца пут Нова Варош – Штитково изохипсом 1050 и преко потеза Грабље спушта се на коту 1143. Одатле граница иде правцем југ – југоисток на коту 1114, одакле се спушта на југ, на коту 902, близу ушћа Кладнице у Увац. Одатле граница иде на запад, преко Мљекуше изохипсом 1100 којом се спушта на коту 1203 на југу. Од ове коте граница и даље иде правцем југ – југоисток, долази до коте 1118, изохипсом 1000 спушта се на Чукар до коте 1181, преко коте 1219 код места Нишавићи и пресеца изохипсу 1100 на југоистоку. Пресецајући реку Увац, граница иде на запад преко коте 1114 и долази до Ушачке пећине (кота 1019).
Од Ушачке пећине која представља крајњу западну тачку границе, граница скреће на север преко коте 1146 преко Равног крша и Великог врха са котом 1159. Даље иде секући изохипсу 1000 на Црвене стране, преко Сувог омара западно од коте 929 где скреће на запад и изохипсом 1100 иде јужно од коте 1276 и преко коте 1238 излази на стару пешачку стазу којом иде до њеног завршетка и скреће на југ, испод коте 1029 скреће на запад и прелази реку Вељушницу.
Прелазећи реку Вељушницу граница скреће у правцу север – северозапад, иде уз Вељушницу локалним путем који повезује засеоке Прелиће и Ладник и преко Велике равни излази на коту 1188. граница скреће према засеоку Селиште на запад, од кога путем поред коте 1134 излази на коту 915 и уз Вељушницу изохипсом 1000 иде до коте 1156. Истом изохипсом граница иде на Данковицу поред насеља Радијевићи ка северу према Оштрој стени и Мастиринама. На том месту пресеца изохипсу 1050, па преко Омара иде на север пратећи реку Увац. На Доњем Риду пресеца пут који из Нове Вароши води преко бране на Златарском језеру на Штитково и иде на север поред насеља Гујаничка Мала, где се изнад Козјих стена укључује на сеоски пут. Овим путем, према северу преко Осоја и Растока граница долази до коте 1108 на локалитету Борова, прелазећи реку Увац на истоку иде преко коте 1098 (Дебела глава) и сеоским путем долази до коте 1068 (Црквина), до почетне тачке.
* Детаљан попис катастарских парцела и опис граница делова Специјалног резервата природе „Клисура реке Увац”: Павловића брод, Растоке, Вељушница и Молитва са графичким приказом зона у којима је забрањен приступ и боравак ловаца са оружјем и псима, налази се у Уредби о заштитити Специјалног резервата природе „Клисура реке Увац” („Службени гласник РС”, број 50/95) и доступан је на увид.