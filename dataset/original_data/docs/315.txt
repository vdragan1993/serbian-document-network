Ha основу члана 7. Уредбе о мерама за спречавање неблаговременог измиривања новчаних обавеза јавног сектора према привредним субјектима („Службени гласник PC”, број 80/11),
Министар финансија доноси
 
ПРАВИЛНИК
за спровођење Уредбе о мерама за спречавање неблаговременог измиривања новчаних обавеза јавног сектора према привредним субјектима

"Службени гласник РС", број 94 од 14. 
	децембра 2011.
 
Члан 1. 
Овим правилником ближе се уређује начин спровођења Уредбе о мерама за спречавање неблаговременог измиривања новчаних обавеза јавног сектора према привредним субјектима (у даљем тексту: Уредба).
Члан 2. 
Директни корисници буџетских средстава, у смислу закона којим се уређује буџетски систем, односно органи и организације Републике Србије и органи и службе локалне власти (у даљем тексту: дужник) дужни су да о неблаговремено измиреној новчаној обавези према привредном субјекту обавесте Министарство финансија – Управу за трезор (у даљем тексту: Управа), ради евидентирања и обрачунавања камате.
Члан 3. 
Обавештење о неблаговремено измиреној новчаној обавези из члана 2. овог правилника (у даљем тексту: обавештење) садржи следеће податке:
1) назив, ПИБ и ЈББК дужника;
2) назив и ПИБ привредног субјекта – повериоца;
3) основ настанка комерцијалне трансакције: број и датум фактуре, број и датум уговора или назив закона, уколико се комерцијална трансакција обавља по том основу;
4) рок за измирење обавезе из основа настанка комерцијалне трансакције;
5) рок из члана 3. Уредбе;
6) износ неизмирене обавезе.
Обавештење се доставља надлежној унутрашњој јединици Управе на Обрасцу НОЈС, који је одштампан уз овај правилник и чини његов саставни део, а може се преузети и са интернет сајта Управе.
За тачност података из обавештења одговоран је подносилац обавештења.
Члан 4.
Дужник доставља обавештење Управи одмах по пријему писаног захтева привредног субјекта за обрачун камате из члана 4. Уредбе, уз који привредни субјект прилаже изјаву о испуњености уговором преузетих обавеза и потврду надлежног пореског органа о измиреним, доспелим обавезама према Републици Србији, у складу са чланом 4. став 2. Уредбе.
По достављању обавештења из става 1. овог члана, дужник извештава Управу о стању те обавезе једном месечно и то до 15. у месецу за претходни месец.
Члан 5.
Ha новчане обавезе које нису измирене у роковима утврђеним чланом 3. Уредбе обрачунава се и плаћа камата у висини утврђеној законом којим се уређује порески поступак и пореска администрација.
Обрачун камате из става 1. овог члана врши Управа и о износу обрачунате камате писаним путем обавештава дужника и привредног субјекта.
Члан 6. 
На основу обавештења дужника Управа води евиденцију о неблаговремено измиреним новчаним обавезама јавног сектора према привредним субјектима и обрачунатим каматама на исте.
Члан 7. 
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-437/2011-16
У Београду, 5. децембра 2011. године
Министар,
др 
	Мирко Цветковић, с.р.