На основу чл. 514. и 517. Закона о извршењу и обезбеђењу („Службени гласник РС”, број 106/15, у даљем тексту: Закон), 
Скупштина Коморе јавних извршитеља на ванредној седници одржаној 19. новембра 2016. године, доноси 
ЕТИЧКИ КОДЕКС 
јавних извршитеља
"Службени гласник РС", број 105 од 26. 
				децембра 2016.
   
I. ОСНОВНЕ ОДРЕДБЕ
Предмет Кодекса 
Члан 1.
Полазећи од Општих начела и стандарда професионалне етике Међународне уније судских извршитеља и Глобалног кодекса извршења, Етичким кодексом јавних извршитеља (у даљем тексту: Кодекс) уређују се општа начела и стандарди професионалног и етичког поступања којима се у раду руководе јавни извршитељи ради јачања њиховог професионализма и моралности, а имајући у виду изузетан значај делатности јавних извршитеља као службе од јавног поверења и начела владавине права.
Примена одредаба Кодекса 
Члан 2.
Правила прописана овим Кодексом обавезују све јавне извршитеље и заменике јавних извршитеља. 
Јавни извршитељ дужан је да се за време и ван обављања делатности понаша у складу са правилима прописаним овим кодексом. 
Достојност
Члан 3.
Достојност подразумева моралне особине које јавни извршитељ треба да поседује и понашање у складу са тим особинама.
Моралне особине које јавног извршитеља чине достојним су, између осталог: поштење, савесност, правичност, достојанственост, искреност, истрајност и узорност.
Извршитељ мора да се уздржава од неприкладног понашања, у сваком тренутку да поступа у складу са моралним стандардима своје професије и да штити професионални и лични углед, као и углед професије.
У својим актима, обраћању, понашању и говору јавни извршитељ је дужан да води рачуна о професионалној и општој култури и да сваким својим поступком очува част и углед јавноизвршитељске професије.
Простор, уређење и ознаке канцеларије јавних извршитеља одговарају значају и угледу професије. 
Јавни извршитељ је дужан да службене радње обавља у одећи која је примерена достојанству јавноизвршитељске професије, као и да обезбеди да запослени у његовој канцеларији буду примерено одевени. Јавни извршитељ, по правилу, делатност врши у својој канцеларији, а изузетно изван канцеларије у случајевима прописаним законом.
II. НАЧЕЛА
Независност
Члан 4.
Јавни извршитељ предузима јавноизвршитељске радње независно, у складу са својим уверењем, придржавајући се Устава, потврђених међународних уговора, закона и других општих аката. 
Јавни извршитељ je дужан да поступа независно и да својим понашањем доприноси јачању ауторитета и угледа професије јавних извршитеља, супротстављајући се свим евентуланим незаконитим притисцима на његов рад.
Јавни извршитељ је дужан да чува своју независност и поступа у складу са личним и професионалним интегритетом и ауторитетом, руководећи се дужностима прописаним Законом и другим општим актима. 
На рад јавног извршитеља не смеју утицати политичка или верска уверења, нити национална, расна или етничка припадност или било који други облик дискриминације по било ком личном својству странке или учесника у поступку и дужан је да се одупре сваком утицају приватних интереса и/или политичком и јавном притиску.
Јавни извршитељ не сме довести себе у положај личне, финансијске или било које друге врсте зависности. 
У случају да два или више јавних извршитеља обављају делатност у истим просторијама уз коришћење истих техничких и људских ресурса, сваки јавни извршитељ задржава самосталност и независност у свом раду.
Јавни извршитељ не може обављати делатност у просторијама у којима делатност обављају јавни бележници, адвокати, стечајни управници и друга лица која обављају делатности које су по својој природи такве да могу довести у сумњу постојање било које врсте утицаја на независност и објективност јавног извршитеља. 
Стручност 
Члан 5.
Јавни извршитељ обавља делатност стручно у складу са Законом и другим општим актима, тако да својим радом и понашањем оправдава и учвршћује поверење странака, грађана, судова и других државних органа.
Јавни извршитељ је дужан да се стручно усавршава у складу са општим актима Коморе јавних извршитеља (у даљем тексту: Комора), да стално прати прописе, судску и јавноизвршитељску праксу и стручну литературу, као и да обнавља, усавршава и проширује своје правно и опште образовање не занемарујући ниједну област права.
Јавни извршитељ је дужан да се стара да лица која раде у његовој канцеларији у својству заменика и помоћника јавног извршитеља владају свим знањима и вештинама потребним за квалитетно обављање послова који су им поверени.
Јавни извршитељ је дужан да омогући својим заменицима и помоћницима стручно усавршавање ради квалитетног обављања поверених послова.
Непристрасност и једнако поступање
Члан 6.
Јавни извршитељ једнако и непристрасно поступа према свим странкама и другим лицима у поступку. 
Приликом предузимања радњи извршења и обезбеђења, јавни извршитељ поступа једнако без обзира на расу, вероисповест, националност, етничку припадност, пол, сексуалну оријентацију, друштвени или финансијски статус или неко друго лично својство лица у поступку.
Јавни извршитељ је дужан да нарочито води рачуна о околностима које доводе у сумњу његову непристрасност и да у случају постојања таквих околности поступи у складу са законом предвиђеном процедуром за изузеће јавног извршитеља.
Одредбе овог члана сходно се примењују на запослене у канцеларији јавног извршитеља. 
Савесност
Члан 7.
Јавни извршитељ је дужан да своју делатност обавља савесно.
Јавни извршитељ обавља делатност савесно ако поступа брижљиво, марљиво и благовремено, испуњавајући све своје дужности у законским роковима, уз поштовање личности и права странака и учесника у поступку.
Ефикасност и економичност
Члан 8.
Јавни извршитељ обавља делатност ефикасно ако поштује утврђене рокове и обезбеђује делотворно и економично обављање послова и испуњава своје обавезе у оквиру поверених овлашћења и дужности.
Приликом предузимања појединачних радњи, јавни извршитељ поступа на начин који је најекономичнији и који, с обзиром на конкретан случај, узрокује најмање трошкова.
Јавни извршитељ ће у трошкове поступка извршном повериоцу признати трошкове само за радње које су довеле до идентификовања најцелисходнијег средства извршења и којима се са што мање радњи у најкраћем року окончава поступак извршења.
Сразмерност
Члан 9.
Приликом предузимања појединачних радњи, јавни извршитељ води рачуна о сразмери између висине обавезе и средстава и предмета извршења, односно обезбеђења, као и о висини трошкова који настају предузимањем тих радњи.
Законитост
Члан 10.
Приликом вршења радњи у оквиру својих овлашћења и дужности, јавни извршитељ је дужан да се придржава Устава, закона и других општих аката. 
Јавни извршитељ је дужан да се уздржи од:
1) употребе средстава за намирење новчаног, односно остварење неновчаног потраживања, која нису прописана Законом;
2) најављивања или предузимања радњи које Законом нису дозвољене;
3) употребе недозвољене принуде, претње, преваре или довођења у заблуду странака или других лица у поступку;
4) примене физичког насиља;
5) коришћења свог звања и/или положаја ради остваривања личних интереса или других интереса који нису прописани Законом;
6) донација правним или физичким лицима, као и од спонзорисања појединих догађаја или активности у циљу директне или индиректне рекламе или личне промоције.
Јавни извршитељ се стара о организацији и вођењу послова у складу са Законом и другим општим актима.
Јавни извршитељ одговара за рад својих заменика и помоћника. Јавни извршитељ одговара за штету коју помоћник јавног извршитеља проузрокује при предузимању радњи извршења или обезбеђења. Јавни извршитељ и заменик одговарају солидарно за штету коју заменик јавног извршитеља проузрокује својим радом.
Јавни извршитељ је дужан да јавном тужиоцу пријави кривично дело које се гони по службеној дужности, о којем је обавештен или је за њега сазнао на други начин, односно да надлежном државном органу пријави постојање основане сумње да је учињено друго кривично дело или прекршај за које је сазнао у обављању службене делатности. 
Јавност рада 
Члан 11.
Јавни извршитељ је дужан да суду, Министарству надлежном за правосуђе (у даљем тексту: Министарство), другим државним органима и органима Коморе учини доступним све податке о свом раду у складу са Законом и другим општим актима. 
Неспојивост
Члан 12.
Јавни извршитељ је дужан да се уздржи од обављања послова и функција који су неспојиви са пословима извршења и обезбеђења, вршења јавних функција, функција у органу управљања или надзорних функција у привредним друштвима или установама, обављања послова обезбеђења, бављења адвокатуром или јавним бележништвом, било којим другим плаћеним занимањем, политичким активностима, као и других послова који су неспојиви или могу да нашкоде угледу професије јавних извршитеља, у складу са актом који доноси Комора.
Јавни извршитељ може обављати научне, стручне, уметничке, спортске, хуманитарне и образовне активности, посредовати у мирном решавању спорова, обављати послове судског преводиоца, као и обављати активности у Комори и међународним удружењима јавних извршитеља, али у мери и обиму у којем се не угрожава начело савесности из члана 8. овог кодекса.
Сукоб интереса 
Члан 13.
Јавни извршитељ не сме да предузима радње у поступку у коме он или неко од његових заменика или помоћника има имовински или други интерес, осим у случају наплате накнаде трошкова и накнаде за рад јавног извршитеља у складу са Законом и Јавноизвршитељском тарифом.
Јавни извршитељ мора без одлагања да писаним путем обавести странке у поступку о стварном или могућем сукобу интереса током поступка извршења.
Забрана рекламирања
Члан 14.
Јавног извршитеља треба да препоручују искључиво знање које је показао, успех који је остварио и углед и поверење које је стекао својим радом и понашањем.
Јавни извршитељ истиче на згради у којој је његова канцеларија таблу, чије димензије не смеју бити веће од 50 x 50 cm, која садржи назив и грб Републике Србије, назив „јавни извршитељ” и његово име и презиме. Ако је седиште јавног извршитеља у јединици локалне самоуправе у којој је у службеној употреби језик и писмо националне мањине, на табли се назив „јавни извршитељ” исписује и на њеном језику и писму.
Ради лакше уочљивости и приступа канцеларији јавног извршитеља, поред табле из става 2. овог члана, јавни извршитељ може имати највише још две обавештајне табле димензија не већих од 45 x 25 cm које садрже и текст: јавни извршитељ, путоказ, као и ознаку адресе, грађевинске јединице, спратности, броја и радног времена канцеларије јавног извршитеља.
Забрањена је презентација пословања канцеларије јавног извршитеља путем писаних или електронских медија, као и коришћење било ког вида web апликација у циљу обавештавања јавности о раду јавног извршитеља, осим апликација Коморе јавних извршитеља.
Посетнице јавног извршитеља морају бити стандардног облика и величине, а могу садржати назив и грб Републике Србије, назив „јавни извршитељ”, његово име и презиме, адресу седишта канцеларије, број телефона и електронску адресу јавног извршитеља. Јавни извршитељ има право да посетнице штампа и на језику националних мањина са подручја суда за који је именован, као и на на једном од језика који се употребљава у комуникацији са Међунардном унијом јавних извршитеља. Забрањено је давање посетница правним и физичким лицима у већем броју или на начин и у сврху која би се могла схватити као рекламирање.
Сматраће се да јавни извршитељ крши забрану рекламирања нарочито кад: истиче, дели или у медијима и другом виду масовне комуникације објављује саопштења којима нуди своје услуге или не спречава да такве понуде буду унете у пропагандни материјал било ког правног или физичког лица, организује или користи услуге посредника, агената, запослених у својој канцеларији или трећих лица који га рекламирају, а посебно када у ту сврху договора или нуди било какав вид користи због прибављања странака, као и када Комори не пријави лица која му се обраћају у циљу нуђења таквих услуга, означава канцеларију, њен штампани материјал и друга обележја на претерано упадљив, неуобичајен и неодмерен начин, даје правне савете путем јавних гласила, на јавним скуповима или изван своје канцеларије, тражи да буде уврштен у именике, адресаре, каталоге, водиче и сличне брошуре или каталоге као јавни извршитељ или јавни извршитељ који се нарочито истиче, на сензационалистички или самохвалисав начин представља у јавности своје способности и успехе, јавно истиче и појављује се у штампаним и другим медијима са пренаглашеним истицањем својства јавног извршитеља или на други начин који би се могао схватити као рекламирање.
У циљу информисања јавности допуштена су искључиво обавештења о правилима и току поступка извршења, у облику и на начин којим се поштује једнакост међу јавним извршитељима, афирмише и промовише јавноизвршитељска професија у целини и не сматра се рекламирањем изношење основних података о јавном извршитељу и резултатима његовог рада од стране Коморе, под условима који су једнаки за све јавне извршитеље. 
Трошкови поступка и накнада за рад 
Члан 15.
Јавни извршитељ не сме да уговара или наплаћује накнаду која није прописана законом или подзаконским актима, нити да наплаћује накнаду у износу већем или мањем од прописаних износа. Јавни извршитељ не сме да уговара или предузима радње у поступку извршења или обезбеђења без предујмљивања трошкова, а у циљу прибављања већег обима посла.
Финансијско пословање
Члан 16.
Јавни извршитељ је дужан да у финансијском пословању поступа савесно и пажљиво и да пренос средстава на одговарајуће рачуне врши у складу са законом и другим општим актима.
III. ПОСТУПАЊЕ ПРЕМА ДРУГИМ ЈАВНИМ ИЗВРШИТЕЉИМА И УЧЕСНИЦИМА У ПОСТУПКУ
Односи са странкама и учесницима у поступку 
Члан 17.
Јавни извршитељ, његови заменици и запослени у канцеларији су дужни да се према свим учесницима у поступку односе са поштовањем. 
Јавни извршитељ своју делатност обавља поштујући права и достојанство странака и учесника у поступку. 
Јавни извршитељ не дозвољава да он, његови заменици или помоћници у односима са странкама и учесницимау поступку извршења, односно поступку обезбеђења, испољавају било какву блискост, ароганцију, увредљив или понижавајући однос. Јавни извршитељ је дужан да се уздржава од изношења вредносних судова о странкама и учесницима у поступку. 
Јавни извршитељ једнако поступа према свим извршним повериоцима у складу са Законом и обезбеђује благовремено и делотворно спровођење извршења.
Јавни извршитељ има право да забрани приступ канцеларији особама под дејством алкохола, под утицајем дрога и других психоактивних супстанци, као и особама које се не повинују захтевима јавног извршитеља и очигледно се агресивно понашају.
Јавни извршитељ поступа с дужном пажњом и улаже све разумне напоре да спроведе извршење и не руководи се једино и искључиво својим финансијским интересом у конкретном предмету.
Пружање података и обавештења странкама и учесницима у поступку
Члан 18.
Кад год је то нужно, јавни извршитељ ће странкама и другим учесницима у поступку извршења односно обезбеђења, појаснити правне последице радњи које предузима. Забрањено је довођење или одржавање странака и учесника у поступку у заблуди у погледу овлашћења, квалификација, искуства и способности јавног извршитеља. 
Јавни извршитељ странкама и учесницима у поступку извршења односно обезбеђења, пружа једнак приступ информацијама у вези са предметом, као и информацијама о продаји ствари, у складу са законским одредбама. 
Јавни извршитељ доставља јасне и разумљиве информације о спроведеним активностима и прикупљеним подацима у вези са предметом странци на коју се информације односе само на њен захтев и само када је то прописано законом. 
Јавни извршитељ на јасан и прецизан начин сачињава све дописе које упућује странкама и другим учесницима у поступку извршења, односно обезбеђења.
IV. ПОНАШАЊЕ ЈАВНИХ ИЗВРШИТЕЉА У ЈАВНОСТИ 
Опште одредбе
Члан 19.
Својим изгледом, облачењем и понашањем јавни извршитељи, запослени у канцеларијама јавних извршитеља и Комори, треба да чувају свој углед и доприносе угледу професије у друштву. 
Јавни извршитељ се уздржава од одлазака на места, контаката и учешћа у организацијама који доводе у сумњу његово поштење и нарушавају његов углед и престиж професије.
Извршитељ не користи ауторитет професије и Коморе извршитеља ради остварења сопствених интереса. 
Понашање јавних извршитеља
Члан 20.
Јавни извршитељ се не сме понашати недолично.
Јавни извршитељ својим понашањем и манирима представља узор за запослене у својој канцеларији. 
Односи са трећим лицима и институцијама
Члан 21.
Јавни извршитељ своје односе са свим трећим лицима и институцијама заснива на узајамном уважавању, поштовању и помагању. 
Јавни извршитељ се у контактима са трећим лицима и институцијама понаша на начин којим јача ауторитет професије јавних извршитеља. 
Јавни извршитељ се мора одупрети сваком покушају странака и учесника у поступку, трећих лица и/или органа власти и институција, да врше посредни или непосредни утицај на његову делатност у вези са поступком извршења и поступком обезбеђења.
Јавни извршитељ обавештава Извршни одбор о свим проблемима које настану у интеракцији са трећим лицима, укључујући и органе власти и институције, а Одбор предузима одговарајуће активности ради превазилажења тих проблема. 
Односи са медијима и медијски наступи 
Члан 22.
Званичне информације о политици и делатности Коморе и мишљењима о прописима које доноси Комора медијима доставља председник Коморе или лице које је на то овлашћено Статутом и осталим актима Коморе.
Званичне информације о делатностима и активностима организационе јединице Коморе медијима доставља председник Савета организационе јединице Коморе или лице које председник Савета организационе јединице за то изричито овласти, и исте не могу бити у супротности са пословањем, актима и ставовима Коморе.
Учешће на јавним скуповима
Члан 23.
Јавни извршитељ не може у том својству учествовати у јавним активностима, уколико би то учешће могло нарушити углед професије јавних извршитеља. 
Јавни извршитељ се уздржава од поступака на јавним местима, као и наступа и давања изјава медијима који би могли нарушити углед и компромитовати другог јавног извршитеља, учесника у поступку, државни орган или институцију. 
Повредом професионалне етике се сматра сваки професионални и лични сукоб или спор између јавних извршитеља за који шира јавност сазна и који није решен на начин прописан Законом или овим Кодексом.
Недопуштена пракса 
Члан 24.
Јавни извршитељ не сме да прихвати било какву корист која му не припада, укључујући поклон, новчани зајам, донацију, услугу, спровођење другог поступка извршења, односно обезбеђења, обећање посла, савет који се даје са њим повезаном лицу и који изазива сумњу у његову независност и непристрасност. 
Сматра се да свака повреда професионалне етике из става 1. овог члана доводи до тешког угрожавања угледа јавних извршитеља.
Вршење јавних овлашћења
Члан 25.
Јавни извршитељ је дужан да се стварно и стално бави јавним извршитељством и да поверена овлашћења врши одговорно и достојанствено, користећи све расположиве материјалне и људске ресурсе.
V. СОЛИДАРНОСТ ИЗМЕЂУ ЈАВНИХ ИЗВРШИТЕЉА 
Односи са другим јавним извршитељима
Члан 26.
Јавни извршитељ се руководи начелима лојалности, поштовања и коректности у односима са својим колегама и не толерише понашање којима се нарушава њихово достојанство и права. Он не сме да нарушава углед нити дискредитује професионалну делатност својих колега својим поступцима, критичким изјавама или увредљивим судовима. 
Јавни извршитељ исказује солидарност према сваком свом колеги јавном извршитељу, тиме што не сме да саветује странке, учеснике, нити трећа лица о радњама (поступку извршења) које спроводи било који други извршитељ, нити да сачињава писмена и сл. 
Све евентуалне спорове јавни извршитељи решаваће међу собом на цивилизован и културан начин, лично или уз посредовање органа Коморе, којима ће се обратити пре тражења заштите или интервенције суда, Министарства или неког другог надлежног органа.
Јавни извршитељ ће обавестити дисциплинског тужиоца Коморе и дисциплинског тужиоца Министарства о сваком поступању другог јавног извршитеља, које је у супротности са принципима и стандардима професионалног и етичког понашања прописаног овим кодексом. 
Нелојална конкуренција 
Члан 27.
Јавном извршитељу није дозвољено ни на који начин, посредно или непосредно, да даје део накнаде трошкова или накнаде за рад, други новчани износ или било какву другу корист странкама у поступку или другим физичким или правним лицима ради прибављања или задржавања добијеног посла.
Није дозвољено привлачити странке нуђењем бесплатног вршења извршних радњи или по нижој тарифи. 
Није дозвољена сарадња са лицима која у замену за материјалну корист извршном повериоцу намећу избор конкретног јавног извршитеља. 
Сматра се да је јавни извршитељ који је отворио испоставу канцеларије изван свог подручја надлежности прописаног Законом повредио професионалну етику. Професионалну етику је повредио и јавни извршитељ који на територији за коју је именован или на подручјима других судова, за које није именован, прибавља корист преко других јавних извршитеља.
Није дозвољено користити бивши или садашњи положај у неком од органа Коморе или организационих јединица Коморе у сврху прибављања послова или материјалне користи себи или другом јавном извршитељу, било лично, било посредством било ког физичког или правног лица.
Однос јавног извршитеља и органа надлежних за вршење надзора над његовим радом 
Члан 28.
Јавни извршитељ је дужан да органима надлежним за вршење надзора над његовим радом омогући да радње из њихове надлежности, прописане Законом и подзаконским актима, предузимају ефикасно и без икаквог ометања.
Однос са Комором
Члан 29.
Јавни извршитељ пружа помоћ и подршку органима и радним телима Коморе.
Јавни извршитељ спроводи одлуке и акте које доносе органи и радна тела Коморе. 
Јавни извршитељ учествује на радним састанцима и у осталим активностима које Комора организује, изузев кад је спречен услед непредвиђених и хитних послова о чему благовремено мора да обавести надлежни орган Коморе. 
Обавезе чланова органа и радних тела Коморе
Члан 30.
Члановима органа и радних тела Коморе није допуштено да врше овлашћења у друге сврхе осим оних које им је Комора поверила.
Недопуштене радње у смислу става 1. овог члана означавају све радње којима се крше одредбе и начела Закона, Статута Коморе, Кодекса и других општих аката Коморе.
Јавни извршитељ изабран у органе и радна тела Коморе дужан је да учествује у раду тих органа, односно тела, а нарочито да присуствује седницама истих, изузев када је спречен услед непредвиђених и хитних послова о чему благовремено мора да обавести надлежни орган Коморе.
VI. МЕХАНИЗМИ ЗА СПРОВОЂЕЊЕ И УНАПРЕЂЕЊЕ ЕТИЧКОГ КОДЕКСА
Етички комитет 
Члан 31.
Ради спровођења и унапређења одредаба овог кодекса, при Комори се, као стално радно тело, оснива Етички комитет. 
Етички комитет има пет чланова, који се бирају из редова јавних извршитеља. 
Чланове Етичког комитета бира Извршни одбор. 
Мандат чланова Етичког комитета траје четири године. 
Етички комитет именује председника Етичког комитета из редова својих чланова.
Етички комитет усваја ставове и мишљења у оквиру својих надлежности. 
Извршни одбор доноси Пословник о раду Етичког комитета, којим се ближе уређује рад Етичког комитета.
Дужности Етичког комитета 
Члан 32.
Етички комитет је овлашћен да:
1) прикупља, класификује, анализира и процењује информације о раду и понашању јавних извршитеља ради унапређења примене Кодекса; 
2) разматра постојећу професионалну праксу јавних извршитеља;
3) даје предлоге за унапређење Кодекса на основу утврђене праксе јавних извршитеља и измена и допуна правног, организационог, друштвеног и економског оквира професије јавних извршитеља и
4) израђује годишњи извештај о свом раду и подноси га Скупштини Коморе. 
Посредовање Етичког комитета
Члан 33.
Етички комитет може да овласти неког од својих чланова да посредује у решавању спорова између два или више јавних извршитеља, уз њихову писану сагласност поднету Етичком одбору.
Дисциплинска одговорност 
Члан 34.
Овај кодекс заснован је на етичким и правним начелима. 
Чланови Коморе који не поштују одредбе Кодекса подлежу дисциплинској одговорности у складу са Законом и Статутом.
VII. ЗАВРШНА ОДРЕДБА 
Члан 35.
Овај кодекс ступа на снагу по добијању сагласности Министарства и објављује се у „Службеном гласнику Републике Србије”.
Председник Скупштине,
Саво Загорчић, с.р.