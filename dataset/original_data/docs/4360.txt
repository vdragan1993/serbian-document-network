На основу члана 332. став 1. и члана 333. став 1. тачка
2. Закона о предузећима („Службени лист СРЈ”, бр. 29/96, 33/96, 29/97, 59/98,
74/99 и 9/2001) и члана 29. Закона о Влади Републике Србије („Службени гласник РС”,
бр. 5/91 и 45/93),
Влада Републике Србије доноси
 
 
ОДЛУКУ

о 
оснивању Грађевинске дирекције Србије као једночланог друштва са ограниченом 
офговорношћи
„Службени гласник
РС“, број 62 од
2. новембра 2001.
 
 
Члан 1.
Ради израде програма, организације и координације изградње,
продаје и куповине станова и пословног простора за потребе државних органа, као
и изградње других објеката од значаја за Републику Србију, оснива се Грађевинска
дирекција Србије као једночлано друштво са ограниченом одговорношћу (у даљем тексту:
Дирекција).
 
Члан 2.
Дирекција послује под фирмом: „Грађевинска дирекција Србије”
друштво са ограниченом одговорношћу, Београд.
Скраћени назив фирме Дирекције: „Грађевинска дирекција”
д.о.о., Београд.
 
Члан 3.
Седиште Дирекције је у Београду, Булевар краља Александра
број 84.
Дирекција може променити седиште уз сагласност Владе Републике
Србије (у даљем тексту: оснивач).
 
Члан 4.
Делатност Дирекције је:
– 70110 Развој пројеката о некретнинама
– 74130 Истраживање тржишта ради продаје пословног простора
– 74140 Консалтинг и менаџмент послови
– 74202 Пројектовање грађевинских и других објеката
– 74203 Инжењеринг
– 74204 Остале архитектонске и инжењерске активности и технички
савети (надзор грађења и др.)
– 74402 Реклама и пропаганда
Дирек ција може без уписа у судски регистар да обавља и
друге делатности које служе делатности уписаној у регистар, ради потпунијег искоришћавања
капацитета, које се уобичајено обављају уз те делатности, у мањем обиму.
Дирекција може променити делатност уз сагласност оснивача.
 
Члан 5.
Новчани оснивачки део основног капитала Дирекције износи
5.000 долара у динарској противвредности по курсу на дан уплате.
Средства за оснивање и рад Дирекције чине новчана и основна
средства Републичке дирекције за обнову земље утврђена билансом стања на дан
14. новембра 2001. године.
Средства којима се оснива и послује Дирекција су у државној
својини.
 
Члан 6.
Органи Дирекције су: управни одбор, директор и надзорни
одбор.
 
Члан 7.
Управни одбор Дирекције има девет чланова.
Председника и чланове управног одбора именује и разрешава
оснивач.
Председник и чланови управног одбора именују се на период
од четири године и могу бити поново именовани.
 
Члан 8.
Управни одбор Дирекције:
1) доноси статут Дирекције,
2) доноси програм изградње, продаје и куповине станова и
пословног простора за потребе државних органа,
3) доноси финансијски план за реализацију програма из става
1. тачка 2. овог члана,
4) усваја годишњи обрачун и извештаје,
5) одлучује о расподели добити и покрићу губитака,
6) одлучује о повећању и смањењу основног капитала,
7) одлучује о статусним променама, промени облика и престанку
Дирекције,
8) одлучује о промени и проширењу делатности Дирекције,
9) доноси друга општа акта друштва у складу са законом,
10) даје директору смернице за остваривање пословне политике,
11) доноси инвестиционе одлуке,
12) одлучује о дугорочној пословној сарадњи са другим предузећима,
13) доноси пословник о свом раду,
14) о бавља и друге послове утврђене законом и статутом
Дирекције.
Одлуке из става 1. тач. 1, 2, 3, 4, 5, 6, 7. и 8. овог члана
управни одбор доноси уз сагласност оснивача.
 
Члан 9.
Директора Дирекције именује и разрешава оснивач.
Директор Дирекције именује се на период од четири године
и може бити поново именован.
 
Члан 10.
Директор Дирекције:
1) представља и заступа Дирекцију,
2) организује и води пословање,
3) стара се о законитости рада Дирекције и одговара за законитост
рада,
4) извршава одлуке управног одбора,
5) обавља и друге послове утврђене законом и статутом Дирекције.
 
Члан 11.
Надзорни одбор Дирекције има пет чланова.
Председника и чланове надзорног одбора именује и разрешава
оснивач.
Председник и чланови надзорног одбора именују се на четири
године и могу бити поново именовани.
 
Члан 12.
Надзорни одбор:
1) врши надзор над законитошћу рада предузећа,
2) прегледа периодичне и годишње обрачуне и утврђује да
ли су сачињени у складу с прописима,
3) утврђује да ли се пословне књиге и друга документа воде
у складу с прописима,
4) даје мишљење о предлозима за расподелу добити,
5) доноси пословник о свом раду,
6) обавља и друге послове утврђене законом и статутом
Дирекције.
О резултатима надзора, надзорни одбор Дирекције обавештава
оснивача.
 
Члан 13.
Расподела добити Дирекције врши се на основу одлуке управног
одбра уз саглсност оснивача, у складу са годишњим обрачуном Дирекције.
Остварена добит Дирекције расподељује се:
1) запосленима у Дирекцији на име зарада, у складу са колективним
уговором,
2) за резерве Дирекције,
3) за друге намене у складу са одлуком управног одбора и
сагласности оснивача.
 
Члан 14.
Средства за обављање делатности Дирекције обезбеђују се:
1) из буџета Републике Србије и на основу посебних одлука
Владе Републике Србије,
2) из донација, прилога и спонзорства од стране домаћих
и страних правних и физичких лица,
3) из кредита,
4) из других извора.
 
Члан 15.
Статутом Дирекције ближе се уређују питања унутрашње организације,
делокруг рада органа Дирекције, овлашћење у погледу располагања средствима Дирекције
и друга питања од значаја за пословање Дирекције.
 
Члан 16.
Органи и запослени у Дирекцији дужни су да организују обављање
делатности којом се осигурава безбедност на раду као и да спроводе потребне мере
заштите на раду и заштиту животне средине, у складу са законом и статутом Дирекције.
 
Члан 17.
Дирекција почиње са радом 15. новембра 2001. године.
 
Члан 18.
Дирекција преузима права и уговорене обавезе, средства,
предмете и архиву Републичке дирекције за обнову земље.
 
Члан 19.
Даном почетка рада Дирекција преузима запослене у Републичкој
дирекцији за обнову земље.
 
Члан 20.
Даном уписа оснивања Дирекције у судски регистар, престаје
са радом Републичка дирекција за обнову земље.
 
Члан 21.
Ова
одлука објављује се у „Службеном гласнику Републике Србије”.
 
 
 
05 број 02-14577/2001-2
У Београду, 1. новембра
2001. године

Влада Републике Србије
Потпредседник,
проф. др 
Жарко Кораћ, с.р.