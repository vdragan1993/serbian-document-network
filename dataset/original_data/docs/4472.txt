На основу члана 39. став 2. Закона о привредним коморама („Службени гласник РС”, број 112/15),
Скупштина Привредне коморе Србије, на седници одржаној 31. марта 2016. године, доноси
 
ПРАВИЛНИК 
о начину вођења Регистра општих удружења предузетника 
"Службени гласник РС", број 39 од 15. априла 
				2016.
 
I. Опште одредбе 
Члан 1. 
Овим правилником уређују се садржина и начин вођења Регистра општих удружења предузетника (у даљем тексту: Регистар), садржина и образац пријаве за упис у Регистар, исправе које се прилажу уз пријаву и поступак уписа.
Члан 2. 
Регистар води Привредна комора Србије. 
Регистар се води као јединствена, централна, јавна, електронска база података и докумената о општим удружењима предузетника (у даљем тексту: Удружење), која обављају своју делатност на територији Републике Србије.
II. Садржина и начин вођења Регистра
 Члан 3. 
У Регистар се уписују:
– назив Удружења; 
– седиште и адреса;
– делатност и подручје за које је Удружење основано;
– матични број и порески идентификациони број;
– подаци о заступнику Удружења – лично име, пребивалиште, односно боравиште и адреса, јединствени матични број грађана или број пасоша и датум његовог издавања;
– предмет уписа – оснивање, престанак рада, подаци о стечају и ликвидацији, промена уписаних података;
– контакт подаци Удружења и заступника Удружења – број телефона и електронска адреса;
– редни број и датум уписа Удружења.
Подаци о матичном броју уписују се у Регистар по службеној дужности, на основу одлуке надлежног органа за доделу матичног броја.
Пријава за упис података из става 1. овога члана врши се на обрасцу који је саставни део овог правилника.
Члан 4. 
Пријава за упис, уверење или извод из Регистра, подноси се регионалнoj привреднoj комори, односно привреднoj комори главног града (у даљем тексту: Комора), на чијем подручју је седиште Удружења. 
У случају да на подручју седишта Удружења није образована Комора, пријава из става 1. овога члана подноси се Привредној комори Србије.
Пријава из става 1. овог члана подноси се у писаном облику, непосредно, поштом или електронским путем, у року од 15 дана од дана конституисања Удружења, односно од дана доношења одлуке о престанку рада Удружења или о променама уписаних података. 
Када се пријава подноси поштом, као датум и време подношења пријаве узимају се датум и време пријема пријаве у Комори.
Члан 5.
Упис у Регистар врши се на захтев овлашћеног лица Удружења.
Члан 6. 
Упис у Регистар врши лице овлашћено за вођење Регистра (у даљем тексту: Регистратор).
Регистратор путем електронских сервиса приступа делу Регистра за подручје за које је Комора образована и у Регистар уноси податке садржане у обрасцу из члана 3. став 3. овог правилника, као и документа у електронском облику, на основу којих је извршен упис.
III. Упис у Регистар
Упис оснивања
Члан 7. 
Уз пријаву за упис оснивања Удружења прилажу се:
– оснивачки акт са овереним потписима оснивача;
– Статут Удружења у изворнику или овереном препису;
– одлука о избору органа Удружења у изворнику или овереном препису;
– одлука о именовању заступника Удружења у изворнику или овереном препису;
– записник са оснивачке скупштине у изворнику или овереном препису;
– доказ о идентитету оснивача и лица овлашћеног за заступање – фотокопија личне карте или пасоша;
– контакт подаци Удружења и заступника Удружења – број телефона и електронска адреса;
– доказ о уплати накнаде за упис у Регистар.
Упис промене података
Члан 8. 
Уз пријаву за упис промене података Удружења прилажу се: 
– одлука надлежног органа о промени података у изворнику или овереном препису;
– записник са седнице органа на којој је донета одлука о промени података у изворнику или овереном препису;
– доказ о уплати накнаде за упис у Регистар.
Упис престанка рада -– брисања
Члан 9. 
Уз пријаву за упис престанка рада – брисања Удружења прилажу се: 
– одлука надлежног органа о престанку рада у изворнику или овереном препису;
– записник са седнице органа на којој је донета одлука о престанку рада у изворнику или овереном препису;
– доказ о уплати накнаде за упис у Регистар.
Упис података о ликвидацији
Члан 10. 
Уз пријаву за упис података о ликвидацији Удружења прилажу се:
– одлука надлежног органа о покретању поступка ликвидације и именовању ликвидационог управника;
– доказ о идентитету ликвидационог управника – фотокопија личне карте или пасоша;
– доказ о уплати накнаде за упис у Регистар.
Упис података о стечају
Члан 11. 
Уз пријаву за упис података о стечају Удружења прилажу се:
– решење надлежног суда о покретању стечајног поступка и именовању стечајног управника;
– доказ о идентитету стечајног управника – фотокопија личне карте или пасоша;
– доказ о уплати накнаде за упис у Регистар.
Поступак уписа
Члан 12. 
Уколико су испуњени услови за упис у Регистар, Регистратор врши упис у року од пет дана од дана пријема захтева. 
Уколико пријава не садржи потребне податке или ако уз њу нису приложене потребне исправе, Регистратор ће позвати подносиоца пријаве да у року од осам дана допуни пријаву, односно достави потребне документе. 
Ако подносилац пријаве не допуни пријаву, односно не достави потребне исправе у року из става 2. овог члана, директор Коморе или лице које он овласти, односно, у случају да је пријава поднета Привредној комори Србије, генерални секретар Привреднe коморe Србије или лице које он овласти (у даљем тексту: Oвлашћено лице Коморе), донеће решење којим одбацује пријаву за упис.
Члан 13. 
По свакој пријави за упис, подносиоцу пријаве издаје се потврда о пријему пријаве, која садржи број под којим је пријава заведена, датум и време пријема пријаве, врсту пријаве, податке о подносиоцу пријаве и списак приложених докумената. 
О пријави за упис Овлашћено лице Коморе доноси решење.
Решење из става 2. овог члана садржи: податке о Удружењу, изреку којом се одлучује о поднетој пријави за упис, образложење и поуку о правном леку.
Против решења из става 2. овог члана може се изјавити жалба председнику Привредне коморе Србије, у року од осам дана од дана пријема решења.
Одлука из става 4. овог члана је коначна.
На поступак уписа сходно се примењују одредбе Закона о општем управном поступку.
Издавање уверења, извода и копија докумената 
Члан 14. 
Овлашћено лице Коморе у року од пет дана од дана пријема пријаве, издаје уверење о подацима уписаним у Регистар, односно о чињеницама које произилазе из података уписаних у Регистар; извод из Регистра или копије докумената на основу кога је извршен упис у Регистар.
IV. Прелазне и завршне одредбе 
Члан 15. 
Привредна комора Србије дужна је да установи Регистар Удружења у складу са овим правилником у року од 60 дана од дана ступања на снагу овог правилника.
Члан 16. 
Општа удружења предузетника образована у складу са Законом о привредним коморама („Службени гласник РС”, бр. 65/01, 36/09 и 99/11 – др. закон) обавезна су да поднесу пријаву за упис у Регистар у року од шест месеци од дана ступања на снагу Закона о привредним коморама („Службени гласник РС”, број 112/15). 
Уз пријаву за упис из става 1. овог члана прилажу се:
– решење о упису у регистар у складу са Правилником из члана 19. овог правилника;
– матични број и порески идентификациони број;
– Статут Удружења у оригиналу или овереној фотокопији;
– одлука о избору органа Удружења у оригиналу или овереној фотокопији; 
– одлука о именовању заступника Удружења у оригиналу или овереној фотокопији;
– подаци о заступнику Удружења – лично име, пребивалиште, односно боравиште и адреса, јединствени матични број грађана или број пасоша и датум његовог издавања;
– контакт подаци Удружења и заступника Удружења – број телефона и електронска адреса.
Члан 17. 
Регистри општих удружења предузетника које воде Привредна комора Београда, односно регионална привредна комора, у складу са Законом о привредним коморама („Службени гласник РС”, бр. 65/01, 36/09 и 99/11 – др. закон), престају да постоје истеком рока из члана 16. став 1. овог правилника. 
Члан 18.
До припајања, односно образовања регионалних привредних комора, односно привредне коморе главног града Привредној комори Србије, у складу са Законом о привредним коморама („Службени гласник РС”, број 112/15), пријава за упис, уверење или извод из Регистра, подноси се Привредној комори Србије.
Члан 19.
Даном ступања на снагу овог правилника престаје да важи Правилник о упису у регистар општих удружења предузетника („Службени гласник РС”, бр. 54/02 и 56/02).
Члан 20.
Овај правилник ступа на снагу осмог дана од дана објављивања у „Службеном гласнику Републике Србије”.
 
02.01 број 3/3
У Београду, 31. марта 2016. године
Привредна комора Србије
Председник Скупштине, 
Милош Ненезић, с.р.