На основу члана 54. стaв 4. Закона о енергетици („Службени гласник РС”, бр. 57/11, 80/11 – исправка, 93/12 и 124/12), члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС),
Министарство енергетике, развоја и заштите животне средине доноси
 
ПРАВИЛНИК
о гаранцији порекла електричне енергије произведене из обновљивих извора енергије
"Службени гласник РС", број 24 од 28. фебруара 
				2014.
 
1. Уводнa одредбa
Члан 1.
Овим правилником ближе се прописује садржина гаранције порекла електричне енергије произведене из обновљивих извора енергије (у даљем тексту: гаранција порекла), поступак издавања гаранција, преношење и престанак важења гаранција, начин вођења регистра издатих гаранција порекла (у даљем тексту: регистар), као и начин достављања података о произведеној електричној енергији измереној на месту предаје у преносни, односно дистрибутивни систем.
2. Садржина гаранције порекла
Члан 2.
Гаранција порекла у склaду са Законом о енергетици (у даљем тексту: Закон) и овим правилником, садржи: 
	
1) назив, локацију, врсту и снагу производног капацитета;
2) датум пуштања у рад енергетског објекта, односно дела енергетског објекта (групе агрегата);
3) датум почетка и краја производње електричне енергије за коју се гаранција издаје; 
	
4) податак из писмене изјаве подносиоца захтева да ли је за изградњу производног капацитета била коришћена инвестициона подршка и врста те подршке;
5) податак да ли је коришћена подстицајна откупна цена електричне енергије;
6) датум и земљу издавања гаранције порекла;
7) додељени јединствени идентификациони број гаранције порекла;
8) податке о оператору преносног система надлежног за издавање гаранције порекла.
3. Поступак издавања гаранције порекла 
Члан 3.
Подносилац захтева за издавање гаранције порекла је енергетски субјект који производи електричну енергију из обновљивих извора енергије.
Захтев за издавање гаранције порекла подноси се само за део испоручене електричне енергије произведене из обновљивих извора енергије.
Захтев за издавање гаранције порекла подноси се са корисничког рачуна у регистру гаранција порекла.
О захтеву за издавање гаранције порекла одлучује оператор преносног система.
Члан 4.
Захтев за гаранцију порекла може се поднети за:
1) протекли период, у року од 24 месеца од почетка обрачунског периода у коме је извршена производња за коју је поднет захтев, за сва производна постројења инсталисане снаге до 30 kW;
2) протекли период, у року од седам месеци од почетка обрачунског периода у коме је извршена производња за коју је поднет захтев, за сва производна постројења инсталисане снаге веће од 30 kW;
3) наступајући период до две године, за сва производна постројења инсталисане снаге 1 MW и више.
Члан 5.
Гаранција порекла се издаје:
1) на месечном нивоу, до 20. дана у месецу за претходни месец, ако је захтев за издавање поднет за наступајући период; 
	
2) у року од 10 дана, ако је захтев за издавање поднет за претходни период.
Члан 6.
Гаранција порекла се издаје само за онај део електричне енергије који је произведен из обновљивих извора енергије, односно који је пропорционалан уделу електричнe енергијe произведене из обновљивих извора енергије у укупно произведеној електричнoj енергији.
Члан 7.
За дан почетка важења гаранције порекла усваја се последњи дан обрачунског периода производње на који се гаранција порекла односи. 
	
Гаранција порекла се издаје само једном за јединичну количину електричне eнергије од 1MWh произведене у одређеном периоду.
Гаранција порекла важи годину дана од краја периода производње за коју се издајe.
4. Преношења и престанак важења гаранције порекла 
Члан 8.
Пренос гаранција порекла са једног на други кориснички рачун врши оператор преносног система на захтев који доставља власник гаранције порекла.
Оператор преносног система ће у року од седам дана од дана пријема уредног захтева да изврши пренос гаранције порекла са корисничког рачуна подносиоца захтева на кориснички рачун новог имаоца гаранције порекла.
По извршеном преносу нови ималац гаранције порекла стиче право да располаже пренетом гаранцијом порекла.
Члан 9.
Власник гаранције порекла може да повуче гаранције порекла које се налазе на његовом корисничком рачуну подношењем захтева за повлачење. 
	
Оператор преносног система ће у року од седам дана од дана пријема уредног захтева да изврши повлачење гаранције порекла.
По пријему уредног захтева за повлачење, са гаранцијом порекла није могуће обавити било какву додатну трансакцију.
Гаранције порекла које су повучене на основу захтева из става 1. овог члана биће евидентиране на корисничком рачуну подносиоца захтева и сачуване најдуже 12 месеци од дана повлачења.
Члан 10.
Корисник регистра може одустати од захтева за издавање гаранције порекла или од захтева за пренос гаранције порекла, због ненамерне грешке или другог пропуста учињеног у поступку подношења захтева за издавање или пренос гаранције порекла.
Члан 11.
Оператор преносног система ће на захтев власника гаранције порекла поништи захтев за издавање гаранције порекла, односно захтев за пренос гаранције порекла, ако га је подносилац захтева о томе обавестио електронским путем у року од 48 сати од давања погрешног захтева за издавање гаранције порекла, односно захтева за пренос гаранције порекла.
У случају када оператор преносног система сам уочи недостатке или неправилности, овлашћен је да повуче већ издату гаранцију порекла, односно поништи захтев за пренос гаранције порекла са корисничког рачуна власника гаранције порекла на кориснички рачун другог корисника регистра и обавезан, да у року од седам дана од дана повлачења, о томе обавести власника гаранције порекла, односно подносиоца захтева за пренос гаранције порекла.
Обавештење из става 2. овог члана садржи информацију о:
1) гаранцији порекла која је повучена због уочених неправилности;
2) уоченим неправилностима;
3) количини поништених гаранција порекла;
4) разлогу за поништај захтева за пренос гаранције порекла.
Власник гаранције порекла може уложити приговор оператору преносног система у року од седам дана од пријема обавештења о уоченим неправилностима. Оператор преносног система дужан је да о приговору одлучи у року од 15 дана.
Власник гаранције порекла може уложити приговор оператору преносног система у року од седам дана од пријема обавештења о уоченим неправилностима. Оператор преносног система дужан је да о приговору одлучи у року од 15 дана.
Члан 12.
Корисник регистра одговоран је за последице реализације активности из чл. 9. 10. и 11. овог правилника коју је оператор преносног система обавио поступајући по његовом захтеву.
Члан 13.
Гаранција порекла престаје да важе када:
1) власник одлучи да је искористи;
2) истекне рок важења;
3) оператор преносног система повуче гаранцију.
Члан 14.
Власнику гаранције порекла који је одлучио да искористи гаранцију порекла и поднео захтев за искоришћење, оператор преносног система издаје изјаву о искоришћењу у року од осам дана.
Уз захтев из става 1. овог члана власник гаранције порекла доставља податке о купцу електричне енергије на кога се гаранција порекла односи.
Уколико рок важења гаранције порекла истекне после уредно поднетог захтева из ст. 1. овог члана, сматраће се да је гаранција порекла искоришћена у року важења.
Члан 15.
Гаранција порекла се може искористи само једном. 
Члан 16.
Гаранције порекла које су престале да важе евидентирају се у регистру.
5. Регистар и начин вођења регистра 
Члан 17.
Корисник регистра може бити правно или физичко лице које има отворен кориснички рачун у оквиру регистра. 
	
Захтев за отварање корисничког рачуна се подноси у писаној форми оператору преносног система, који у року од седам дана од дана пријема уредног захтева одлучује о захтеву, евидентира подносиоца захтева, као и отвора кориснички рачун и о томе обавештава подносиоца захтева у писаној форми.
Кориснички рачун садржи основне податке о кориснику регистра, о гаранцијама порекла које он поседује и гаранцијама порекла које су повучене. 
	
Корисник регистра може имати само један кориснички рачун.
Затварање корисничког рачуна врши се:
1) на захтев корисника регистра;
2) ако корисник регистра не извршава своје обавезе прописане законом и овим правилником.
Све гаранције порекла које се у трeнутку подношења захтева за затварање корисничког рачуна налазе на рачуну, чувају се у регистру до истека рока важења.
Корисник регистра о свакој промени података који су достављени у захтеву за отварање корисничког рачуна обавештава оператора преносног система у року од 10 дана од дана промене.
Захтев из става 1. овог правилника подноси се пошто оператор преносног система успостави регистар гаранција порекла.
Члан 18.
Оператор преносног система формира и води регистар гаранција порекла у електронском облику и у складу са Законом, овим правилником и међународним стандардом eвропског система енергетске сертификације.
Регистар се састоји од базе корисничких рачуна и базе регистарских списа (регистарских докумената) за сваки кориснички рачун.
Кориснички рачун садржи:
1) податке о нето производњи електричне енергије за поједино производно постројење;
2) податке о гаранцијама порекла;
3) друге податке у складу са упутством (правилима) о коришћењу регистра гаранција порекла и овим правилником.
Регистарски спис садржи:
1) образац захтева за отварање корисничког рачуна;
2) документацију која се прилаже уз захтев за отварање корисничког рачуна;
3) одлука оператора преносног система којом се одобрава отварање корисничког рачуна;
4) сваки захтев поднет са тог корисничког рачуна (за повлачење, пренос, гашење рачуна);
5) друге податке потребне за коришћење регистра.
Регистар води оператор преносног система у електронском облику и ажурира регистар најмање једном месечно, као и на својој интернет страници објављује следеће податке из регистра:
1) листу корисника регистра гаранција порекла;
2) листу производних постројења;
3) количину издатих гаранција порекла;
4) количину пренетих гаранција порекла у земљи;
5) количину пренетих гаранцију порекла из земље у иностранство;
6) количину пренетих гаранција порекла из иностранства у земљу;
7) количину искоришћених гаранција порекла;
8) количину гаранција порекла којима је истекао рок важења;
9) количину гаранција порекла које су повучене.
Члан 19.
Oператор преносног система на својој интернет страници објављује следеће податке о кориснику регистра:
1) назив;
2) инсталисану и одобрену снагу производних постројења;
3) врсту производних постројења;
4) датум пуштања у рад, односно пробни рад производних постројења; 
5) изворе енергије који се користе за производњу;
6) податак да ли се добију мере подстицаја и врста тих подстицаја.
Члан 20.
Први обрачунски период за који се може издати гаранција порекла је период током којег је обављена регистрација корисника регистра гаранција порекла.
6. Начин достављања података о произведеној електричној енергији измереној на месту предаје у преносни, односно дистрибутивни систем
Члан 21.
Оператор преносног система издаје гаранцију порекла на основу података који достављају оператори на чији систем је производно постројење подносиоца захтева прикључено и јавни снабдевач, као и изјаве подносиоца захтева о коришћењу инвестиционе подршке.
За потребе отварања корисничког рачуна оператор на чији систем је производно постројење прикључено у року од седам дана од пријема захтева оператора преносног система доставиће мерне податке за мерна места производног постројења:
1) са места испоруке произведене електричне енергије у електроенергетски систем;
2) са места преузимања електричне енергије за потребе сопствене потрошње. 
	
Јавни снабдевач у року од седам дана од пријема захтева оператора преносног система доставиће податке оператору преносног система о:
1) произвођачима електричне енергије са којима је закључио уговор о откупу укупног износа произведене електричне енергије;
2) постројењима у којима се та електрична енергија производи. 
Оператор дистрибутивног система за сва производна постројења за која је отворен кориснички рачун, податке из става 2. овог члана доставља оператору преносног система до 20. дана у текућем месецу за електричну енергију произведену у претходном месецу, на начин и у облику који одреде оператор дистрибутивног и оператор преносног система.
Исправку мерних података из става 3. овог члана могуће је извршити закључно са последњим даном текућег месеца. 
	
За тачност достављених података из ст. 2. и 3. овог члана одговорни су оператори на чији систем је производно постројење прикључено.
За тачност унетих података из ст. 2. и 3. овог члана одговоран је оператор преносног система.
7. Завршна одредба
Члан 22.
Овај правилник ступа на снагу осмог дана од дана објављивања у „Службеном гласнику Републике Србије”, a примењује се од 1. јануара 2015. године.
Број 110-00-00012/2014-04
У Београду, 24. фебруара 2014. године
Министар,
проф. др Зорана Михајловић, 
	с.р.