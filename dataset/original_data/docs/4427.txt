На основу члана 159. и члана 180. став 1. Закона о осигурању („Службени гласник РС”, број 139/14) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),
Извршни одбор Народне банке Србије доноси
 
ОДЛУКУ
о извештавању друштва за осигурање/реосигурање
"Службени гласник РС", број 55 од 25. јуна 
				2015.
 
Уводне одредбе
1. Овом одлуком ближе се уређује садржина извештаја, обавештења и података које друштво за осигурање/реосигурање доставља Народној банци Србије, као и начин и рокови за достављање тих извештаја, обавештења и података.
2. Друштво за осигурање/реосигурање податке доставља на обрасцима чија је садржина прописана прилозима од 1 до 4, који су одштампани уз ову одлуку и њен су саставни део.
Друштво за осигурање/реосигурање исказује податке по врстама осигурања, тарифама, тарифним групама и подгрупама осигурања у складу с класификацијом ризика прописаном у Прилогу 5 ове одлуке, који је одштампан уз ову одлуку и њен је саставни део.
Ближе објашњење појединих појмова у обрасцима који се достављају Народној банци Србије дато је у Прилогу 6 ове одлуке (Методолошке напомене), који је одштампан уз ову одлуку и њен је саставни део.
3. Статистичке податке из тач. 8. и 9. ове одлуке друштво за осигурање/реосигурање доставља годишње, и то до 5. марта текуће године за претходну годину.
Статистичке податке из тач. 10. и 11. ове одлуке и извештаје из тач. 14. и 15. ове одлуке – друштво за осигурање/реосигурање доставља тромесечно, и то у следећим роковима:
– за први обрачунски период (од 1. јануара до 31. марта) – до 20. априла текуће године;
– за други обрачунски период (од 1. јануара до 30. јуна) – до 20. јула текуће године;
– за трећи обрачунски период (од 1. јануара до 30. септембра) – до 20. октобра текуће године;
– за четврти обрачунски период (од 1. јануара до 31. децембра) – до 5. марта наредне године.
Статистичке податке из тачке 12. ове одлуке друштво за осигурање доставља месечно за обрачунски период од 1. јануара текуће године до последњег дана текућег месеца, у року од десет дана после истека текућег месеца.
4. Ако дани истека рокова из ове одлуке нису радни дани, статистички подаци и извештаји из те одлуке достављају се првог наредног радног дана, при чему се радним даном сматрају сви дани осим суботе, недеље и дана који се не празнују радно у смислу закона којим се уређују државни и други празници у Републици Србији. 
5. Износи у подацима које друштво за осигурање/реосигурање доставља у смислу ове одлуке морају се, по врстама осигурања, слагати са стањем у пословним књигама тог друштва за осигурање/реосигурање.
6. Статистичке податке и извештаје из ове одлуке друштво за осигурање/реосигурање доставља на начин прописан упутством којим се уређују формат и намена електронских порука којима друштво за осигурање/реосигурање доставља податке Народној банци Србије.
7. Друштво за осигурање/реосигурање је дужно да податке из ове одлуке прикаже тачно и потпуно, у складу са овом одлуком.
Статистички подаци
8. Друштво за осигурање дужно је да годишње, према члану 179. Закона о осигурању (у даљем тексту: Закон), доставља Народној банци Србије статистичке податке наведене у следећим обрасцима:
1) Број осигурања и осигураника, износ укупне и техничке премије осигурања, укупне резерве за преносне и техничке преносне премије осигурања, по врстама и тарифама осигурања – СТ-1П;
2) Укупна премија осигурања према каналима продаје – СТ-1ПК; 
3) Број и износ штета (захтева) по врстама и тарифама осигурања – СТ-1Ш; 
4) Обавезно осигурање путника у јавном превозу од последица несрећног случаја (број осигурања, износ укупне и техничке премије осигурања, укупне резерве за преносне и техничке преносне премије осигурања) – СТ-2П; 
5) Обавезно осигурање путника у јавном превозу од последица несрећног случаја (број и износ штета) – СТ-2Ш; 
6) Обавезно осигурање власника моторних возила од одговорности за штету причињену трећим лицима (број осигурања, износ укупне и техничке премије осигурања, укупне резерве за преносне и техничке преносне премије осигурања) – СТ-3П; 
7) Обавезно осигурање власника моторних возила од одговорности за штету причињену трећим лицима (број и износ штета укупно) – СТ-3Ш;
8) Обавезно осигурање власника моторних возила од одговорности за штету причињену трећим лицима (број и износ штета на лицима) – СТ-3ШЛ;
9) Обавезно осигурање власника моторних возила од одговорности за штету причињену трећим лицима (број и износ штета на стварима) – СТ-3ШС; 
10) Осигурање од повреда на раду и од професионалних обољења (број и износ штета) – СТ-4Ш;
11) Трошкови настали у вези са решавањем и исплатом штета – СТ-4Т;
12) Промене код животних осигурања – СТ-5Ж;
13) Уговори животних осигурања према врсти уговора и начину плаћања – СТ-6ПУ; 
14) Подаци о осигурању ризика од елементарних непогода (град, мраз и друге опасности и/или природне непогоде као што су земљотрес, поплава и суша) – према осигураним ризицима – СТ-7КАТ1;
15) Подаци о осигурању ризика од елементарних непогода (град, мраз и друге опасности и/или природне непогоде као што су земљотрес, поплава и суша) – по врстама осигурања – СТ-7КАТ2;
16) Преглед реосигуравајућег покрића штета према уговорима о реосигурању – СТ-8УГ/О;
17) Развој штета – износ решених штета – СТ-9ТР1;
18) Развој штета – износ резервисаних пријављених штета – СТ-9ТР2;
19) Развој штета – број решених штета – СТ-9ТР3;
20) Развој штета – број резервисаних пријављених штета – СТ-9ТР4. 
9. Друштво за реосигурање дужно је да годишње, према члану 179. Закона, доставља Народној банци Србије статистичке податке наведене у следећим обрасцима: 
1) Трошкови настали у вези са решавањем и исплатом штета – СТ-4Т; 
2) Подаци о реосигурању/ретроцесији ризика од елементарних непогода (град, мраз и друге опасности и/или природне непогоде као што су земљотрес, поплава и суша) – према осигураним ризицима – СТ-10КАТ1;
3) Подаци о реосигурању/ретроцесији ризика од елементарних непогода (град, мраз и друге опасности и/или природне непогоде као што су земљотрес, поплава и суша) – по врстама осигурања – СТ-10КАТ2;
4) Преглед реосигуравајућег покрића штета према уговорима о реосигурању/ретроцесији – СТ-11УГ/Р.
Садржина образаца из ове тачке и тачке 8. ове одлуке прописана је у Прилогу 1 ове одлуке.
10. Друштво за осигурање дужно је да тромесечно, према члану 179. Закона, доставља Народној банци Србије статистичке податке наведене у следећим обрасцима:
1) Премија осигурања по врстама осигурања – СТ-1; 
2) Резерве за преносне премије по врстама осигурања – СТ-1/А; 
3) Резервисане штете претходне године, решене штете неисплаћене до краја текућег обрачунског периода и број пријављених штета у текућем обрачунском периоду – СТ-2; 
4) Решене (ликвидиране) штете у текућем обрачунском периоду по врстама осигурања – СТ-2/А; 
5) Резервисане штете у текућем обрачунском периоду по врстама осигурања – СТ-2/Б; 
6) Математичка резерва – СТ-3; 
7) Резервисане и решене штете – СТ-4.
11. Друштво за реосигурање дужно је да тромесечно, према члану 179. Закона, доставља Народној банци Србије статистичке податке наведене у следећим обрасцима: 
1) Премија реосигурања по врстама осигурања – СТ-1Р;
2) Резервисане штете претходне године и број пријављених штета у текућем обрачунском периоду – реосигурање – СТ-2Р;
3) Решене (ликвидиране) штете у текућем обрачунском периоду по врстама осигурања – реосигурање – СТ-2Р/А;
4) Резервисане штете у текућем обрачунском периоду по врстама осигурања – реосигурање – СТ-2Р/Б;
5) Математичка резерва – реосигурање – СТ-3Р;
6) Резервисане и решене штете – СТ-4.
Садржина образаца из ове тачке и тачке 10. ове одлуке прописана је у Прилогу 2 ове одлуке.
12. Друштво за осигурање дужно је да месечно, према члану 179. Закона, доставља Народној банци Србије статистичке податке у обрасцу Преглед обавезног осигурања власника моторних возила од одговорности за штету причињену трећим лицима – СТ-АО.
Садржина обрасца из става 1. ове тачке прописана је у Прилогу 3 ове одлуке.
13. Народна банка Србије објављује обрађене податке друштава за осигурање о броју осигурања, броју осигураника, укупној премији и штетама – по врстама/тарифама осигурања и по друштвима за осигурање, податке о укупној премији према каналима продаје и о техничким резервама – по врстама осигурања и по друштвима за осигурање, као и податке о премији према врсти уговора, начину плаћања и променама код животних осигурања по врстама осигурања.
Народна банка Србије објављује обрађене податке друштава за реосигурање о укупној премији, штетама и техничким резервама – по врстама осигурања. 
Тромесечни извештаји
14. Друштво за осигурање/реосигурање дужно је да тромесечно, према члану 178. Закона, доставља Народној банци Србије следеће извештаје:
1) извештај о власничкој структури основног капитала с променама акционара;
2) Саосигурање и ексцедентно реосигурање вишкова ризика изнад максималног самопридржаја – СР, с мишљењем овлашћеног актуара; 
3) Остварена (меродавна) премија осигурања по врстама осигурања – ОП, с мишљењем овлашћеног актуара;
4) Број пријављених и број и износ решених штета и штета у спору друштава за осигурање – АЖ;
5) следеће извештаје о техничким резервама, с мишљењем овлашћеног актуара: 
– Техничке резерве – укупно – ТР/У,
– Техничке резерве у самопридржају – ТР/С; 
6) следеће извештаје:
– извештај о стању имовине, обавеза и капитала, као и о оствареним приходима и расходима,
– Структура инвестиционог портфолија по средствима животног осигурања – ИП-Ж,
– Структура инвестиционог портфолија по средствима неживотног осигурања – ИП-НЖ; 
7) извештаје о испуњености услова који се односе на адекватност капитала, у складу са Законом и прописом којим се уређује адекватност капитала, и то:
– Адекватност капитала за животна осигурања – АК-ЖО,
– Адекватност капитала за неживотна осигурања/реосигурање – АК-НО/РЕ, 
– Захтевана маргина солвентности за животна осигурања – ЗМС-ЖО, 
– Захтевана маргина солвентности за неживотна осигурања, реосигурање и допунско осигурање уз осигурање живота – ЗМС-НО/РЕ, 
– Захтевана маргина солвентности на основу премија – ЗМС-П, 
– Захтевана маргина солвентности на основу штета – ЗМС-Ш.
Садржина образаца из ове тачке прописана је у Прилогу 4 ове одлуке.
Извештај из става 1. одредба под 1) ове тачке односи се на власничку структуру друштва за осигурање/реосигурање на последњи дан тромесечја, која укључује податке о свим власницима с подацима о њиховом уделу у власништву, односно уделу у праву гласа, а као посебан део извештаја доставља се образложење промене власничке структуре у односу на претходни извештајни период, на начин прописан упутством из тачке 6. ове одлуке.
Извештај из става 1. одредба под 6), алинеја прва, ове тачке односи се на податке о стању и променама на рачунима имовине, капитала и обавеза и о приходима, расходима и резултатима пословања утврђеним и рашчлањеним у складу с прописом којим се уређује контни оквир и садржина рачуна у контном оквиру, а доставља се на начин прописан упутством из тачке 6. ове одлуке.
Извештаји из става 1. одредба под 6), алинеја друга и трећа, ове тачке односе се на податке о структури инвестиционог портфолија као целине и одвојено по категоријама извора – за средства техничких резерви, за средства гарантне резерве и за остала средства осигурања, у складу са Законом и прописом којим се уређује инвестирање средстава осигурања, а могу укључивати и пратеће извештаје, на начин прописан упутством из тачке 6. ове одлуке.
15. Друштво за осигурање/реосигурање дужно је да, према члану 159. Закона, Народној банци Србије тромесечно доставља следеће документе:
1) тромесечне извештаје које је сачинио интерни ревизор;
2) одлуку надзорног одбора о усвајању тромесечних извештаја о интерној ревизији.
Документе из става 1. ове тачке друштво доставља на начин прописан упутством из тачке 6. ове одлуке.
Редовно извештавање
16. Извештаје, акте, обавештења и податке прописане чланом 177. Закона друштво за осигурање/реосигурање доставља у роковима и на начин прописан упутством из тачке 6. ове одлуке.
Прелазнe одредбe и завршнa одредбa
17. Друштво за осигурање/реосигурање дужно је да примени одредбе ове одлуке при извештавању са стањем на дан 31. децембра 2015. године.
Друштво за осигурање/реосигурање дужно је да тромесечно извештавање Народне банке Србије на дане 30. јуна и 30. септембра 2015. године изврши у складу с прописима који су важили до дана ступања на снагу ове одлуке.
Уз извештавање из става 2. ове тачке, друштво за осигурање/реосигурање доставља мишљење овлашћеног актуара у складу са овом одлуком.
Друштво за осигурање је дужно да месечно извештавање Народне банке Србије у периоду од 30. јуна до 30. новембра 2015. године изврши у складу с прописима који су важили до дана ступања на снагу ове одлуке.
18. Даном ступања на снагу ове одлуке престају да важе Одлука о достављању Народној банци Србије статистичких и других података друштва за осигурање („Службени гласник РС”, бр. 27/05 и 21/10) и Одлука о садржини података које друштво за осигурање доставља Народној банци Србије и о начину и роковима достављања тих података („Службени гласник РС”, бр. 15/07 и 24/10).
19. Ова одлука објављује се у „Службеном гласнику Републике Србије” и ступа на снагу 27. јуна 2015. године 
ИО НБС број 58
У Београду, 19. јуна 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.
 
 
Прилози
 
Прилог 1 - 
				Годишњи статистички подаци
Прилог 2 - 
				Тромесечни статистички подаци
Прилог 3 - 
				Месечни статистички подаци
Прилог 4 - 
				Тромесечни извештаји
Прилог 5 -
				Класификација ризика према врстама осигурања
Прилог 6 -
				Методолошке напомене