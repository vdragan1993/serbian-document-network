На
основу члана 31. став 2. Закона о странцима („Службени гласник РС”, број
97/08),
Министар
унутрашњих послова, уз сагласност министра просвете и министра за науку и технолошки
развој, доноси
 
ПРАВИЛНИК
о испуњености услова
за одобравање привременог боравка странца ради школовања, студирања или специјализације,
научно-истраживачког рада, практичне обуке, учествовања у програмима међународне
размене ученика или студената, односно другим научно-образовним активностима 
„Службени гласник РС“,
број 59 од 28. јула 2009.
 
 
Члан 1.
Овим
правилником се прописују докази о испуњености услова за одобравање привременог боравка
ради школовања, студирања или специјализације, научно-истраживачког рада, практичне
обуке, учествовања у програмима међународне размене ученика или студената, односно
другим научно-образовним активностима. 
 
Члан 2.
Странац
који има намеру да у Републици Србији борави дуже од 90 дана или дуже од рока важења
визе подноси захтев за одобрење привременог боравка ради сврхе из члана 1. овог
правилника организационој јединици Министарства унутрашњих послова надлежној за
послове странаца по месту боравишта странца.
Уз
захтев из става 1. овог члана, прилаже се и доказ о испуњености услова, на основу
којих се цени оправданост захтева за привремени боравак, у складу са сврхом привременог
боравка из члана 1. овог правилника, и период на који се одобрава привремени боравак,
и то:
1)
по основу школовања, односно студирања – потврда факултета или школе коју странац
похађа;
2)
по основу специјализације – потврда надлежне установе или организације о специјалистичким
студијама;
3)
по основу научно-истраживачког рада – потврда установе у којој странац обавља научно-истраживачки
рад;
4)
по основу практичне обуке – решење о регистрацији предузећа где се обавља практична
обука, уверење установе која организује практичну обуку;
5)
по основу учествовања у програмима међународне размене ученика или студената – потврда
организације која се бави међународном разменом ученика или студената;
6)
по основу учествовања у другим научно-образовним активностима – потврда научно-образовне
установе у којој се ова активност обавља. 
 
Члан 3.
Овај
правилник ступа на снагу наредног дана од дана објављивања у „Службеном гласнику
Републике Србије”.
 
Министар,
Ивица Дачић, с.р.