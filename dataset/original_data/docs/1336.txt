Редакцијски пречишћен текст
 
 
На основу члана 2. став 1. Закона о отклањању последица поплава у Републици Србији („Службени гласник РС”, број 75/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
УРЕДБУ
о утврђивању Државног програма обнове оштећених водних објеката за уређење водотока, водних објеката за заштиту од поплава, ерозије и бујица и водних објеката за одводњавање 

"Службени гласник РС", бр. 86 од 
				15. августа 2014, 103 од 25. септембра 2014, 
				69 од 7. августа 2015, 75 од 31. августа 2015, 109 од 25. 
				децембра 2015, 33. од 1. априла 2016, 80 од 3. октобра 2016.
 
Члан 1.
Овом уредбом утврђује се Државни програм обнове оштећених водних објеката за уређење водотока, водних објеката за заштиту од поплава, ерозије и бујица и водних објеката за одводњавање. 
Члан 2.
Државни програм обнове оштећених водних објеката за уређење водотока, водних објеката за заштиту од поплава, ерозије и бујица и водних објеката за одводњавање одштампан је уз ову уредбу и чини њен саставни део.
Члан 3.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-8958/2014 
У Београду, 14. августа 2014. године
Влада
Председник, 
Александар Вучић, с.р.
 
 
ДРЖАВНИ ПРОГРАМ
ОБНОВЕ ОШТЕЋЕНИХ ВОДНИХ ОБЈЕКАТА ЗА УРЕЂЕЊЕ ВОДОТОКА, ВОДНИХ ОБЈЕКАТА ЗА ЗАШТИТУ ОД ПОПЛАВА, ЕРОЗИЈЕ И БУЈИЦА И ВОДНИХ ОБЈЕКАТА ЗА ОДВОДЊАВАЊЕ
1. Област у којој се спроводе мере и територија на којој се спроводе мере
Државни програм обнове односи се на област водопривреде, и то на обнову оштећених водних објеката за уређење водотока, водних објеката за заштиту од поплава, ерозије и бујица и водних објеката за одводњавање. 
Територија на којој се спроводе мере је територија јединица локалних самоуправа утврђених у складу са чланом 1. став 3. Закона о отклањању последица поплава у Републици Србији („Службени гласник РС”, број 75/14).
2. Анализа затеченог стања и настале штете и сагледавање могућих даљих штетних последица поплава
На основу извештаја Јавног водопривредног предузећа „Србијаводе”, Јавног водопривредног предузећа „Воде Војводине” и Јавног водопривредног предузећа „Београдводе” о стању и штетама на водним објектима из одељка 1. Област у којој се спроводе мере и територија на којој се спроводе мере овог програма након проласка поплавног таласа у мају 2014. године и извршене провере података на терену од стране министарства надлежног за послове водопривреде, прелиминарно је утврђено да је на територији јединица локалне самоуправе у надлежности:
1) Јавног водопривредног предузећа „Србијаводе” наступило оштећење облоге регулисаног корита са урушавањем обале у дужини од 105 km, до пробоја и оштећења насипа у дужини од 95 km, до пробоја насипа са урушавањем обала у дужини од 77,5 km, до засутости и оштећења обале регулисаног/нерегулисаног корита у дужини од 88,5 km, до засутости простора за пријем поплавног таласа и до оштећења на 7 црпних станица различитог обима; 
2) Јавног водопривредног предузећа „Воде Војводине” дошло до оштећења: насипа у дужини 2,13 km, круне насипа у дужини 26,57 km, локалитета и опреме на две црпне станице, обале у дужини од 4,96 km, насипа на четири локалитета, канала у дужини од 1,2 km и оштећења на 3 помоћна и једном објекту чуварнице;
3) Јавног водопривредног предузећа „Београдводе” дошло до пробоја и оштећења насипа у дужини од 2,03 km, до засутости и оштећења обале регулисаног корита у дужини од 0,40 km круне и до оштећења на 5 црпних станица различитог обима. 
Услед разорног дејства вода током поплава које су наступиле у мају 2014. године на водним објектима за уређење водотока, водним објектима за заштиту од поплава, ерозије и бујица и водним објектима за одводњавање настала су оштећења због којих у једном броју општина, односно градова постоји опасност поновног угрожавања живота људи и материјалних добара у случају пораста водостаја због нефункционалности оштећених водних објеката.
3. Мере које треба предузети ради обнове, односно санације последица поплава
Ради обнове оштећених водних објеката за уређење водотока, водних објеката за заштиту од поплава, ерозије и бујица и водних објеката за одводњавање потребно је предузети следеће мере:
1) хитне интервенције – привремено затварање пробоја насипа и критичних оштећења на водним објектима за уређење водотока, водним објектима за заштиту од поплава, ерозије и бујица и водним објектима за одводњавање са израдом потребне документације;
2) хитне радове на санацији водних објеката за уређење водотока, водних објеката за заштиту од поплава, ерозије и бујица и водних објеката за одводњавање са израдом потребне документације.
4. Начин и обим спровођења мера и критеријуми за спровођење
Мерe из одељка 3. овог програма, у циљу отклањања опасности од поновног угрожавања живота људи и материјалних добара у случају пораста водостаја због нефункционалности оштећених водних објеката, у складу са Уредбом о утврђивању Општег плана за одбрану од поплава за период од 2012. до 2018. године, одељак 7. Овлашћења и дужности лица која координирају одбрану од поплава, тачка 1. подтачка (6) и одељак 8. Дужности, одговорности и овлашћења лица која руководе одбраном од поплава на водама I реда, тачка 1. подтачка (8) („Службени гласник РС”, број 23/12), делимично су реализоване пре ступања на снагу Закона о отклањању последица поплава у Републици Србији. 
Поступци јавних набавки добара, услуга и радова који су неопходни за отклањање последица у складу са овим програмом спроводе се у складу са чл. 12. и 16. Закона о отклањању последица поплава у Републици Србији („Службени гласник РС”, брoj 75/14) (у даљем тексту: Закон), и то у обиму који је предвиђен програмима пословања јавних водопривредних предузећа из ставa 3. овог одељка, а на који су добили сагласност оснивача. Средства за реализацију уговорених добара, услуга и радова из овог става обезбеђују се у складу са чланом 5. Закона. 
Уколико су средства за реализацију уговорених добара, услуга и радова из става 2. овог одељка обезбеђена у програмима пословања јавних водопривредних предузећа у складу са чланом 7. став 2. Закона, пре потписивања и оверавања захтева за плаћање од стране јавних предузећа, иста су дужна да прибаве сагласност Канцеларије за помоћ и обнову поплављених подручја. 
Јавно водопривредно предузеће „Србијаводе”, Јавно водопривредно предузеће „Воде Војводине” и Јавно водопривредно предузеће „Београдводе” закључиће уговор о извођењу радова, односно о набавци добара и услуга са извођачем радова, добављачем и пружаоцем услуга за потребе обнове оштећених водних објеката за уређење водотока, водних објеката за заштиту од поплава, ерозије и бујица и водних објеката за одводњавање.
Јавно водопривредно предузеће из ставa 3. овог одељка које је спровело јавну набавку, после провере исправности документације, доставља Канцеларији за помоћ и обнову поплављених подручја потписан и оверен захтев за плаћање са документацијом о реализацији уговора (авансну, привремене и окончану ситуацију, фактуре, банкарске гаранције, документацију о спроведеном поступку јавне набавке и др.) уз извештај стручног надзора за уговоре о извођењу радова.
По пријему захтева за плаћање Канцеларија за помоћ и обнову поплављених подручја врши проверу усклађености ситуације са уговореном вредношћу радова, добара и услуга и предузима друге потребне радње ради провере изведених радова и уплаћује тражени износ на рачун извођача радова, добављача и пружаоца услуга.
У случају сумње у обим изведених радова Канцеларија обавештава министарство надлежно за послове водопривреде које је надлежно за координацију спровођења мера из одељка 3. овог програма, министарство надлежно за послове грађевинарства и Државно правобранилаштво. 
Преглед оштећених водних објеката за уређење водотока, водних објеката за заштиту од поплава, ерозије и бујица и водних објеката за одводњавање, по јавним водопривредним предузећима, на којима су ради обнове, односно санације последица поплава већ предузете мере, односно на којима ће се предузети мере из одељка 3. овог програма, дат је у Прилогу 1, који је одштампан уз ову уредбу и чини њен саставни део.
5. Редослед спровођења мера
Ради обнове оштећених водних објеката за уређење водотока, водних објеката за заштиту од поплава, ерозије и бујица и водних објеката за одводњавање прво се изводе хитне интервенције, односно врши се привремено затварање пробоја насипа и критичних оштећења на водним објектима за уређење водотока, водним објектима за заштиту од поплава, ерозије и бујица и водним објектима за одводњавање, а потом се приступа извођењу хитних радова на санацији водних објеката за уређење водотока, водних објеката за заштиту од поплава, ерозије и бујица и водних објеката за одводњавање.
6. Рокови за спровођење мера
Хитне интервенције, односно привремено затварање пробоја насипа и критичних оштећења на водним објектима за уређење водотока, водним објектима за заштиту од поплава, ерозије и бујица и водним објектима за одводњавање реализоваће се до 30. oктобра 2014. године.
Хитни радови на санацији водних објеката за уређење водотока, водних објеката за заштиту од поплава, ерозије и бујица и водних објеката за одводњавање реализоваће се до 15. јула 2015. године.
У случају да поједини хитни радови на санацији водних 
				објеката за уређење водотока, водних објеката за заштиту од 
				поплава, ерозије и бујица и водних објеката за одводњавање нису 
				завршени, због недостатака финансијских средстава, исти се могу 
				реализовати, уз сагласност Канцеларије за помоћ и обнову 
				поплављених подручја, до 31. децембра 2015. године.
*Службени гласник РС, број 69/2015
7. Органи државне управе надлежни за координацију, односно носиоци спровођења појединих мера
Министарство надлежно за послове водопривреде надлежно је за координацију спровођења мера из одељка 3. овог програма, а Јавно водопривредно предузеће „Србијаводе”, Јавно водопривредно предузеће „Воде Војводине” и Јавно водопривредно предузеће „Београдводе” су носиоци спровођења тих мера.
Јавна водопривредна предузећа из става 1. овог одељка, у име и за рачун Републике Србије као власника водних објеката, вршиће инвеститорска права на обнови водних објеката за уређење водотока, водних објеката за заштиту од поплава, ерозије и бујица и водних објеката за одводњавање, као и спровођење поступака јавних набавки, у складу са Законом о отклањању последица поплава у Републици Србији, који су неопходни за обнову водних објеката за уређење водотока, водних објеката за заштиту од поплава, ерозије и бујица и водних објеката за одводњавање на поплављеним подручјима и вршење стручног надзора над радовима на обнови тих водних објеката. 
8. Процена потребних финансијских средстава и извор финансирања
За спровођење овог програма потребно је 
				4.377.650.045 динара.
Преглед потребних финансијских средстава за спровођење овог програма по јавним водопривредним предузећима, носиоцима спровођења мера које треба предузети ради обнове, односно санације последица поплава, дат је у следећој табели:




ЈВП „Србијаводе”


ЈВП „Воде Војводине”


ЈВП „Београдводе”





2.815.750.454


400.330.857


1.161.568.734




Потребна финансијска средства за спровођење овог програма обезбеђују се у складу са Законом о отклањању последица поплава у Републици Србији.
*Службени гласник РС, број 69/2015
**Службени гласник РС, број 80/2016
 
9. Инвеститор
Инвеститор обнове оштећених водних објеката за уређење водотока, водних објеката за заштиту од поплава, ерозије и бујица и водних објеката за одводњавање је Република Србија.
 
Прилози
 
НАПОМЕНА ИЗДАВАЧА: 
Уредбом о измени Уредбе о утврђивању Државног програма обнове оштећених водних објеката за уређење водотока, водних објеката за заштиту од поплава, ерозије и бујица и водних објеката за одводњавање 
				("Службени гласник РС", број 103/2014) 
				у Прилогу 1. „Преглед оштећених водних објеката за уређење 
				водотока, водних објеката за заштиту од поплава, ерозија и 
				бујица и водних објеката за одводњавање”, део табеле који се 
				односи на Јавно водопривредно предузеће „Србијаводе”, замењен је 
				новим (види члан 1. Уредбе - 103/2014-4).
Уредбом о 
				изменама и допуни Уредбе о утврђивању Државног програма обнове 
				оштећених водних објеката за уређење водотока, водних објеката 
				за заштиту од поплава, ерозије и бујица и водних објеката за 
				одводњавање ("Службени гласник РС", број 75/2015) у Прилогу 1 -
				Преглед оштећених водних објеката за уређење водотока, 
				водних објеката за заштиту од поплава, ерозија и бујица и водних 
				објеката за одводњавање после дела табеле који се односи на 
				Јавно водопривредно предузеће „Србијаводе”, додат је нови део 
				табеле (види члан 1. Уредбе - 75/2015-6). 
Уредбом о 
				изменама и допуни Уредбе о утврђивању Државног програма обнове 
				оштећених водних објеката за уређење водотока, водних објеката 
				за заштиту од поплава, ерозије и бујица и водних објеката за 
				одводњавање ("Службени гласник РС", број 109/2015) измењен је 
				Прилог 1. (види члан 1. Уредбе - 109/2015-5).
Уредбом о 
				изменама и допунама Уредбе о утврђивању Државног програма обнове 
				оштећених водних објеката за уређење водотока, водних објеката 
				за заштиту од поплава, ерозије и бујица и водних објеката за 
				одводњавање ("Службени гласник РС", број 33/2016) измењен је 
				Прилог 1. (види члан 1. Уредбе - 33/2016-3).
Уредбом о 
				изменама и допунама Уредбе о утврђивању Државног програма обнове 
				оштећених водних објеката за уређење водотока, водних објеката 
				за заштиту од поплава, ерозије и бујица и водних објеката за 
				одводњавање ("Службени гласник РС", број 33/2016) измењен је 
				Прилог 1. (види члан 1. Уредбе - 33/2016-3).
Уредбом о 
				изменама и допунама Уредбе о утврђивању Државног програма обнове 
				оштећених водних објеката за уређење водотока, водних објеката 
				за заштиту од поплава, ерозије и бујица и водних објеката за 
				одводњавање ("Службени гласник РС", број 33/2016) измењен је 
				Прилог 1. (види члан 1. Уредбе - 33/2016-3).
Уредбом о 
				изменама и допунама Уредбе о утврђивању Државног програма обнове 
				оштећених водних објеката за уређење водотока, водних објеката 
				за заштиту од поплава, ерозије и бујица и водних објеката за 
				одводњавање ("Службени гласник РС", број 80/2016) измењен је 
				Прилог 1. (види члан 1. Уредбе - 80/2016-10).
 
  
Прилог 1. - 
Преглед оштећених водних објеката за уређење водотока, водних објеката за заштиту од поплава, ерозија и бујица и водних објеката за одводњавање