Редакцијски пречишћен текст

 
 

На
основу члана 39. Закона о правима и дужностима савезних органа у погледу
средстава у друштвеној својини која они корист („Службени лист СФРЈ“, бр. 56/80
и 64/86), Савезно извршно веће доноси
 

	 
УРЕДБУ



о условима и начину чувања, заштите и одржавања службених зграда и просторија 
које користе савезни органи
„Службени лист
СФРЈ”, бр. 32 од 8. маја 1987, 77 од 20. новембра 1987.
 
 
I. ОПШТЕ ОДРЕДБЕ
 
Члан 1.
Овом уредбом уређују се услови и начин чувања, заштите
и одржавања службених зграда и просторија (у даљем тексту: службене
просторије), које користе савезни органи из члана 7. Закона о правима и
дужностима савезних органа у погледу средстава у друштвеној својини која они
користе.
Одредбе ове уредбе односе се на службене просторије са
припадајућим непокретностима на којима право располагања има Социјалистичка
Федеративна Република Југославија (у даљем тексту: СФРЈ) и друге службене
просторије које користе савезни органи, ако овом уредбом или другим прописом
није друкчије уређено.
 
Члан 2.
О чувању, заштити и одржавању службених просторија
стара се зајендичка стручно-техничка служба савезних органа (у даљем тексту:
Служба), којој је поверено редовно одржавање и обезбеђивање коришћења службених
просторија.
Савезни секретаријат за иностране послове и*
Савезни секретаријат за унутрашње послове непосредно се старају и врше послове
чувања, заштите и одржавања службених просторија које користе у складу са
одредбама ове уредбе. 
 Савезни органи непосредно се старају и врше послове
чувања, заштите и одржавања службених просторија које користе њихове
организационе јединице ван Београда у складу са одредбама ове уредбе.
Служба може у споразуму са органом из става 3. овог
члана преузети одређене послове у вези са инвестиционим и текућим одржавањем
службених просторија које користе његове организационе јединице ван Београда.
 
* „Службени лист СФРЈ”, број 77/87
 
 
Члан 3.
Савезни органи непосредно су одговорни за наменско
коришћење службених просторија и за спровођење мера чувања и заштите тих просторија
утврђених овом уредбом и другим прописима из ове области.
Ради потпунијег чувања и заштите службених просторија,
савезни органи својим актима, у складу са овом уредбом и прописима из ове
области, а зависно од природе своје делатности и технологије у процесу рада,
утврђују права, дужности и одговорности радника у радној заједници у вези са
спровођењем мера чувања и заштите службених просторија, опреме и уређаја у њима
и друга питања друштвене заштите средстава у друштвеној својини која они
користе.
О ненаменском коришћењу службених просторија и
неспровођењу мера њиховог чувања и заштите, Служба је дужна да обавести
функционера који руководи савезним органом.
 
II. УСЛОВИ И НАЧИН
ЧУВАЊА И ЗАШТИТЕ СЛУЖБЕНИХ ПРОСТОРИЈА
 
Члан 4.
Физичко-техничко обезбеђење врши се предузимањем мера
чувања и обезбеђења службених просторија и опреме у њима, откривањем и
спречавањем појава које могу угрозити безбедност људи и имовине, а посебно
појаве присвајања, злоупотребе и оштећења друштвене имовине, као и других мера
којима се обезбеђује несметано обављање рада у службеним просторијама.
 
Члан 5.
Физичко-техничко обезбеђење службених просторија у
зградама у Београду у улицама Трг Маркса и Енгелса бр. 13 (Скупштина СФРЈ),
Булевар Лењина бр. 2 (Палата федерације) и Омладинксих бригада бр. 1. (СИВ-II и
СИВ-III) врши Савезни секретаријат за унутрашње послове сагласно прописима
којима се уређује вршење послова обезбеђења у овим службеним просторијама.
Физичко-техничко обезбеђење службених просторија које
користе савезни органи, осим службених просторија из става 1. овог члана врши
Служба непосредно, преко посебне организационе јединице.
 
Члан 6.
Услове и начин вршења послова физичко-техничког
обезбеђења прописује директор Службе у споразуму са савезним секретаром за
унутрашње послове.
 
Члан 7.
Заштита од пожара службених просторија врши се
предузимањем мера за спречавање избијања и ширења пожара, откривање и гашење
пожара, спасавање живота људи и имовине угрожених пожаром, пружање помоћи у
отклањању последица проузрокованих пожаром и других мера којима се обезбеђује
заштита од пожара.
 
Члан 8.
Заштиту од пожара службених просторија које користе
савезни органи Служба врши непосредно.
У вршењу послова из става 1. овог члана Служба сагласно
прописима друштвено-политичке заједнице на чијој се територији налазе службене
просторије:
1) прописује мере за заштиту од пожара у споразуму са
савезним секретаром за унутрашње послове;
2) доноси план заштите од пожара;
3) врши контролу спровођења утврђених мера заштите од
пожара;
4) о непридржавању утврђених мера од стране корисника
службених просторија, обавештава функционера који руководи тим органом, а по
потреби, Савезно извршно веће и надлежни инспекцијски орган;
5) набавља, размешта и стара се о правилном
функционисању средстава за заштиту од пожара;
6) врши и друге послове у складу са прописима којима се
регулише заштита од пожара.
 
Члан 9.
Савезни органи и Служба дужни су да упознају раднике у
радним заједницама савезних органа са опасностима од пожара у службеним
просторијама, начином спровођења мера заштите и употребом уређаја, опремом и
средствима за гашење пожара и са одговорношћу због непридржавања прописаних
мера заштите од пожара.
Обучавање радника из става 1. овог члана врши Служба
према програму којим се утврђује организација курсева, предавања, вежби и
провера обучености радника.
 
III. ОДРЖАВАЊЕ
СЛУЖБЕНИХ ПРОСТОРИЈА
 
Члан 10.
Одржавање службених просторија врши се предузимањем
мера инвестиционог, текућег и хигијенско-санитарног одржавања и другим мерама
којима се обезбеђује трајно и несметано наменско коришћење службених
просторија.
 
Члан 11.
Одржавање службених просторија које користе савезни
органи врши Служба непосредно, осим инвестиционог одржавања службених
просторија на којима право располагања имају други субјекти.
 
Члан 12.
Служба може одређене послове одржавања службених
просторија поверити одговарајућој организацији на основу уговора закљученог са
том организацијом, ако није у могућности да те послове изврши или ако је то
економски целисходније.
При поверавању послова из става 2. овог члана Служба је
дужна да води рачуна о избору извођача и о условима којима се обезбеђује
наменска заштита службених просторија.
Служба у вршењу послова одржавања службених просторија
доноси једногодишње и вишегодишње програме одржавања.
 
Члан 13.
Ради остваривања задатака из члана 12. ове уредбе
Служба се стара да о правилном и наменском коришћењу службених просторија,
поштовању утврђеног реда и начину коришћења службених просторија и опреме у
њима, обавештава функционера који руководи тим органом.
 
IV. ПРЕЛАЗНЕ И
ЗАВРШНЕ ОДРЕДБЕ
 
Члан 14.
Ако се у истој службеној згради налазе службене
просторије на којима право располагања има СФРЈ и службене просторије на којима
право располагања имају други субјекти, односи који настају у вези са чувањем,
заштитом и одржавањем службених просторија уређују се уговором између Службе и
тих субјеката у складу са одредбама ове уредбе и одговарајућим прописима
друштвено-политичке заједнице на чијој се територији налазе службене
просторије.
 
Члан 15.
Савезни органи управе из члана 2. ст. 2. и 3. ове
уредбе ближе ће уредити поједина питања у погледу чувања, заштите и одржавања
службених просторија које користе, сагласно специфичностима задатака и послова
које врше у року од 60 дана од дана ступања на снагу ове уредбе.
Савезни органи донеће акте из члана 3. став 2. ове
уредбе у року од 60 дана од дана ступања на нагу ове уредбе.
 
Члан 16.
Ова уредба не односи се на службене просторије које
користи Савезни секретаријат за народну одбрану и организације у његовом
саставу и Југословенска народна армија.
 
Члан 17.
Ова уредба ступа на снагу осмог дана од дана
објављивања у „Службеном листу СФРЈ”.
 
 
Е. П. Бр. 133
16. априла 1987. године 
Београд

Савезно извршно веће
Потпредседник,

Милош Милосављевић, с.р.