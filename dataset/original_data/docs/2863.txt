На основу члана 35. став 4. Закона о рачуноводству („Службени гласник РС”, број 62/13) и члана 18. став 1. тачка 3. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 72/12 и 106/12),
Гувернер Народне банке Србије доноси
 
ОДЛУКУ
о облику и садржају статистичког извештаја за друштва за осигурање
"Службени 
				гласник РС", број 135 од 11. децембра 2014.
 
I. УВОДНЕ ОДРЕДБЕ
1. Овом одлуком прописују се образац статистичког извештаја за друштва за осигурање (у даљем тексту: друштво) и садржaj позиција у том обрасцу. 
Статистички извештај друштво саставља и доставља Агенцији за привредне регистре, у складу са законом којим се уређује рачуноводство и Народној банци Србије – на начин и у роковима који су законом којим се уређује осигурање прописани за достављање финансијских извештаја.
2. Образац из тачке 1. ове одлуке одштампан је уз ову одлуку и њен је саставни део (Прилог 1).
У вези са садржином појединих група рачуна и рачуна у обрасцу из става 1. ове тачке, поступа се према одредбама одлуке којом се уређују Контни оквир за друштва за осигурање и садржина рачуна у том контном оквиру.
У образац из става 1. ове тачке износи се уписују у хиљадама динара, а број акција и запослених у облику целог броја. 
3. Новоосновано друштво приказује податке о пословању у извештајној години у периоду који је краћи од календарске године или је једнак календарској години, али не приказује стање на дан 1. јануара извештајне године, као ни пословање у претходној години. 
Друштво код којег је настала статусна промена или над којим је отворен поступак стечаја, односно ликвидације – Агенцији за привредне регистре доставља годишњи финансијски извештај у којем се подаци приказују обједињено за цео извештајни период, у нето износу, након пребијања резултата пре и после промене.
II. САДРЖАЈ ПОЗИЦИЈА У ОБРАСЦУ СТАТИСТИЧКОГ ИЗВЕШТАЈА
4. У обрасцу из тачке 1. ове одлуке, друштво уноси податке у табеле од I до XI. 
Подаци се уносе у све предвиђене колоне, према садржини група рачуна и рачуна означених у табели. 
5. У табели I. ОПШТИ ПОДАЦИ О ПРАВНОМ ЛИЦУ, под ознаком АОП 9001 – Број месеци пословања, уноси се број месеци пословања у календарској години, као цео број у интервалу од 1 до 12. 
Под ознаком АОП 9002 – Ознака за врсту посла, уноси се одговарајућа ознака: 1 за истовремено обављање послова животних и неживотних осигурања, 2 за обављање само послова животних осигурања, 3 за обављање само послова неживотних осигурања и 4 за обављање послова реосигурања. 
Под ознаком АОП 9003 – Ознака за власништво, уноси се статистичка ознака за власништво: 1 за друштвено, 2 за приватно, 3 за задружно, 4 за мешовито (два или више облика власништва) и 5 за државно власништво. 
Под ознаком АОП 9004 – Број страних (правних или физичких) лица која имају учешће у капиталу, уноси се број правних или физичких лица са седиштем у иностранству која имају учешће у основном капиталу друштва. 
Под ознаком АОП 9005 – Просечан број запослених на основу стања крајем сваког месеца, уноси се просечан број запослених у извештајној години (колона 3), односно у претходној години (колона 4). Просечан број запослених представља збир запослених на крају сваког месеца у току обрачунског периода подељен бројем месеци пословања и исказује се као цео број, без децимала. 
6. У табели II. БРУТО ПРОМЕНЕ НЕМАТЕРИЈАЛНЕ ИМОВИНЕ И НЕКРЕТНИНА, ПОСТРОЈЕЊА, ОПРЕМЕ И БИОЛОШКИХ СРЕДСТАВА, под ознакама АОП од 9006 до 9020 уносе се подаци с групе рачуна 01, односно 02 који се тичу стања на почетку године, промена у току године (набавки, смањења и ревалоризација), као и стања на крају године, и то тако што се у колону 4 уносе бруто вредности, у колону 5 исправке вредности, а у колону 6 нето вредности. 
7. У табели III. СТРУКТУРА ОСНОВНОГ И ОСТАЛОГ КАПИТАЛА СА ЕМИСИОНОМ ПРЕМИЈОМ, под ознакама АОП од 9021 до 9027, осим 9022, уноси се стање одговарајућих рачуна групе 30, а под ознаком АОП 9022 уноси се део који се односи на износ акцијског капитала у страном власништву. Под ознаком АОП 9028 – Свега, уноси се збир износа исказаних на позицијама АОП од 9021 до 9027. 
8. У табели IV. СТРУКТУРА АКЦИЈСКОГ КАПИТАЛА, под ознакама АОП 9029 и 9031 уноси се апсолутни број обичних, односно приоритетних акција на крају текуће (колона 4) и претходне године (колона 5).
Под ознакама АОП 9030 и 9032 уноси се номинална вредност обичних, односно приоритетних акција добијена множењем броја акција и номиналне вредности по једној акцији. 
Под ознаком АОП 9033 – Свега, уноси се укупна номинална вредност акција, која је једнака износу акцијског капитала под ознаком АОП 9021. 
9. У табели V. ПОТРАЖИВАЊА И ОБАВЕЗЕ, под ознаком АОП 9034 – Потраживања, уноси се стање група рачуна 20, 21 и 22 на крају текуће, односно претходне године. 
Под ознаком АОП 9035 – Обавезе из делатности, уноси се стање група рачуна 43 и 44 на крају текуће, односно претходне године. 
Под ознаком за АОП 9036 – Потраживања у току године од других друштава за осигурање за накнаду штете настале на властитој имовини, уноси се укупна вредност одштетних захтева по основу накнада штета од других друштава за осигурање у току године (повећање – дуговни промет без почетног стања рачуна 226). 
Под ознаком АОП 9037 – ПДВ – претходни порез, уноси се укупан годишњи износ претходног пореза на додату вредност према обрачуну тог пореза и пореским пријавама. 
Под ознаком АОП 9038 – Обавезе из пословања, уноси се потражни промет без почетног стања група рачуна од 43 до 46. 
Под ознакама АОП од 9039 до 9041, уноси се укупан годишњи износ према обрачуну зарада – повећање у току године (потражни промет без почетног стања) с рачуна 450, 451 и 452. 
Под ознаком АОП 9042 – Обавезе за дивиденде и учешће у добитку, уноси се укупан годишњи износ обрачунатих дивиденди и учешћа у резултату према расподели резултата извршеној у току године (повећање у току године – потражни промет без почетног стања). 
Под ознаком АОП 9043 – Обавезе према физичким лицима за накнаде по уговорима, уноси се повећање у току године (потражни промет без почетног стања) обавеза за накнаде физичким лицима по основу уговора, које се исказују на рачуну 462.
Под ознаком АОП 9044 – Обавезе за ПДВ, уноси се укупан годишњи износ пореза на додату вредност према обрачуну тог пореза и пореским пријавама. 
10. У табели VI. ТРОШКОВИ И ДРУГИ РАСХОДИ, подаци се уносе у колоне 4 и 5, према садржини рачуна означених у колони 1. 
Под ознаком АОП 9046 – Трошкови горива и енергије, уноси се износ прокњижен на рачуну 541.
Под ознаком АОП 9047 – Трошкови зарада и накнада зарада (бруто), уноси се износ прокњижен на рачуну 550.
Под ознаком АОП 9048 – Трошкови пореза и доприноса на зараде и накнаде зарада на терет послодавца, уноси се износ прокњижен на рачуну 551.
Под ознаком АОП 9049 – Трошкови накнада физичким лицима (бруто) по основу уговора, уноси се збир стања на рачунима од 552 до 555, на којима се исказују укупни трошкови накнада по основу уговора о делу, ауторских уговора, уговора о привременим и повременим пословима и осталих уговора. 
Под ознаком АОП 9050 – Трошкови накнада директору, односно члановима органа управљања и надзора, уноси се износ прокњижен на рачуну 556.
Под ознаком АОП 9051 – Остали лични расходи и накнаде, уноси се износ прокњижен на рачуну 559.
Под ознаком АОП 9052 – Трошкови производних услуга, уноси се износ прокњижен на рачуну 542.
Под ознаком АОП 9053 – Трошкови закупнина, уноси се износ прокњижен на посебном рачуну у оквиру рачуна 542 који се односи на трошкове закупнина, док се под ознаком АОП 9054 – Трошкови закупнина земљишта, посебно приказују трошкови закупнина земљишта. 
Под ознаком АОП 9055 – Трошкови истраживања и развоја, уноси се износ прокњижен на одговарајућем посебном рачуну у оквиру рачуна 542.
Под ознаком АОП 9056 – Трошкови амортизације и резервисања, уноси се збирни износ прокњижен на групи рачуна 53.
Под ознаком АОП 9057 – Трошкови премија осигурања, уноси се износ прокњижен на рачуну 545.
Под ознаком АОП 9058 – Трошкови платног промета, уноси се износ прокњижен на рачуну 547.
Под ознаком АОП 9059 – Трошкови чланарина, уноси се износ прокњижен на одговарајућем посебном рачуну у оквиру рачуна 549.
Под ознакама АОП 9060 и 9061 уносе се износи трошкова пореза, односно доприноса прокњижени на одговарајућим деловима рачуна 546.
Под ознаком АОП 9062 – Расходи камата (према трећим лицима), уноси се износ прокњижен на рачуну 562. 
Под ознаком АОП 9063 – Расходи камата и део финансијских расхода, уноси се износ прокњижен на рачуну 562, као и годишњи обрачунати износ свих врста камата по основу обавеза према матичним, зависним и повезаним правним лицима које су прокњижене на рачунима 560 и 561.
Под ознаком АОП 9064 – Расходи камата по кредитима од банака и других финансијских институција, уноси се износ прокњижен на делу рачуна 562 који се односи на камате по кредитима, као и евентуални део камата по кредитима од банака по основу обавеза према матичним, зависним и повезаним правним лицима које су прокњижене на рачунима 560 и 561.
Под ознаком АОП 9065 – Расходи за хуманитарне, научне, верске, културне, здравствене, образовне и спортске намене, као и за заштиту човекове средине, уноси се годишњи износ издатака за наведене сврхе прокњижен на аналитичким рачунима у оквиру рачуна 549. 
11. У табели VII. ПРИХОДИ, уносе се подаци у колоне 4 и 5 према садржини рачуна означених у колони 1. 
Под ознаком АОП 9067 – Приходи од премије осигурања, уносе се приходи од премије осигурања, у износу прокњиженом на одговарајућим рачунима групе 60, односно 61.
Под ознаком АОП 9068 – Приходи од других премија, субвенција, дотација, регреса, компензација и повраћаја пореских дажбина, уносе се приходи исказани на рачунима 640 и 642.
Под ознаком АОП 9069 – Приходи по основу условљених донација, уноси се износ прокњижен на рачуну 641.
Под ознаком АОП 9070 – Приходи од закупнина, уноси се износ прокњижен на рачунима 608 и 653.
Под ознаком АОП 9071 – Приходи од провизија, уноси се износ прокњижен на рачунима 606, 650 и 651.
Под ознаком АОП 9072 – Приходи од камата, уноси се износ прокњижен на рачуну 662, као и евентуални део камата по основу потраживања из односа с матичним, зависним и повезаним правним лицима који је прокњижен на рачунима 660 и 661.
Под ознаком АОП 9073 – Приходи од камата по рачунима и депозитима у банкама и осталим финансијским институцијама, уноси се износ прокњижен на рачуну 662 у делу који се односи на камате по депозитима, као и евентуални део камата по депозитима по основу потраживања из односа с матичним, зависним и повезаним правним лицима који је прокњижен на рачунима 660 и 661.
Под ознаком АОП 9074 – Приходи по основу дивиденди и учешћа у добитку, уноси се износ прокњижен на одговарајућим деловима рачуна 665 и 669, као и приходи од дивиденди и учешћа у добитку оствареном у односу с матичним, зависним и осталим повезаним правним лицима који се евидентирају на рачунима 660 и 661.
12. У табелама од VIII до XI, подаци се уносе у колоне 4 и 5, према садржини рачуна означених у колони 1, а према описима позиција датим у колони 2 (АОП од 9076 до 9111). 
III. ЗАВРШНА ОДРЕДБА
13. Ова одлука објављује се у „Службеном гласнику Републике Србије” и ступа на снагу 31. децембра 2014. године.
 
О. број 32
У Београду, 9. децембра 2014. године
Гувернер
Народне банке Србије,
др Јоргованка Табаковић, с.р.
 


Прилог 1 - Статистички извештај за 20___ 
				годину