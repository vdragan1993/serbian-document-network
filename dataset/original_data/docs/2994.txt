На основу члана 16а став 2. и члана 50. став 1. Закона
о Народној банци Југославије („Службени лист СРЈ", бр. 32/93, 41/94,
61/95, 29/97, 44/99 и 73/2000), 
Гувернер Народне банке Србије доноси
 
ОДЛУКУ
о издавању и
основним обележјима новчанице од 5000 динара
"Службени
гласник РС", број 65 од 27. јуна 2003.
 
 
1.
Народна банка Србије издаће новчаницу од 5000 динара.
 
2.
Новчаница од 5000 динара штампаће се на тонираној заштићеној хартији са
мултитонским воденим знаком у виду портрета Слободана Јовановића и OVD
елементом на лицу новчанице (у даљем тексту: кинеграм) који је пласиран у доњем
делу, између портрета и ознаке вредности „5000". 
Кинеграм
као елементе садржи знак Народне банке Србије и ознаку вредности „5000"
постављене у средњу зону кинеграма, као и микротекст „5000 динара" исписан
ћирилицом и латиницом у два концентрична круга око тог мотива. У
деметализованом делу кинеграма (горе и доле лево и десно) цифра „5000"
поновљена је три пута. Контурно изведене цифре „5000" смањују се идући ка
крајевима и употпуњују укупан изглед кинеграма. Зависно од угла гледања и
упадног угла светлости, кинеграм формира неколико различитих слика које се
преливају једна у другу, мењајући при том боју.
На
наличју новчанице уграђена је испрекидана заштитна степ нит која садржи
микротекст „ДИНАР DINAR" у негативу, ћирилицом и латиницом, са знаком
„~". Микротекст се континуирано понавља и чита и с лица и с наличја
новчанице (заштитна нит и микротекст су с наличја јасно видљиви, а с лица под
светлошћу која новчаницу чини транспарентном). 
У
папир су уграђена видљива заштитна влаканца у жутој, плавој и црвеној боји, од
којих жута и црвена под светлошћу лампе са ултраљубичастим зрацима
флуоресцирају жуто и црвено. 
Новчаница
ће се штампати у комбинованој техници штампе – лице у дубокој и вишебојној
офсет штампи, а наличје у вишебојној офсет штампи и техници високе штампе за
нумерацију. 
Нумерација
садржи две словне ознаке и седам нумеричких, смештена је на наличју новчанице у
горњем делу између знака Народне банке Србије и ознаке вредности „5000".
Штампана је црном флуоресцентном бојом која под ултраљубичастим зрацима
флуоресцира жутозелено.
 
3.
Новчаница од 5000 динара имаће димензије 76 x 159 mm.
 
Лице новчанице
 
4.
Диспозиција је хоризонтална.
На
левој страни је портрет Слободана Јовановића изведен техником дубоке штампе.
Лево од портрета ћирилицом и латиницом исписане су речи „Слободан
Јовановић" и године његовог рођења и смрти (1869–1958), а испод тога је
факсимил потписа Слободана Јовановића.
Централним
делом новчанице доминира приказ скулптуралне групе са средишњом фигуром жене са
голубом у подигнутој десној руци (скулптура на кровном венцу зграде Српске
академије наука и уметности у Београду).
Ознака
вредности „5000" дата у позитиву смештена је у доњем десном делу беле
површине, док се мања ознака вредности „5000", у вертикалној диспозицији,
налази десно од портрета у горњој зони.
Текст
„Народна банка Србије", исписан латиницом у два реда, смештен је на белој
површини у десном делу, а исти текст исписан ћирилицом у два реда – у близини
леве маргине новчанице, и то речи „Народна банка" у позитиву, а реч
„Србије" у негативу. Изнад речи „Србије" техником дубоке штампе
изведен је знак за слепе (три паралелне хоризонталне линије неједнаке дужине).
Лево до те речи, истом техником, ћирилицом и латиницом изведен је миркотекст
„НБС" у шест редова.
У
доњем десном делу беле површине новчанице, а изнад ознаке вредности
„5000", у техници дубоке штампе, оптички варијабилном бојом (OVI бојом)
штампана је стилизована отворена књига. У зависности од угла гледања, боја
књиге се мења од златне до зелене.
У
горњем делу беле површине новчанице, техником дубоке штампе изведен је тзв. кип
ефекат, који приказује текст „НБС". Тај текст се уочава само при
посматрању новчанице под одређеним угловима (правац гледања мора бити што ближи
равни новчанице и окренут за 45 степени у оба смера ротације), дајући његову
слику и у негативу и у позитиву. Уз горњи и доњи део тог елемента налази се
микротекст „НБС", који се понавља – горе дат у ћирилици, а доле у латиници.
У
горњем делу новчанице, лево од кип ефекта, изведен је прозирни регистар, који
представља половину укупне слике чија се целина може сагледати тек заједно са
одговарајућим делом слике на наличју новчанице (укупну слику чини квадрат са
уписаним белим кругом).
Десно
од мање, вертикално постављене цифре „5000" исписан је текст „пет хиљада
динара" латиницом у негативу, док је исти текст штампан ћирилицом у
позитиву смештен у доњем делу новчанице лево од веће цифре „5000".
Уз
десну ивицу новчанице, на светлољубичастој подлози, исписан је, најпре
ћирилицом а затим латиницом, текст „фалсификовање се кажњава по закону" и
у продужетку дискретно назначена ознака вредности „5000". 
 
Наличје новчанице
 
5.
Диспозиција је вертикална. 
На
наличју новчанице налази се фигура Слободана Јовановића. Изнад ње је фрагмент
зграде Савезне скупштине, а лево стилизовани приказ ентеријера скупштинске
сале, изведен техником дубоке штампе.
Ознака
вредности „5000" дата у позитиву смештена је у горњем делу новчанице на
светлољубичастој подлози, а она дата у негативу – у доњем левом углу пуног
штампаног дела.
У
горњем десном углу пуног штампаног дела исписан је текст „пет хиљада
динара", и то у позитиву ћирилицом а, испод тога, у негативу латиницом. У
доњем левом делу беле површине ћирилицом и латиницом исписане су у три реда,
одозго надоле, речи „Београд", „година" и „гувернер", са ознаком
године „2003" у негативу. Испод њих је факсимил потписа гувернера Млађана
Динкића. Уз доњу ивицу пуног штампаног дела исписан је ћирилицом текст „Народна
банка Србије – Завод за израду новчаница и кованог новца – Топчидер", а
испод тога, на белој површини – латиницом. 
У
доњем десном углу штампаног дела исписан је у позитиву, наизменично ћирилицом и
латиницом, у седам редова, микротекст „5000 динара". Изнад микротекста
налази се ознака вредности „5000".
У
горњем левом углу новчанице, на светлољубичастој подлози приказан је знак
Народне банке Србије, а ова подлога испод знака садржи мултипликовану цифру
„5000" у негативу са сенком, а у доњем делу цифра „5000" је у
микротексту. 
У
горњем десном делу новчанице, на граници беле површине и пуног штампаног дела,
налази се други део прозирног регистра из тачке 4. став 8. ове одлуке.
 
6.
На лицу и наличју новчанице преовлађују тонови зелене боје, уз додатке љубичастих
и жутих тонова. Флуоресцентна жута боја на лицу новчанице јасно је видљива под
светлошћу лампе са ултраљубичастим зрацима. На наличју новчанице светлозелена
боја под светлошћу лапме са ултраљубичастим зрацима флуоресцира плаво.
На
наличју новчанице стилизовани приказ ентеријера скупштинске сале, као и ознака
вредности „5000" у горњем делу, штампани су бојом осетљивом на инфрацрвене
зраке светлосног спектра, тако да кад су осветљени тим зрацима нестају са
екрана IR лампе (постају невидљиви). 
 
7.
Ова одлука ступа на снагу наредног дана од дана објављивања у „Службеном
гласнику РС".
 
О. број 54
У Београду, 26. јуна 2003.
године
Гувернер
Народне банке Србије,
Млађан Динкић, с.р.