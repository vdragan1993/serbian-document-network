На основу члана 14. став 1. тачка 3, а у вези с чланом 35. став 1, Закона о Народној банци Србије („Службени гласник РС”, бр. 72/2003, 55/2004 и 44/2010),
Извршни одбор Народне банке Србије доноси
 
ОДЛУКУ
о условима и начину издавања и продаје краткорочних хартија од вредности

"Службени гласник РС", број 45 од 21. јуна 
	2011.
 
1. Овом одлуком утврђују се услови под којима Народна банка Србије издаје краткорочне хартије од вредности, као и начин пласмана (продаје) и исплате тих хартија. 
	
2. Народна банка Србије, у складу са утврђеним циљевима монетарне политике, а на основу анализе остварених и пројектованих монетарних кретања, издаваће краткорочне хартије од вредности – благајничке записе Народне банке Србије (у даљем тексту: благајнички записи).
3. Благајнички записи су дематеријализоване хартије од вредности и региструју се као електронски записи на рачуну хартија од вредности у Централном регистру, депоу и клирингу хартија од вредности (у даљем тексту: Централни регистар). 
	
4. Благајнички записи гласе на име.
Благајнички записи изражени су у динарима. 
Рок доспећа благајничких записа је до 366 дана од дана њиховог издавања. 
	
5. Гувернер Народне банке Србије (у даљем тексту: гувернер) или лице које он овласти, на основу ове одлуке, доноси појединачне одлуке о издавању благајничких записа, којима се нарочито утврђују: ознака емисије благајничких записа и укупан номинални износ емисије, појединачни номинални износ, датум издавања благајничких записа, датум и рок доспећа благајничких записа, као и висина каматне стопе, односно начин утврђивања каматне стопе или цене благајничких записа. 
	
Појединачне одлуке о издавању благајничких записа објављују се на Интернет презентацији Народне банке Србије.
6. Народна банка Србије продаваће благајничке записе на аукцијама, у складу са одлуком којом се уређују услови и начин на који Народна банка Србије спроводи операције на отвореном тржишту, осим ако појединачном одлуком о издавању благајничких записа није друкчије одређено. 
	
7. Купци благајничких записа на примарном и на секундарном тржишту хартија од вредности могу бити само банке основане у складу са законом којим се уређују банке. 
	
Трговина благајничким записима може се обављати закључно с радним даном који претходи дану доспећа благајничких записа. 
	
8. Банке не могу поднети благајничке записе на наплату пре истека рока њиховог доспећа. 
	
Народна банка Србије може, на основу одлуке гувернера или лица које он овласти, откупити благајничке записе и пре рока њиховог доспећа – у зависности од текућих монетарних кретања и стања ликвидности банкарског система, с тим што се благајнички записи откупљују по каматној стопи коју утврђује гувернер или лице које он овласти. 
	
Народна банка Србије доставиће свим банкама обавештење о превременом откупу благајничких записа, с подацима из одлуке из става 2. ове тачке. 
	
9. Народна банка Србије ће на дан доспећа благајничких записа њиховим законитим имаоцима исплатити номиналну вредност назначену на благајничким записима.
10. Регистрација емисије, пренос са емисионог на власнички рачун, исплата и искњижавање благајничких записа, као и клиринг и салдирање обавеза и потраживања по основу трансакција с благајничким записима – врше се у складу с прописима Централног регистра. 
	
11. Даном примене ове одлуке престаје да важи Одлука о условима и начину на који Народна банка Србије издаје и продаје краткорочне хартије од вредности („Службени гласник РС”, број 116/2006).
12. Ова одлука ступа на снагу осмог дана од дана објављивања у „Службеном гласнику РС”, а примењује се од 1. јула 2011. године.
 
ИО НБС број 52
У Београду, 16. јуна 2011. године
Председавајући
Извршног одбора Народне банке Србије
гувернер
Народне банке Србије,
др 
	Дејан Шошкић, с.р.