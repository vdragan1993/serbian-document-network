На основу члана 67, а у вези са чланом 59. став 3, чланом 64. став 1. тачка 11) и чланом 65. Закона о ветеринарству („Службени гласник РС”, бр. 91/05, 30/10 и 93/12) и члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о предузимању мера које се односе на спречавање ширења, сузбијање и искорењивање заразне болести Нодуларни дерматитис, као и начин, услови за увоз и примену вакцине за заразну болест Нодуларни дерматитис – Dermatitis nodosa – Lumpy Skin Disease
"Службени гласник РС", број 56 од 15. јуна 
				2016.
 
Члан 1.
Овом уредбом утврђује се предузимање мера које се односе на сузбијање и искорењивање заразне болести Нодуларни дерматитис, одређене решењем Министарства пољопривреде и заштите животне средине – Управе за ветерину, број 323-02-05119/2016-05 од 7. јуна 2016. године, као и спречавање ширења заразне болести Нодуларни дерматитис одређивањем начина увоза и примене вакцине против заразне болести Нодуларни дерматитис – Dermatitis nodosa – Lumpy Skin Disease (у даљем тексту: НД).
Члан 2.
Не постоји специфичан третман у лечењу оболелих животиња од заразне болести НД.
У условима епизоотије, може се спроводити вакцинација са хомологном живом атенуираном вакцином, односно хетерологном атенуираном вакцином.
Тренутно ниједна нова генерација рекомбинантне Capripox вакцине није доступна на тржишту Републике Србије.
Члан 3.
Набавка неопходне вакцине против заразне болести НД, спровешће се у складу са прописима Републике Србије којима се уређује област јавних набавки, односно донације или хуманитарне помоћи. 
У случају епизоотије, као и другим ванредним ситуацијама ради спречавања настанка тешких последица по здравље животиња и економских штета, увоз потребних количина вакцине против заразне болести предвиђене чланом 1. ове уредбе, вршиће се на основу ове уредбе. 
Набављена вакцина против болести НД ставиће се у промет на територији Републике Србије и без одобрења издатих од стране одговарајућих органа Републике Србије.
Вакцине из става 3. овог члана примењиваће се у складу са одговарајућим упутством на српском језику, издатим од стране Министарства пољопривреде и заштите животне средине – Управе за ветерину, донетог на основу пратећих докумената издатих од стране произвођача, а који је садржан у произвођачкој спецификацији. 
Члан 4.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-5556/2016
У Београду, 13. јуна 2016. године
Влада
Председник,
Александар Вучић, с.р.