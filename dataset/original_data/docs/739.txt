На
основу члана 15. став 4. и члана 23. став 2. Закона о државној управи („Службени
гласник РС”, број 79/05) и члана 1. став 3. Уредбе о измени садржаја образаца јавних
исправа („Службени гласник РС”, број 63/06),
Министар
за државну управу и локалну самоуправу доноси
 
 
УПУТСТВО
о начину спровођења измене
садржаја образаца извода из матичних књига
„Службени гласник
РС“, број 79 од 22. септембра 2006.
 
 
1.
Овим упутством уређује се начин спровођења измене садржаја образаца извода из матичних
књига прописаних Упутством о вођењу матичних књига и обрасцима матичних књига
(„Службени гласник СРС”, број 48/90 и „Службени гласник РС”, број 22/91), као и
Конвенцијом о издавању извода из матичних књига на више језика – Беч, 8. септембар
1976. године („Службени лист СФРЈ – Међународни уговори”, број 8/91) и Конвенцијом
о издавању неких извода из матичних књига намењених иностранству – Париз, 27. септембар
1956. године („Службени лист СФРЈ – Додатак”, број 9/67). 
 
2.
У обрасцима извода из матичних књига прописаним Упутством о вођењу матичних књига
и обрасцима матичних књига, у делу натписа речи: „Србија и Црна Гора” бришу се,
а испред речи: „Република Србија” уноси се грб Републике Србије. 
 
3.
У обрасцима извода из матичних књига према Конвенцији о издавању извода из матичних
књига на више језика – Беч, 8. септембар 1976. године и Конвенцији о издавању неких
извода из матичних књига намењених иностранству – Париз, 27. септембар 1956. године,
у рубрици 1. Држава, речи: „Србија и Црна Гора” замењују се речима: „Република Србија”,
а у средину образаца уноси се утиснут грб Републике Србије. 
 
4.
Органи управе који обезбеђују вођење матичних књига у складу са чланом 2. Закона
о матичним књигама („Службени гласник СРС”, број 15/90 и „Службени гласник РС”,
бр. 57/03 и 101/05 – др. закон), као и дипломатска и конзуларна представништва Републике
Србије која воде матичне књиге у складу са чланом 5. став 1. Закона о основним подацима
за матичне књиге („Службени лист СФРЈ”, број 6/73), дужни су да обезбеде издавање
извода из матичних књига у складу са тач. 2. и 3. овог упутства, најкасније у року
од 30 дана од дана ступања на снагу овог упутства.
 
5.
Изводи из матичних књига издати до дана ступања на снагу овог упутства важе до
31. децембра 2006. године.
 
6.
Ово упутство ступа на снагу наредног дана од дана објављивања у „Службеном гласнику
Републике Србије”.
 
Број 011-00-198/2006-04
У Београду, 14. септембра 2006. године
Министарство за државну управу 
 
и локалну самоуправу
Министар,
др Зоран Лончар, с.р