На основу члана 177, ст. 5. и 6. Закона о ауторском и сродним правима („Службени гласник РС”, бр. 104/09, 99/11, 119/12 и 29/16 – Одлука УС, у даљем тексту: Закон) и Решења Завода за интелектуалну својину 990 број 021-210/2017-05 од 17. јануара 2017. године којим се даје сагласност на Предлог јединствене тарифе накнада за емитовање фонограма и на њима забележених интерпретација путем веб радија и веб телевизије од 9. децембра 2016. године
Организација произвођача фонограма Србије „OФПС”, из Београда, Масарикова број 5/19, и Организација за колективно остваривање права интерпретатора „ПИ”, из Београда, Мајке Јевросиме 38, (у даљем тексту: колективне организације), заједнички доносе
ЈЕДИНСТВЕНУ ТАРИФУ 
накнада за емитовање фонограма и на њима забележених интерпретација путем веб радија и веб телевизије
"Службени гласник РС", број 7 од 31. јануара 
				2017.
 
Члан 1.
Овом јединственом тарифом накнада за емитовање фонограма и на њима забележених интерпретација путем веб радија и веб телевизије (у даљем тексту: Тарифа) утврђује се висина и начин одређивања накнаде за емитовање фонограма и на њима забележених интерпретација. Ова тарифа се односи на пружаоце медијских услуга који емитују програм искључиво путем интернета. 
Под емитовањем програма искључиво путем интернета подразумева се делатност интернет радија или интернет телевизије и других облика коришћења који одговарају наведеном опису, без могућности преноса на трајни носач (хард диск, мобилни телефон и сл.) односно пренос на који крајњи корисник не може утицати, нити користити музичке садржаје другачије него редом и одабиром који су одређени од стране корисника.
Члан 2. 
Накнада за емитовање фонограма и на њима забележених интерпретација из члана 1. ове тарифе се утврђује у проценту од прихода од емитовања, који представља укупан приход средстава који корисник остварује по основу делатности емитовања (на пример приходи од продаје рекламног времена и простора, прихода од претплате, од искоришћавања репертоара и сл.), без икаквих умањења. 
Ако корисник не остварује приход, накнада се одређује у проценту од трошкова, а трошак представља збир свих направљених трошкова које корисник има обављајући делатност емитовања из члана 1. ове тарифе у оквиру које искоришћава фонограме и на њима забележене интерпретације. 
Члан 3. 
Накнада за веб радио и веб телевизију се одређује према заступљености репертоара на следећи начин: 
Веб радио




Заступљеност репертоара


% од укупног прихода/трошка




до 50 % 


4% 




преко 50 % (музички радио) 


5% 




Веб телевизија




Заступљеност репертоара


% од укупног прихода/трошка




до 25% 


3% 




од 25% до 50%


4%




преко 50 % (музичка телевизија) 


5% 




Накнада одређена применом процента на приход/трошак не може бити нижа од минималне накнаде, која представља најнижи износ накнаде за искоришћавање фонограма и на њима забележених интерпретација. Минимална накнада на месечном нивоу износи 1000 бодова за веб ТВ за један канал (стрим канал), односно 500 бодова за веб радио за један канал (стрим канал). 
Ако исто правно лице има више веб радио или ТВ канала или стрим канала, за сваки наредни канал (стрим канал) плаћа минималну накнаду на следећи начин:
– од два до пет канала (стрим канала) 50% од прописане минималне накнаде по каналу (стрим каналу);
– од шест до 15 канала (стрим канала) 40% од прописане миминалне накнаде по каналу (стрим каналу);
– од 16 до 30 канала (стрим канала) 30% од прописане минималне накнаде по каналу (стрим каналу);
– од 31 до 50 канала (стрим канала) 20% од прописане минималне накнаде по каналу (стрим каналу);
– преко 50 канала (стрим канала) 10% од прописане минималне накнаде по каналу (стрим каналу).
Вредност бода износи 11 динара, увећано за ПДВ. 
Вредност бода се сваког 1. јануара усклађује са годишњим индексом потрошачких цена, према званичним подацима републичког органа за послове статистике. 
Члан 4. 
Уколико корисник који емитује програм искључиво путем интернета има закључен уговор о накнади за емитовање фонограма и на њима забележених интерпретација и уколико: 
1. пријави истините податке релевантне за обрачун накнаде;
2. накнаду исплати у целини по рачуну колективне организације која убира средства или у складу са споразумом о начину и динамици измирења доспелих потраживања;
на износ обрачунате накнаде применом процента на приход/трошак корисника одобрава се попуст од 15% по коначном обрачуну за годину за коју има потписан уговор. 
Члан 5. 
Корисник је дужан, да у циљу обрачуна накнаде, достави колективној организацији која убира накнаду биланс успеха за претходну годину у року од 10 дана од предаје биланса надлежном органу, а оверени примерак од стране надлежног органа у року од 10 дана од пријема овереног примерка, ради утврђивања коначног обрачуна. Ако корисник не достави наведене извештаје и податке, колективна организација која убира накнаду ће утврдити коначни годишњи обрачун накнаде примењујући податке из јавно доступних финансијских извештаја, преко интернет страница Агенције за привредне регистре, Народне банке Србије или других надлежних државних органа. 
У случају да корисник достави податке који се разликују од података које организација током контроле искоришћавања предмета заштите утврди, организација задржава права да изврши исправку обрачуна за претходну годину на основу тих података. 
Корисник је дужан да до 31. јануара текуће године доставе обавештење за текућу годину о класификацији заступљености репертоара. Уколико не достави обавештење о класификацији заступљености репертоара, организација обрачунава накнаду према проценту који је предвиђен за заступљеност репертоара преко 50%. 
Корисник је дужан да до петог дана у месецу за претходни месец колективној организацији која убира накнаду достави податке о приходу од делатности емитовања ради утврђивања износа накнаде. 
Корисник је дужан да до петог у месецу за претходни месец достави и спецификацију веб канала и стрим канала које емитује, уколико се ради о кориснику правном лицу које емитује више веб канала и стрим канала. 
Члан 6. 
Накнада за емитовање фонограма и на њима забележених интерпретација се плаћа у виду аконтативних месечних оброка, до коначног годишњег обрачуна у проценту од прихода/трошка корисника или применом минималне накнаде.
Износ месечне аконтације за корисника који користи репертоар колективних организација се утврђује на основу коначног обрачуна за претходну годину.
Ако се по коначном обрачуну утврди да је корисник путем месечних аконтација уплатио већи износ од износа годишње накнаде по коначном обрачуну, има право на повраћај преплаћеног износа, који је организација дужна да врати у року од 30 дана, под условом да у року од 15 дана од пријема коначног обрачуна поднесе писмени захтев колективној организацији која убира јединствену накнаду. Ако корисник не поднесе захтев у прописаном року, преплаћени износ се сматра аконтацијом за будући период. 
Члан 7.
Ова тарифа ступа на снагу осмог дана од дана објављивања у „Службеном гласнику Републике Србије”, а примењује се почевши од првог дана месеца који следи за месецом у којем је ова тарифа ступила на снагу.
Ступањем на снагу ове тарифе престају да важе одредбе Тарифе накнада коју од корисника наплаћује ОФПС („Службени гласник РС”, бр. 94/09 и 30/11) тарифна класа 1. тарифни број 3. тачка 1. које се односе на веб радио, веб симулкастинг, веб ТВ и сл.
Број 507/17
У Београду, 24. јануара 2017. године
Организације ОФПС
Председник Управног одбора,
Бранислав Стојановић, с.р.
Број 035/17
У Београду, 24. јануара 2017. године
Организације ПИ
Председник Управног одбора,
Живорад Ајдачић, с.р.