На основу члана 308. став 3. Царинског закона („Службени гласник РС”‚ бр. 73/03, 61/05, 85/05 – др. закон, 62/06 – др. закон, 63/06 – исправка др. закона, 9/10 – УС и 18/10 – др. закон), на предлог директора Управе царина, 
	
Министар финансија и привреде доноси 
 
ПРАВИЛНИК
о дисциплинској одговорности царинских службеника

"Службени гласник РС", број 69 од 
	2. августа 2013.
 
Члан 1.
Овим правилником се утврђује начин вођења дисциплинског поступка и изрицање дисциплинских мера, као и овлашћења за вођење дисциплинског поступка и преношење тог овлашћења у Министарству финансија и привреде – Управи царина.
Члан 2.
Сви царински службеници имају право на иницијативу за покретање дисциплинског поступка, која мора бити образложена. 
	
Члан 3.
Дисциплински поступак против царинског службеника због лакше повреде службене дужности покреће, води и о дисциплинској одговорности одлучује помоћник директора за царинске службенике из свог Сектора у седишту Управе царина, помоћник директора – координатор за царинске службеника у одељењима ван Сектора, а управник царинарнице за царинске службенике у царинарници.
Поступак се покреће писменим закључком који садржи податке о царинском службенику, опис повреде службене дужности, време извршења, доказе који указују на извршење повреде, као и писмену изјаву царинског службеника у вези са околностима случаја.
Царински службеник против кога се води дисциплински поступак због лакше повреде службене дужности решењем се ослобађа од одговорности или се оглашава кривим и изриче му се дисциплинска мера за лакшу повреду службене дужности.
Члан 4.
Дисциплински поступак против царинског службеника због теже повреде службене дужности покреће помоћник директора за царинске службенике из свог Сектора у седишту Управе царина, помоћник директора – координатор за царинске службеника у одељењима ван Сектора, а управник царинарнице за царинске службенике у царинарници.
Поступак се покреће писменим закључком који садржи податке о царинском службенику, опис повреде службене дужности, време извршења и доказе који указују на извршење повреде, као и писмену изјаву царинског службеника у вези са околностима случаја.
Члан 5.
Царински службеник коме је према акту о унутрашњем уређењу и систематизацији радних места то у опису посла: евидентира захтеве о покретању дисциплинског поступка због теже повреде службене дужности, води рачуна о роковима застарелости, припрема списе за расправу у дисциплинском поступку, припрема позиве и стара се о њиховом достављању, координира рад свих учесника у поступку у циљу економичности и благовременог окончања поступка, помаже око припрема за расправу и у спровођењу расправе.
Члан 6.
Дисциплинске поступке због теже повреде службене дужности води Дисциплинска комисија Управе царина.
Састав Дисциплинске комисије решењем одређује директор Управе царина на период од четири године.
	
Дисциплинску комисију чине председник Дисциплинске комисије, заменици председника из сваке царинарнице и Централе Управе царина, и по један члан и његов заменик из сваке царинарнице и Централе Управе царина. Заменике председника, чланове и њихове заменике из царинарница за састав Дисциплинске комисије предлаже управник царинарнице.
Председник Дисциплинске комисије и његови заменици морају бити дипломирани правници, односно дипломирани правници – мастер.
Члан 7.
У сваком појединачном случају утврђивања дисциплинске одговорности за тежу повреду службене дужности формира се веће Дисциплинске комисије од три члана: председник и два члана, из састава Дисциплинске комисије.
Председник Дисциплинске комисије одређује састав већа Дисциплинске комисије које ће спровести одређени дисциплински поступак.
Председник већа Дисциплинске комисије мора бити дипломирани правник, односно дипломирани правник – мастер, а један члан већа Дисциплинске комисије мора бити из организационе јединице у којој ради царински службеник против кога се води дисциплински поступак.
Председник већа Дисциплинске комисије заказује усмену расправу, одређује време и место њеног одржавања и предузима све потребне мере за правилно вођење и окончање поступка.
Члан 8.
Царинском службенику против кога се води дисциплински поступак позив за расправу се мора доставити најмање осам дана пре дана одређеног за одржавање расправе, како би се могао припремити за одбрану.
Уз позив за расправу у коме је одређен дан, место одржавања и време почетка расправе, доставља се и закључак којим је покренут дисциплински поступак.
Члан 9.
О заказивању усмене расправе мора бити обавештен синдикат Управе царина и Одељење за унутрашњу контролу, којима се уз обавештење доставља и закључак о покретању дисциплинског поступка.
Синдикат може да Дисциплинској комисији, односно већу Дисциплинске комисије достави своје писмено мишљење, односно да упути свог представника на расправу.
Члан 10.
Председник већа Дисциплинске комисије води усмену расправу, саслушава окривљеног царинског службеника и изводи доказни поступак.
Окривљени царински службеник може да се брани сам или преко свог пуномоћника, а може да на расправу достави и писмену одбрану.
У доказном поступку може учествовати и представник из Одељења за унутрашњу контролу.
Усмена расправа се може одржати и у одсуству уредно позваних лица.
Царинском службенику се не може изрећи мера за повреду службене дужности пре него што буде саслушан, осим ако се неоправдано не одазове на уредно достављен позив или одбије да да изјаву.
Члан 11.
На основу спроведеног дисциплинског поступка и утврђеног чињеничног стања веће Дисциплинске комисије подноси предлог одлуке директору Управе царина.
Директор Управе царина доноси решење којим се царински службеник оглашава кривим и изриче му се дисциплинска мера, ослобађа се од одговорности или се поступак обуставља.
Члан 12.
Дисциплински поступци против царинских службеника започети до дана ступања на снагу овог правилника, окончаће се применом прописа према којима су започети.
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”.
 
08 број 112-01-1/505-2013 
У Београду, 30. јула 2013. године
	
Министарство финансија и привредеУправа царина
Министар,
Млађан Динкић,
	с.р.