На основу 
члана 4. став 2. и 

члана 10. ст. 1. и 2.
Закона о

употреби
и заштити знака и назива Црвеног
крста (“Службени

лист СРЈ”, бр.
46/96),

Савезна влада доноси

 

 

ОДЛУКУ

о начину употеребљавања знака 
црвеног крста 

„Службени
лист СРЈ”, брoj 36 од 24. 
јула

1998.

 

 

I.
ОСНОВНА ОДРЕДБА

 

1. Овом одлуком
прописују се начин употребе знака црвеног крста као знака означавања у миру и
знака заштите за време ратног стања, непосредне ратне опасности или ванредног
стања, као и образац легитимације која се издаје лицима, односно образац траке
коју носе лица која имају право да носе знак црвеног крста.

 

II.
УПОТРЕБА ЗНАКА ЦРВЕНОГ КРСТА У МИРУ

 

2. Знаком црвеног
крста означавају се у миру зграде установа, организација и предузећа у области
здравства и области социјалне заштите за збрињавање лица којима је потребна
стална медицинска нега (у даљем тексту: здравствене организације). Знак црвеног
крста ставља се на таблу или на зид зграде на коме се налази назив
организације, и то на средини изнад назива. Величина знака црвеног крста мора
бити сразмерна величини назива организације, с тим да краци црвеног крста не
смеју бити дужи од 15 cm.

 

3. Превозна средства
здравствених организација, која се употребљавају за превоз рањених и болесних
лица, означавају се у миру на следећи начин:

1) на спољашњу
страну левих и десних врата моторног возила истиче се знак црвеног крста чији
краци не смеју бити дужи од 15 cm. Изнад или испод знака црвеног крста исписује
се назив здравствене организације којој возило припада. Назив здравствене
организације може се исписати и делимично изнад, а делимично испод знака, али
текст се не сме исписивати преко знака;

2) знак црвеног
крста који је ноћу осветљен може се истаћи и на предњој страни крова возила, с
тим да се постави тако да стоји у вертикалном положају и да није видљив из
ваздуха. Краци овако истакнутог знака не смеју бити дужи од 10 cm.

3) на задњу страну
моторног возила ставља се знак црвеног крста чији краци не смеју бити дужи од
15 cm. Ако се на задњој страни моторног возила налазе двокрилна врата, знак
црвеног крста ставља се тако да буде на средини тих врата кад су затворена.

По одобрењу
Југословенског црвеног крста, знаком црвеног крста могу да се означавају и
превозна и преносна средства других установа, организација и предузећа, која се
користе за превоз рањених и болесних лица. Евиденцију о тим превозним
средствима води Југословенски црвени крст.

Превозна и преносна
средства из става 2. ове тачке истичу знак црвеног крста на начин прописан у
ставу 1. ове тачке.

 

4. Вагони у саставу
сталног санитетског воза, који су изграђени и уређени искључиво за превоз
рањених и болесних лица у миру, означавају се знацима црвеног крста на белом
пољу, дужине крака највише 15 cm, и то на свакој бочној страни вагона.

Одредба става 1. ове
тачке односи се и на означавање вагона у саставу привременог санитетског воза
док се користе за превоз рањених и болесних лица.

Локомотива
санитетског воза не означава се знаком црвеног крста.

 

5. Ваздухоплови који
су грађени и уређени искључиво за превоз рањених и болесних лица и бродоломника
или за превоз санитетског особља и санитетског материјала у миру, поред државне
заставе, означавају се знаком црвеног крста на белом пољу, и то:

1) авиони - на доњим
и горњим површинама полуразмака крила и на бочним странама;

2) хеликоптери - на
доњим, горњим и бочним странама трупа.

Величина знака
црвеног крста мора да одговара тетиви на полуразмаку крила, као и ширини и
висини трупа ваздухоплова.

 

6. Болнички бродови
и мања санитетска пловила која се користе искључиво за превоз рањених и
болесних лица и обалски чамци за спасавање морају бити бело обојени и означени
знаком црвеног крста на бочним странама, на прамцу и крми. Дужина крака мора
бити сразмерна величини пловила и н сме бити већа од 30 cm на чамцима, односно
од 70 цм на бродовима. Знак црвеног крста мора бити праћен називом организације
или установе којој пловило припада.

Други бродови и мања
пловила која се користе за превоз рањених и болесних лица, ако нису бело
обојени, морају истаћи знак црвеног крста на белом пољу, на начин из става 1.
ове тачке.

Поред знака црвеног
крста, пловила из ст. 1. и 2. ове тачке могу да истичу заставу беле боје са
знаком црвеног крста. Величина заставе и знака сразмерна је величини пловила, с
тим што краци знака не могу бити дужи од крака знака истакнутог на бочним
странама брода из става 1. ове тачке.

 

7. Торбе, кутије и
сандучићи са санитетским материјалом за пружање прве помоћи или хитне
медицинске помоћи рањеним и болесним лицима означавају се знаком црвеног крста
одговарајуће величине, који се ставља на њихову спољашњу страну. 

 

8. Hа путевима, знак
црвеног крста употребљава се за означавање близине места одређеног за пружање
прве медицинске помоћи, у облику, боји и величини који су предвиђени прописима
о саобраћајним знаковима на путевима.

На местима одређеним
за пружање прве медицинске помоћи у насељима, предузећима и другим
организацијама, као и на местима на којима су смештени санитетски материјал и
опрема који служе за пружање прве медицинске помоћи, знак црвеног крста истиче
се на начин и у величини прописаним у тачки 2. ове одлуке.

Знак црвеног крста
може се истицати и на материјалу и опреми за пружање прве медицинске помоћи
који се користе на местима из става 2. ове тачке.

Знак црвеног крста
који се истиче по одредбама ст. 2. и 3. ове тачке мора бити праћен називом или
иницијалима установе или организације која пружа прву медицинску помоћ.

 

III.
УПОТРЕБА ЗНАКА ЦРВЕНОГ КРСТА ЗА ВРЕМЕ РАТНОГ СТАЊА, НЕПОСРЕДНЕ РАТНЕ ОПАСНОСТИ
ИЛИ ВАНРЕДНОГ СТАЊА

 

9. Знак црвеног
крста као знак заштите за време ратног стања, непосредне ратне опасности или
ванредног стања користи се без икаквих додатних натписа и у максимално могућој
величини, тако да се може видети из даљине, са земље, мора и из ваздуха.

 

10. Зграде
здравствених организација означaвaују се у рату знаком црвеног крста као знаком
заштите тако што се, поред употребе на начин из тачке 2. ове одлуке, знак
црвеног крста на белом пољу ставља и на кров и бочне стране зграде.

На зградама из става
1. ове тачке као знак заштите употребљава се и застава црвеног крста чија је
величина сразмерна величини зграде.

Знак црвеног крста
који се ставља на кров и на бочне стране зграда и застава црвеног крста морају
бити такве величине да се виде из ваздуха и са земље.

Здравствена
организација смештена у згради која служи и за друге сврхе може употребљавати
знак црвеног крста само на делу зграде који користи.

Апотеке које се не
налазе у саставу стационарних здравствених организација не могу употребљавати
знак црвеног крста као знак заштите.

 

11. Превозна и
преносна средства и санитетски материјал здравствених организација означавају
се за време ратног стања, непосредне ратне опасности или ванредног стања знаком
црвеног крста на начин прописан у тач. 3. до 6. ове одлуке, с тим што се знак
црвеног крста истиче и на крововима или другим равним површинама превозних и
преносних средстава.

Остала превозна и
преносна средства копненог, воденог и ваздушног саобраћаја, ако се за време
ратног стања, непосредне ратне опасности или ванредног стања употребљавају за
превоз или пренос рањених и болесних лица, означавају се заставом са знаком
црвеног крста само док се употребљавају за ту сврху, а ако се користе у
непрекидној колони, означавају се заставом са знаком црвеног крста на почетку и
на крају колоне.

 

12. Превозна и
преносна средства страних организација Црвеног крста, Црвеног полумесеца и
других страних добровољних друштава, кад на територији Савезне Републике
Југославије обављају санитетску делатност, означавају се знаком црвеног крста
као знаком заштите у облику и на начин који су одређени прописима земље којој
припадају.

 

13. Бродови
изграђени и уређени искључиво за пружање помоћи рањеним, болесним и немоћним
лицима и бродоломницима или за њихов превоз (болнички бродови) означавају се за
време ратног стања, непосредне ратне опасности или ванредног стања тако што се
на сваку страну бродског трупа и на хоризонталне површине ставља по један знак
или више знакова црвеног крста, максимално могуће величине.

Поред тога што су
означени знаком црвеног крста на начин из става 1. ове тачке, болнички бродови
истичу белу заставу са знаком црвеног крста на великој катарци брода, и то на
што је могуће већој висини катарке.

Болнички бродови
морају бити бело обојени.

Бродови и мања
санитетска пловила који не спадају у болничке бродове, док се користе у
санитетске сврхе, означавају се на начин прописан у ставу 1. ове тачке. Ако
нису бело обојени, знак црвеног крста се истиче на белом пољу.

 

14. Зграде, односно
делови зграда, санитетски материјал, превозна и преносна средства
Југословенског црвеног крста и његових саставних делова, који за време ратног
стања, непосредне ратне опасности или ванредног стања служе за проналажење,
прикупљање, преношење и негу рањеника и болесника или за спречавање болести,
могу бити означени знаком црвеног крста као знаком заштите, у складу са
одредбама ове одлуке.

 

15. Лица која, у
смислу члана 8. Закона о употреби и заштити знака и назива црвеног крста, имају
право на ношење знака црвеног крста као знака заштите, носе траку која мора
бити израђена од трајног материјала беле боје и која на спољашњој страни има
знак црвеног крста и отисак жига отпоран на влагу.

Образац траке из
става 1. ове тачке одштампан је уз ову одлуку и чини њен саставни део.

 

16. Лица из тачке
15. ове одлуке морају за време ратног стања, непосредне ратне опасности или
ванредног стања имати легитимацију са својом фотографијом и утиснутим сувим
жигом, са означеним пословима које обављају и са другим подацима према обрасцу
легитимације цивилног санитетског особља, који је одштампан уз ову одлуку и
чини њен саставни део.

 

17. Суви жиг утиснут
на легитимацији цивилног санитетског особља мора бити округлог облика, пречника
20 mm, и око грба СРЈ имати натпис: „Савезна Република Југославија”.

 

18. Лице које изгуби
легитимацију или траку, односно на други начин остане без легитимације или
траке дужно је да то одмах или кад му се за то укаже могућност пријави органу
који је издао легитимацију, односно траку.

 

19. Издата
легитимација замењује се новом легитимацијом у следећим случајевима:

1) ако не постоји
могућност да се у њу унесу нови подаци због попуњености рубрика;

2) ако дотраје и
постане неупотребљива због оштећења;

3) ако ималац
легитимације промени име и презиме;

4) ако ималац
легитимације битно промени лични опис.

 

20. Акт о издавању
легитимација и трака из тач. 15. и 16. ове одлуке доноси савезни министар за
одбрану.

Надлежни орган у
републици чланици и Југословенски црвени крст достављају Савезном министарству
за одбрану спискове лица која имају право на ношење знака црвеног крста као
знака заштите.

 

21. Савезно
министарство за одбрану доставља надлежном органу у републици чланици и
Југословенском црвеном крсту акт из тачке 20. ове одлуке са потребним бројем
легитимација и трака.

Орган који издаје
легитимације и траке води књигу евиденције о тим легитимацијама и тракама.
Књига евиденције мора бити укоричена и прошивена јемствеником, запечаћеним на
књизи црвеним воском и оверена печатом надлежног органа.

Књига евиденције о
издатим легитимацијама и тракама садржи:

1) редни број;

2) датум издавања
легитимације и траке;

3) име и презиме
лица коме се издају легитимација и трака;

4) податке о
пословима које обавља лице коме се издају легитимација и трака;

5) назив здравствене
организације, односно друге организације у којој ради лице коме се издају
легитимација и трака;

6) рок истека важења
легитимације (ако је утврђен);

7) напомену (датум
кад је легитимација замењена, враћена, нестала и сл.).

 

IV.
ЗАВРШНЕ ОДРЕДБЕ

 

22. Даном ступања на
снагу ове одлуке престаје да важи Правилник о начину употребљавања знака
црвеног крста („Службени лист СФРЈ”, бр. 59/83).

 

23. Ова одлука ступа
на снагу осмог дана од дана објављивања у „Службеном листу СРЈ”.

 

Савезна влада

Е. п. бр. 207

23. јула 1998.
године

Београд

Председник


Момир Булатовић, с. р.