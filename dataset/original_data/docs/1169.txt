На основу члана 40. став 5. Закона о транспорту опасног терета („Службени гласник РС”, број 88/10),
Министар грађевинарства, саобраћаја и инфраструктуре доноси
 
ПРАВИЛНИК
о условима које мора да испуњава тело које се именује за оцењивање усаглашености возила за транспорт одређеног опасног терета у друмском саобраћају

"Службени гласник РС", број 87 од 
				22. августа 2014.
 
Члан 1.
Овим правилником ближе се прописују услови које мора да испуњава тело које се именује за оцењивање усаглашености возила за транспорт одређеног опасног терета.
Члан 2.
Услови које мора да испуњава тело које се именује за оцењивање усаглашености возила за транспорт одређеног опасног терета су да:
1) је регистровано за обављање послова техничког испитивања и анализа, истраживања и експерименталног развоја у техничко-технолошким наукама;
2) се бави стручном делатношћу у области испитивања и контролисања возила;
3) поседује одговарајућу опрему и простор за оцењивање усаглашености у складу са захтевима Европског споразума о међународном друмском транспорту опасног терета – АДР 2013 (Анекси А и Б) („Службени гласник РС – Међународни уговори”, бр. 14/13 и 2/14 – исправка);
4) има најмање три запосленa стручњакa са стеченим високим образовањем у области машинства у обиму од најмање 240 ЕСПБ (европски систем преноса бодова) – мастер академске студије, односно основне студије у трајању од најмање четири године или специјалистичке студије на факултету и два машинска техничара, који поседују искуство од најмање пет година у обављању послова оцењивања усаглашености возила;
5) је акредитовано према стандарду SRPS ISO/IEC 17020 за обим послова који је неопходан за оцењивање усаглашености возила или да поседује другу одговарајућу документацију којом може доказати оспособљеност за оцењивање усаглашености возила;
6) поседује одговарајућу стручну литературу, прописе и базу података о возилима;
7) поседује одговарајућу информатичку и техничку подршку за обављање послова за које се именује, за вођење евиденције о контролисаним возилима и издатим Сертификатима о одобрењу за возило и за достављање документације Управи за транспорт опасног терета.
Члан 3.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 15. септембра 2014. године.
 
Број 110-00-00010/2014-01
У Београду, 13. августа 2014. године
Министар,
проф. др Зорана Михајловић, с.р.