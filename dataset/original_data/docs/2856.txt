На основу члана 35. став 4. Закона о рачуноводству („Службени гласник РС”, број 62/13) и члана 18. став 1. тачка 3. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12 и 106/12), 
Гувернер Народне банке Србије доноси 
 
ОДЛУКУ
о облику и садржају статистичког извештаја за друштва за управљање добровољним пензијским фондовима и добровољне пензијске фондове
"Службени 
				гласник РС", број 87 од 22. августа 2014.
 
I. УВОДНЕ ОДРЕДБЕ
1. Овом одлуком прописује се образац статистичког извештаја за друштва за управљање добровољним пензијским фондовима (у даљем тексту: друштва за управљање) и за добровољне пензијске фондове, као и садржај позиција у том обрасцу.
Друштва за управљање састављају статистички извештај и достављају га Агенцији за привредне регистре, у складу са законом којим се уређује рачуноводство, као и Народној банци Србије, на начин и у роковима прописаним за достављање финансијских извештаја у складу са законом којим се уређује пословање добровољних пензијских фондова и пензијских планова.
2. Образац из тачке 1. ове одлуке одштампан је уз ту одлуку и њен је саставни део (Прилог 1).
У вези са садржином појединих група рачуна и рачуна у обрасцу из става 1. овог члана, поступа се према одредбама одлуке којом се уређују контни оквир и садржина рачуна у контном оквиру за друштва за управљање.
У образац из става 1. овог члана износи се уписују у хиљадама динара, а број запослених у целом броју.
II. САДРЖАЈ ПОЗИЦИЈА У ОБРАСЦУ СТАТИСТИЧКОГ ИЗВЕШТАЈА
3. У обрасцу из тачке 1. ове одлуке, друштво за управљање уноси податке у све предвиђене колоне, према садржини група рачуна и рачуна означених у табели.
4. У табели I. ПОДАЦИ О ПОЈЕДИНИМ ВРСТАМА ИМОВИНЕ, ОБАВЕЗА, РАСХОДА И ПРИХОДА И О БРОЈУ ЗАПОСЛЕНИХ, под ознаком АОП 9001 – Обавезе за дивиденде и учешће у добити, уноси се део рачуна 447 који се односи на износе за које се друштво за управљање обавезало да ће их исплатити акционарима на име дивиденди.
Под ознаком АОП 9002 – Обавезе за нето зараде и накнаде зарада, осим накнада зарада које се рефундирају, уноси се потражни промет без почетног стања рачуна 460.
Под ознаком АОП 9003 – Обавезе за порез на зараде и накнаде зарада на терет запосленог, уноси се потражни промет без почетног стања рачуна 461.
Под ознаком АОП 9004 – Обавезе за доприносе на зараде и накнаде зарада на терет запосленог, уноси се потражни промет без почетног стања рачуна 462.
Под ознаком АОП 9005 – Обавезе за порезе и доприносе на зараде и накнаде зарада на терет послодавца, уноси се потражни промет без почетног стања рачуна 463.
Под ознаком АОП 9008 – Трошкови закупа земљишта, уноси се део рачуна 542 који се односи на те трошкове.
Под ознакама АОП 9010 и 9011 уносе се подаци са одговарајућих делова рачуна 546.
Под ознаком АОП 9019 – Расходи камата по кредитима и рачунима у банкама, уноси се део рачуна 562 који се односи на камате по кредитима и рачунима у банкама.
Под ознаком АОП 9020 – Новчане казне и пенали, уноси се део рачуна 579 који се односи на трошкове за износе исплаћене по основу казни за привредне преступе и прекршаје изречених друштву за управљање, као и по основу уговорених пенала и накнада штета другим правним и физичким лицима.
Под ознаком АОП 9022 – Приходи од закупа земљишта, уноси се део рачуна 610 који се односи на те приходе.
Под ознаком АОП 9024 – Приходи од камата по рачунима и депозитима у банкама, уноси се део рачуна 662 који се односи на камате по депозитима.
Под ознаком АОП 9025 – Накнаде штета од друштава за осигурање (потраживања у току године по основу полисе осигурања), уноси се укупна вредност одштетних захтева по основу накнада штета од друштава за осигурање у току године.
Под ознаком АОП 9026 – Набавке сталних средстава у току године – нематеријална улагања, уносе се подаци о износима свих набавки нематеријалних улагања у току извештајне, односно претходне године.
Под ознаком АОП 9027 – Набавке сталних средстава у току године – некретнине, опрема и инвестиционе некретнине, уносе се подаци о износима свих набавки некретнина, опреме и инвестиционих некретнина у току извештајне, односно претходне године.
Под ознаком АОП 9028 – Просечан број запослених на основу стања крајем сваког месеца, уноси се податак утврђен као годишњи просек бројног стања запослених на крају сваког месеца у извештајној, односно претходној години. Годишњи просек представља збир запослених на крају сваког месеца у току обрачунског периода, подељен бројем месеци пословања. Број запослених исказује се као цео број, без децимала.
5. У табелу II. СТРУКТУРА ИСПЛАЋЕНИХ ДИВИДЕНДИ, уносе се подаци о износу дивиденди исплаћених током извештајне, односно претходне године.
6. У табелу III. ДОНАЦИЈЕ, ПОКЛОНИ И ДРУГА БЕСПОВРАТНА ДАВАЊА У НОВЦУ ИЛИ НАТУРИ, уносе се подаци о износу донација, поклона и других бесповратних давања у новцу или натури који су дати становништву, хуманитарним, спортским, верским, културним, друштвено-политичким и другим непрофитним организацијама, као и школским и здравственим установама, установама социјалног рада и другим државним установама и фондовима.
III. ЗАВРШНА ОДРЕДБА
7. Ова одлука објављује се у „Службеном гласнику Републике Србије” и ступа на снагу 31. децембра 2014. године.
 
О. број 21
У Београду, 20. августа 
				2014. године
Гувернер
Народне банке Србије,
др 
				Јоргованка Табаковић, с.р.

				 

Прилог 1 -
				
Статистички извештај за 20___. годину