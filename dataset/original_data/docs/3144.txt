ЗАКОН

о давању
контрагаранције Републике Србије Србији и Црној Гори
по кредиту Међународног удружења за развој (Први кредит за програмски развој
политике у приватном и финансијском сектору)

"Службени гласник
РС", број 34 од 18. априла 2006.


 

 

Члан 1.

Република Србија преузима обавезу да као контрагарант
измири обавезе Србије и Црне Горе, у износу од 38 милиона специјалних права
вучења, по основу Споразума о кредиту за развој (Први кредит за програмски
развој политике у приватном и финансијском сектору) између Србије и Црне Горе и
Међународног удружења за развој, потписаног 8. децембра 2005. године, који је
ратификован Законом о ратификацији Споразума о кредиту за развој (Први кредит
за програмски развој политике у приватном и финансијском сектору) између Србије
и Црне Горе и Међународног удружења за развој („Службени лист СЦГ – Међународни
уговори”, број 17/05).

 

Члан 2.

Контрагаранција из члана 1. овог закона даје се Србији
и Црној Гори, на име обавезе из Закона о задужењу Србије и Црне Горе код
Међународног удружења за развој (Први кредит за програмски развој политике у
приватном и финансијском сектору) („Службени лист СЦГ”, број 53/05). 

 

Члан 3.

Корисник кредита по основу Споразума о кредиту за
развој из члана 1. овог закона је Република Србија (у даљем тексту: Корисник
кредита). 

 

Члан 4.

Средства за отплату кредита по основу Споразума о
кредиту за развој из члана 1. овог закона, обезбедиће Корисник кредита.

Корисник кредита је дужан да средства за отплату
кредита обезбеђује према плану отплате за сва повучена средства, у износу који
укључује доспелу главницу, накнаду за ангажовање средстава кредита,
манипулативне трошкове кредита и остале трошкове. 

Корисник кредита ће обезбеђивати средства за отплату
кредита у будџету Републике Србије и вршити уплату доспелих обавеза на посебан
рачун Србије и Црне Горе код Народне банке Србије, са искључивом наменом
отплате кредита. 

 

Члан 5.

Овај закон ступа на снагу осмог дана од дана
објављивања у „Службеном гласнику Републике Србије”.