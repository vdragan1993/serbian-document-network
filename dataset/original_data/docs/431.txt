Редакцијски пречишћен текст
 
 

На основу члана 5. став 2. Закона о спољним пословима („Службени гласник
РС”, бр. 116/07, 126/07 – исправка и 41/09), 

Влада доноси 

 

 

УРЕДБУ

о начелима
за унутрашње уређење и систематизацију радних места у Министарству спољних послова

„Службени
гласник РС“, бр.

68 од 21. августа 2009, 56 од 29. јула 2011.

 

 

I. ОСНОВНЕ
ОДРЕДБЕ

 

Садржина
уредбе

 

Члан 1.

Овом уредбом прописују се начела за разврставање радних места у Министарству
спољних послова, као и начин припреме и доношења Правилника о унутрашњем уређењу
и систематизацији радних места у Министарству спољних послова (у даљем тексту: правилник).


 

Акт о унутрашњем
уређењу и систематизацији радних места

 

Члан 2.

Унутрашње уређење и систематизација радних места у Министарству спољних
послова уређује се правилником.

Правилник доноси министар спољних послова, уз сагласност Владе. 


 

Садржина
Правилника

 

Члан 3.

Правилник се састоји од дела којим се одређује унутрашње уређење Министарства
спољних послова и дела којим се систематизују радна места.

Део правилника о унутрашњем уређењу Министарства спољних послова садржи:

1. поделу Министарства спољних послова на унутрашње јединице; 


2. делокруг унутрашњих јединица;

3. правила о руковођењу унутрашњим јединицама Министарства спољних
послова. 

Део правилника о систематизацији радних места садржи:

1. преглед укупног броја радних места помоћника министра, дипломата,
извршилаца и намештеника; 

2. називе радних места, описе послова радних места и звања за дипломате
и извршиоце, односно врсте за намештенике у које су радна места разврстана; 


3. компетентност за распоређивање на свако радно место. 

 

 

II. НАЧЕЛА
ЗА УНУТРАШЊЕ УРЕЂЕЊЕ И СИСТЕМАТИЗАЦИЈУ РАДНИХ МЕСТА

 

Члан 4.

Унутрашње уређење и систематизација радних места морају:

1. да се заснивају на делокругу Министарства спољних послова и радним
процесима у њему; 

2. да буду прилагођени целини послова Министарства спољних послова;

3. да обезбеде делотворан и складан рад Министарства спољних послова
и делотворан надзор над радом унутар Министарства спољних послова; 

4. да омогуће груписање истоврсних или сродних и међусобно повезаних
послова у одговарајуће унутрашње јединице;

5. да омогуће сарадњу са другим државним органима и органима државне
управе у обављању спољних послова; 

6. да обезбеде јавност рада Министарства спољних послова. 


 

III. ВРСТЕ
УНУТРАШЊИХ ЈЕДИНИЦА

 

Члан 5.

Унутрашње јединице Министарства спољних послова образују се као основне,
посебне, уже и екстериторијалне.

Основне унутрашње јединице су сектори, у оквиру којих се могу основати
уже унутрашње јединице: одељења, одсеци и групе.

Поједине унутрашње јединице могу носити називе који су усклађени са
савременом дипломатском праксом, при чему се њихови називи у правилнику уподобљавају
називима ужих унутрашњих јединица.

Посебне унутрашње јединице су Генерални секретаријат и Кабинет министра.

Екстериторијалне јединице Министарства спољних послова могу бити основане
у рангу амбасаде, сталне мисије при међународним организацијама, генералног конзулата,
конзулата, вицеконзулата, конзуларне агенције и културно-информационог центра. 


 

Сектор

 

Члан 6.

Сектор се образује да би вршио послове који представљају заокружену
област рада у Министарству спољних послова.

Сектором руководи помоћник  министра спољних послова.

 

Генерални
секретаријат Министарства спољних послова

 

Члан 7.

Генерални секретаријат Министарства спољних послова образује се да
би вршио послове који се односе на: планирање рада Министарства; обезбеђивање усклађености
и законитости општих и појединачних аката које доноси министар; усклађеност рада
унутрашњих јединица Министарства; обједињавање и координацију послова и сарадњу
са другим органима; заштиту имовинско-правних и других интереса Министарства, као
и обављање стручних финансијских, административно-техничких, информатичких, радноправних,
безбедносних и других заједничких послова за потребе Министарства.

Генералним секретаријатом руководи генерални секретар Министарства
спољних послова. 

 

Кабинет министра
спољних послова

 

Члан 8.

Кабинет министра спољних послова се образује да би вршио руководеће
и оперативне послове, као и послове односа са јавношћу.

Кабинетом министра руководи шеф кабинета који за свој рад и рад кабинета
одговара министру спољних послова.

Брисан 
је став 3. (види члан 1. Уредбе - 56/2011-4)

 

Уже унутрашње
јединице

 

Члан 9.

Одељење, одсек и група могу да се образују у оквиру сектора или при
Генералном секретаријату Министарства спољних послова.

Одељење, одсек и група  могу да се образују и изван сектора или
Генералног секретаријата да би вршили послове из појединих области рада које нису
у њиховом делокругу.

Ако природа и обим посла налажу, у одељењу може да се образује више
одсека и група. 

 

Услови за
образовање одељења, одсека и групе

 

Члан 10.

Одељење се образује да би вршило међусобно повезане послове на којима
ради најмање осморо дипломата, извршилаца или намештеника или свих њих заједно.


Одсек се образује да би вршио међусобно сродне послове који захтевају
непосредну повезаност и организациону посебност и најмање петоро дипломата, извршилаца
или намештеника или свих њих заједно. 

Група се образује да би вршила међусобно повезане послове на којима
ради најмање троје дипломата, извршилаца или намештеника или свих њих заједно.

 

Руковођење
одељењем, одсеком и групом

 

Члан 11.

Одељењем руководи начелник одељења, одсеком руководи шеф одсека, а
групом – руководилац групе.

 

Групе које
се оснивају посебним актима

 

Члан 12.

Оснивање заједничких тела и радних група посебним актима врши се у
складу с актом Владе о начелима за унутрашње уређење и систематизацију радних места
у министарствима, посебним организацијама и службама Владе.

 

Европске
иницијативе

 

Члан 13.

Министар спољних послова је дужан да одреди сектор у којем ће се обављати
послови европских интеграција у области спољне политике. 

 

 

IV. ПРИПРЕМА
И ДОНОШЕЊЕ ПРАВИЛНИКА

 

Документациона
основа

 

Члан 14.

Изради правилника претходи припрема документационе основе.

У документационој основи се:

1. наводе одредбе закона и других прописа којима је одређен делокруг
Министарства спољних послова;

2. наводе послови државне управе које врши Министарство спољних послова;

3. приказује обим, врста и сложеност послова Министарства спољних послова
у години која претходи припреми документационе основе;

4. наводе разлози и образлаже предлог  за преуређење Министарства
спољних послова;

5. наводи и образлаже број државних службеника који раде на положају
у Министарству спољних послова, број радних места по звањима (за дипломате и извршиоце),
односно по врсти радних места (за намештенике).

 

Достављање
правилника и документационе основе на мишљење

 

Члан 15.

Министар спољних послова доставља правилник и документациону основу
на мишљење Министарству за државну управу и локалну самоуправу, Министарству финансија
и Служби за управљање кадровима.

 

Овлашћење
Министарства за државну управу и локалну самоуправу

 

Члан 16.

Министарство за државну управу и локалну самоуправу дужно је да у свом
мишљењу предложи Влади да не да сагласност на правилник:

1. ако није усаглашен са законом или другим прописом из области спољних
послова и уређења државне управе;

2. ако сматра да уређење органа које се предвиђа правилником није рационално.


 

 

Овлашћење
Министарства финансија

 

Члан 17.

Министарство финансија дужно је да у свом мишљењу предложи Влади да
не да сагласност на правилник ако у буџету Републике Србије нису обезбеђена средства
за све дипломате, извршиоце и намештенике који су, према правилнику, потребни Министарству
спољних послова.

 

Овлашћење
Службе за управљање кадровима

 

Члан 18.

Служба за управљање кадровима дужна је да у свом мишљењу предложи Влади
да не да сагласност на правилник:

1. ако поступак разврставања радних места дипломата, извршилаца и намештеника
није правилно спроведен; 

2. ако коначни описи радних места не садрже све прописане елементе
или ако је неправилно одређен неки елемент коначног описа радног места;

3. ако се предвиђа да на радним местима која су разврстана у дипломатско
звање амбасадор у Министарству или министар саветник и извршилачко звање виши саветник
ради више од 10% државних службеника;

4. ако се предвиђа да на радним местима која су разврстана у дипломатско
звање министар саветник и извршилачко звање самостални саветник ради више од
20% државних службеника;

5. ако правилник није усклађен с Кадровским планом.

У звање амбасадора у Министарству из става 1. тачка 3. овог члана не
спадају шефови дипломатских представништава које поставља председник Републике и
који имају статус функционера.  

 

Сагласност
Владе

 

Члан 19.

Пошто прибави мишљења Министарства за државну управу и локалну самоуправу,
Министарства финансија и Службе за управљање кадровима, министар спољних послова
доноси правилник и доставља га на сагласност Влади.

Уз правилник се достављају документациона основа, прибављена мишљења
и писано изјашњење о разлозима због којих нису прихваћене примедбе које су у својим
мишљењима изнели Министарство за државну управу и локалну самоуправу, Министарство
финансија и Служба за управљање кадровима.

Правилник на који је Влада дала сагласност, Министарство спољних послова
доставља Министарству за државну управу и локалну самоуправу, Министарству финансија
и Служби за управљање кадровима.

 

 

V. КРИТЕРИЈУМИ
ЗА СИСТЕМАТИЗАЦИЈУ РАДНИХ МЕСТА

 

Члан 20.

Систематизација радних места диломата, извршилаца и намештеника у Министарству
спољних послова врши се применом одредаба посебне уредбе којом су уређени разврставање
радних места и мерила за опис радних места државних службеника и посебне уредбе
којом је уређено разврставање радних места намештеника. 

 

Члан 21.

Дипломатско радно место се може разврстати у два или три дипломатска
звања у којима се, по општеприхваћеној дипломатској пракси, врше послови и задаци
једнаког степена сложености, самосталности у раду, одговорности, пословној комуникацији
и компетентности. 

Поред напредовања са нижег на више радно место, дипломате могу напредовати
из нижег у непосредно више дипломатско звање у оквиру истог радног места. 


 

Члан 22.


У звање амбасадора у Министарству спољних послова, уз кога се алтернативно
додаје звање министра саветника, могу се разврстати само дипломатска радна места
на којима се обављају најодговорнији репрезентативни послови у области спољне политике.

Брисан 
је став 2. (види члан 2. Уредбе - 56/2011-4)

 

VI. ЗАВРШНЕ
ОДРЕДБЕ

 

Члан 23.

Унутрашње уређење и систематизација радних места Министарства спољних
послова ускладиће се са овом уредбом у року од 60 дана од дана њеног ступања на
снагу. 

 

Члан 24.

Ова уредба ступа на снагу осмог дана од дана објављивања у „Службеном
гласнику Републике Србије“.

 

 

05 број 110-5037/2009

У Београду, 17. августа
2009. године

Влада 


Први потпредседник Владе
–

заменик председника Владе,

Ивица Дачић, с.р.