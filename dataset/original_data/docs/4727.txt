Редакцијски пречишћен текст
 
 
На основу члана 106. став 3. Закона о шумама („Службени гласник РС”, бр. 30/10 и 93/12),
Министар пољопривреде, шумарства и водопривреде доноси
 
ПРАВИЛНИК
о обрасцу и садржини службене легитимације и изгледу службеног одела шумарског инспектора, као и начину вођења евиденције о издатим службеним легитимацијама

"Службени гласник РС", број 19 од 27. 
	фебруара 2013, 81 од 24. септембра 2015 - 
др. правилник
 
Члан 1.
Овим правилником ближе се прописује образац и садржина службене легитимације шумарског инспектора, изглед службеног одела, као и начин вођења евиденције о издатим службеним легитимацијама.
Члан 2.
Службена легитимација шумарског инспектора (у даљем тексту: службена легитимација) израђена је од тврдог картона који је пресавијен и има четири стране.
Са спољне стране службена легитимација је тамнозелене боје, а унутрашње стране су од хартије без избељивача.
Димензије страна су 65 x 95 mm.
Члан 3.
Службенa легитимацијa на насловној страни корица садржи:
1) у горњем делу, на средини – Мали грб Републике Србије;
2) испод Малог грба, на средини текст:
„РЕПУБЛИКА СРБИЈА”, 
3) испод тога, у доњем делу, на средини текст:
„СЛУЖБЕНА
ЛЕГИТИМАЦИЈА”.
Службена легитимација на првој унутрашњој страни једно испод другог садржи:
1) означено место за уписивање назива инспекције, испод кога је, у загради, исписан текст: „назив инспекције”;
2) у средишњем делу место за фотографију инспектора величине 26 x 35 mm;
3) испод фотографије инспектора, на средини стране је место означено за печат („М.П.”);
4) означено место за уписивање имена и презимена инспектора, испод кога је, у загради, исписан текст: „име и презиме инспектора”;
5) означено место за својеручни потпис инспектора, испод кога је, у загради, исписан текст: „својеручни потпис инспектора”;
6) означено место за уписивање јединственог матичног броја грађана, испод кога је, у загради, исписан текст: „ЈМБГ”.
Службена легитимација на другој унутрашњој страни испод текста „Министарство пољопривреде, шумарства и водопривреде” који се налази у горњем делу у средини, садржи следеће:
1) означено место за назив органа који издаје легитимацију, испод кога је, у загради, исписан текст: „назив органа који издаје легитимацију”;
2) у средини исписан текст: „ОВЛАШЋЕЊА ИНСПЕКТОРА”;
3) испод текста: „ОВЛАШЋЕЊА ИНСПЕКТОРА” одштампан је текст следеће садржине: „Шумарски инспектор има права, дужности и овлашћења утврђена Законом о државној управи („Службени гласник РС”, бр. 79/05, 101/07 и 95/10) и чл. 108. и 109. Закона о шумама („Службени гласник РС”, бр. 30/10 и 93/12)”;
4) на левој страни, испод текста о правима и дужностима шумарског инспектора, наведене су речи: „Регистарски број” и у наставку означено место за уписивање регистарског броја службене легитимације;
5) испод речи: „Регистарски број”, наведене су речи: „Место издавања” и у наставку означено место за уписивање места издавања службене легитимације;
6) испод речи: „Место издавања”, наведене су речи: „Датум издавања” и у наставку означено место за уписивање датума издавања службене легитимације;
7) испод речи: „Датум издавања” на средини стране је место означено за печат („М.П.”), а десно у наставку је означено место за потпис овлашћеног лица, испод кога је, у загради, исписан текст: „потпис овлашћеног лица”. 
	
Образац службене легитимације одштампан је уз овај правилник и чини њен саставни део.
Члан 4.
Службену легитимацију издаје министарство надлежно за послове шумарства (у даљем тексту: Министарство).
У случају да шумарски инспектор изгуби, оштети или из других разлога остане без службене легитимације, без одлагања обавештава свог непосредног руководиоца и оглашава је неважећом у „Службеном гласнику Републике Србије” и Министарству подноси захтев за издавање нове службене легитимације.
Шумарски инспектор уз захтев из става 2. овог члана подноси и доказ о оглашавању.
Члан 5.
У обављању инспекцијског надзора шумарски инспектор користи службено одело, и то:
1) кошуљу – летњу и зимску;
2) панталоне/сукњу – летње и зимске;
3) сако;
4) џемпер;
5) јакну – летњу и зимску;
6) ципеле;
7) чизме;
8) ташну за службена документа;
9) кравату/ешарпу.
Службено одело из става 1. тачка 1) овог члана је маслинастозелене боје или беле боје са тамнозеленим пругама.
Службено одело из става 1. тач. 2), 3), 4), 5) и 9) је тамнозелене боје.
Службено одело из става 1. тач. 6), 7) и 8) овог члана је кестењастобраон или црне боје, односно ако се ради о гуменој обући иста је у зеленој боји.
Службено одело из става 1. овог члана шумарски инспектор користи за време вршења инспекцијског надзора и не сме га отуђити.
Члан 6.
Шумарски инспектор службено одело одржава чисто и уредно.
Члан 7.
Замена службеног одела обавља се у следећим роковима:
1) кошуља – сваке године;
2) панталоне, сукња, сако, ципеле и чизме – сваке две године;
3) џемпер, јакна, кравата и ешарпа – сваке три године;
4) ташна за службена документа – сваке пете године.
Ако се службено одело оштети тако да се не може више користити, а да његово оштећење није скривио шумарски инспектор, извршиће се његова замена и пре истека рока из става 1. овог члана.
Члан 8.
Евиденцију о издатим службеним легитимацијама шумарских инспектора води Министарство.
Евиденција о издатим службеним легитимацијама садржи следеће податке:
1) редни број;
2) име и презиме шумарског инспектора;
3) регистарски број службене легитимације;
4) датум задужења службене легитимације;
5) потпис пријема;
6) потпис овлашћеног лица;
7) датум раздужења;
8) потпис раздужења;
9) потпис овлашћеног лица;
10) напомена.
Члан 9.
Легитимације издате по раније важећим прописима важе до њихове замене службеним легитимацијама на обрасцу прописаном овим правилником, а најкасније до 1. маја 2013. године.
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00005/2013-09
У Београду, 20. фебруарa 2013. године
Министар,

Горан Кнежевић, с.р.