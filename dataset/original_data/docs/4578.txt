ЗАКОН


о класификацији
делатности

„Службени гласник РС“ 

број 104
од 16. децембра 2009.

 

 

Предмет закона

 

Члан 1.

Овим законом се уређује Класификација делатности (у
даљем тексту: Класификација), као општи стандард према којем се врши
разврставање јединица разврставања у делатности.

 

Примена Класификације

 

Члан 2.

Класификација се примењује:

1) приликом уписивања делатности у привредни или други
посебан регистар;

2) у статистици и вођењу евиденција;

3) приликом прикупљања, обрађивања и приказивања података
о стању и кретањима у економији, социјалној области и области радне и животне
средине према делатностима, као и приликом извршавања међународних обавеза;

4) приликом доношења и праћења мера економске и
социјалне политике;

5) у научноистраживачком и аналитичком раду. 


 

Прописивање Класификације

 

Члан 3.

Класификацију, укључујући називе, шифре и описе
делатности, прописује Влада. 

 

Јединице разврставања

 

Члан 4.

Према Класификацији, по делатностима се разврставају:
привредна друштва, задруге, банке, друштва за осигурање, брокерско-дилерска
друштва, даваоци финансијског лизинга, друге правне форме привредних субјеката,
предузетници, пољопривредна газдинства, установе, јавна предузећа, државни
органи, органи аутономних покрајина, органи јединица локалне самоуправе,
политичке странке, синдикалне и друштвене организације, удружења, огранци и
представништва страних правних лица и друге организације које обављају
делатност (у даљем тексту: јединице разврставања).

Разврставање по делатностима врши се по методологији
коју прописује Влада.

 

Претежна делатност

 

Члан 5.

Јединица разврставања распоређује се у одговарајућу
категорију Класификације (сектор, област, грана и група) према делатности коју
обавља.

Ако јединица разврставања обавља више делатности,
распоређује се у одговарајућу категорију Класификације из става 1. овог члана
према претежној делатности.

 

Пријављивање делатности

 

Члан 6.

Приликом регистрације података у Регистру привредних
субјеката, јединица разврставања у регистрационој пријави која се подноси
Агенцији за привредне регистре наводи претежну делатност из Класификације и
шифру те делатности.

Пријављивање делатности других јединица разврставања
које се региструју у другим посебним регистрима врши се приликом израде акта о
оснивању, који се, заједно са пријавом за регистрацију и пријавом за
разврставање, подноси органу који води посебан регистар.

 

Обавештење о регистрацији
делатности

 

Члан 7.

Агенција за привредне регистре обавештава јединицу
разврставања регистровану у Регистру привредних субјеката о претежној
делатности у коју је сврстана и о променама у разврставању у складу са законом
којим се регулише поступак регистрације привредних субјеката.

Други органи који воде посебне регистре достављају
органу надлежном за послове статистике пријаве за разврставање у року од седам
дана од дана регистрације.

Јединица разврставања за коју не постоји обавеза
регистрације непосредно доставља податке потребне за разврставање органу
надлежном за послове статистике.

Орган надлежан за послове статистике обавештава
јединицу разврставања која се региструје у посебним регистрима и јединицу
разврставања за коју не постоји обавеза регистрације о претежној делатности у
коју је сврстана и о променама у разврставању.

Орган надлежан за послове статистике обавештава и
органе надлежне за вођење других посебних регистара о претежној делатности у
коју је јединица сврстана и о променама у разврставању.

 

Достављање податка о
разврставању

 

Члан 8.

Податке о регистровању и разврставању по делатностима
примљене у току месеца Агенција за привредне регистре доставља најкасније до
15. у следећем месецу органу надлежном за послове статистике.

 

Поверавање послова

 

Члан 9.

Послове разврставања по претежној делатности и послове
који се односе на промене разврставања Агенција за привредне регистре обавља
као поверене послове.

 

Престанак важења
постојећих прописа

 

Члан 10.

Закон о Класификацији делатности и о Регистру јединица
разврставања („Службени лист СРЈ”, бр. 31/96, 34/96, 12/98, 59/98 и 74/99)
престаје да важи даном ступања на снагу овог закона.

Класификација утврђена законом из става 1. овог члана
примењиваће се до краје године у којој овај закон ступа на снагу:

– приликом доношења и праћења мера економске и
социјалне политике;

– у статистици и вођењу евиденција;

– приликом прикупљања, обрађивања и објављивања
података према делатностима и извршавања међународних обавеза, као и

– у научноистраживачком и аналитичком раду. 


 

Прелазне одредбе

 

Члан 11.

Влада ће у року од шездесет дана од дана ступања на
снагу одредаба члана 3. и члана 4. став 2. овог закона прописати Класификацију
и методологију за разврставање по делатностима. 

 

Члан 12.

Све јединице регистроване у Регистру привредних
субјеката до дана ступања на снагу овог закона разврстаће Агенција за привредне
регистре, у року од три месеца од дана прописивања Класификације, и то према
претежној делатности у складу са овим законом, и објавиће тај податак на
интернет страници Агенције за привредне регистре, без доношења посебног акта.

Све јединице регистроване у другим посебним регистрима
до дана ступања на снагу овог закона, као и јединице за које не постоји обавеза
регистрације, орган надлежан за послове статистике разврстаће према претежној
делатности у складу са овим законом, и то у року од три месеца од дана
прописивања Класификације, и објавиће тај податак на интернет страници органа
надлежног за послове статистике.

 

Ступање на снагу овог
закона

 

Члан 13.

Овај закон ступа на снагу по истеку три месеца од дана
његовог објављивања у „Службеном гласнику Републике Србије”, осим одредаба
члана 3. и члана 4. став 2. овог закона, које ступају на снагу осмог дана од
дана објављивања у „Службеном гласнику Републике Србије”.