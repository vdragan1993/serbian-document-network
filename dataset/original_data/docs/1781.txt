На основу члана 30. став 6. Закона о акцизама („Службени
гласник РС”, бр. 22/01, 73/01, 80/02, 43/03, 72/03, 43/04, 55/04, 135/04,
46/05, 101/05 – др. закон и 61/07),
Министар финансија доноси
 
ПРАВИЛНИК
о садржини, врсти података
и начину вођења Регистра продаваца течног нафтног гаса за погон моторних возила

“Службени гласник РС”, број 63 од
9. јуна 2007.
 
 
Члан 1.
Овим правилником уређује се садржина, врста података и начин
вођења регистра продаваца течног нафтног гаса за погон моторних возила (у даљем
тексту: Регистар).
 
Члан 2.
Регистар води Пореска управа – Централа.
Пореска управа – Централа води Регистар у облику регистарске
књиге.
На насловној страни регистарске књиге ставља се штамбиљ
Пореске управе – Централе, назив Регистра и редни број књиге.
Регистар се може водити и путем аутоматске обраде података.
 
Члан 3.
Регистарска књига продаваца течног нафтног гаса за погон
моторних возила састоји се од регистарских уложака који се формирају за сваког продаваца
течног нафтног гаса за погон моторних возила. 
Регистарски улошци из става 1. овог члана састоје се од
омота у које се улаже документација од значаја за упис у Регистар, промене тих података
и брисање из Регистра.
У једном регистарском улошку могу се водити подаци само
за једног продавца течног нафтног гаса за погон моторних возила.
Регистарски улошци су повезани одговарајућим механизмом
са корицама регистарске књиге тако да чине целину из које се могу издвојити.
Сви омоти регистарског улошка нумерисани су.
Нумерацију омота врши овлашћено лице редним бројевима.
 
Члан 4.
Упис у Регистар, у смислу овог правилника, јесте основни
(конститутивни) упис података, промена података и брисање из Регистра.
 
Члан 5.
Основни (конститутивни) упис у Регистар врши се на основу
писменог захтева правног лица, односно предузетника који ће вршити продају течног
нафтног гаса за погон моторних возила, који се подноси Пореској управи - Централи.
Захтев из става 1. овог члана садржи следеће податке:
1) назив и седиште правног лица, односно предузетника који
подноси захтев;
2) ПИБ подносиоца захтева;
3) број и датум акта о упису у одговарајући регистар код
надлежног органа; 
4) имена лица овлашћених за заступање;
5) о пуномоћнику и пуномоћје, ако се захтев подноси преко
пуномоћника;
6) место и адресу продајног места на коме ће се вршити продаја
течног нафтног гаса крајњем потрошачу за погон моторних возила;
7) потпис и печат подносиоца захтева.
Ако правно лице, односно предузетник има више продајних
места на којима обавља продају течног нафтног гаса за погон моторних возила, као
податак из става 2. тачка 6) овог члана, наводи место и адресу свих продајних места
на којима обавља продају течног нафтног гаса за погон моторних возила.
Уз захтев из става 1. овог члана подноси се доказ:
1) да је правно лице, односно предузетник уписан у одговарајући
регистар код надлежног органа; 
2) о ПИБ-у;
3) о свим отвореним рачунима код банака;
4) да против правног лица, односно предузетника није покренут
поступак стечаја или ликвидације, односно престанка обављања самосталне делатности.
Продавац течног нафтног гаса за погон моторних возила дужан
је да Пореској управи – Централи достави и сваку промену података из става 2. овог
члана и то у року од пет дана од дана настале промене.
Подносилац захтева за упис у Регистар доставља оверене копије
исправа којима се доказују подаци из става 4. овог члана.
 
Члан 6.
У Регистар се уписују, односно уносе следећи подаци:
1) редни број и датум уписа;
2) назив правног лица или предузетника који подноси пријаву;
3) адреса и место седишта правног лица, односно предузетника;
4) место и адреса свих места на којима се обавља продаја
течног нафтног гаса за погон моторних возила.
5) ПИБ;
6) матични број и шифра делатности правног лица, односно
предузетника;
7) број и датум акта о упису у одговарајући регистар код
надлежног органа;
8) имена лица овлашћених за заступање;
9) сви отворени рачуни код банака;
10) о пуномоћнику и пуномоћју, ако се захтев подноси преко
пуномоћника;
11) датум брисања из Регистра;
12) о промени података из члана 5. став 2. овог правилника.
У Регистар се уписују и промене података из става 1. овог
члана.
 
Члан 7.
Пореска управа – Централа издаје продавцу течног нафтног
гаса за погон моторних возила уверење о упису у Регистар, као и уверење о промени
података из члана 6. овог правилника.
Ако правно лице, односно предузетник има више продајних
места на којима обавља продају течног нафтног гаса за погон моторних возила, Пореска
управа – Централа издаје том правном лицу, односно предузетнику једно уверење о
упису у Регистар за сва продајна места на којима се врши продаја течног нафтног
гаса за погон моторних возила.
 
Члан 8. 
Продавац из члана 1. овог правилника може поднети Пореској
управи – Централи захтев за брисање уписа по истеку 60 дана од дана извршеног уписа
у Регистар.
Пореска управа – Централа може и по службеној дужности покренути
поступак за брисање уписа.
 
Члан 9. 
Овај
правилник ступа на снагу наредног дана од дана објављивања у „Службеном гласнику
Републике Србије”.
 
05 број 110-00-217/2007-04
У Београду, 9. јула 2007. године
Министар,
др 
Мирко Цветковић, с.р