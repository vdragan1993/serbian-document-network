ЗАКОН
о Развојном фонду Аутономне покрајине Војводине

	"Службени гласник РС", број 124 од 29. децембра 2012.
 
ОСНОВНЕ ОДРЕДБЕ 
Члан 1. 
Овим законом уређује се оснивање, положај, начин финансирања, послови, управљање, надзор и друга питања од значаја за рад Развојног фонда Аутономне покрајине Војводине (у даљем тексту: Развојни фонд). 
	
Развојни фонд се оснива заједничким власничким учешћем Аутономне покрајине Војводине и Републике Србије (у даљем тексту: Оснивачи).
Члан 2.
Развојни фонд се оснива у складу са Законом о привредним друштвима, као друштво са ограниченом одговорношћу.
Управљање Развојним фондом је дводомно.
Развојни фонд може променити своју правну форму, у акционарско друштво, у складу са одлуком скупштине Развојног фонда.
Основни капитал Развојног фонда је новчани улог у укупном износу од 10.000.000,00 динара (десетмилионадинара), сразмерно улозима Оснивача, као и неновчани улог. 
	
Вредност неновчаног улога утврдиће се Уговором о оснивању између Оснивача.
У основном капиталу Развојног фонда Аутономна покрајина Војводина учествује са 78,11%, а Република Србија учествује са 21,89%.
Основни капитал се може повећати, односно смањити, у складу са одлуком Скупштине Развојног фонда. Основни капитал не може бити смањен испод износа новчаног капитала из става 4. овог члана. 
	
Члан 3.
Оснивачи сразмерно власничком учешћу у Развојном фонду, остварују право управљања, учешћем у раду и доношењу одлука у органима Развојног фонда, у складу са Законом о привредним друштвима.
Члан 4.
Развојни фонд учествује у реализацији програма и пројеката заснованих на економским принципима за потребе остваривања следећих циљева на територији Аутономне покрајине Војводине:
1. развој привреде;
2. развој пољопривреде;
3. подстицање оснивања малих и средњих предузећа и развој предузетништва;
4. подстицање социјалног предузетништва;
5. подстицање запошљавања;
6. подстицање извоза;
7. подстицање равномерног регионалног развоја;
8. других програма и пројеката из изворних или поверених надлежности.
Члан 5.
Влада Аутономне покрајине Војводине (у даљем тексту: Влада АПВ) и Влада Републике Србије ће, на основу овог закона, у року од осам дана од дана ступања на снагу овог закона закључити уговор о оснивању Развојног фонда.
Развојни фонд има својство правног лица са правима, обавезама и одговорностима утврђеним овим законом.
Развојни фонд се уписује у регистар Агенције за привредне регистре.
Седиште Развојног фонда је у Новом Саду. 
Развојни фонд може имати своје организационе јединице на територији АП Војводине.
ПОСЛОВИ ФОНДА, СРЕДСТВА И НАМЕНА СРЕДСТАВА ФОНДА 
Члан 6.
Развојни Фонд обавља послове који се односе на: 
1) одобравање кредита; 
2) трговину хартијама од вредности;
3) стицање акција и удела на основу правних послова, укључујући и конверзију потраживања;
4) друге послове, у складу са законом. 
Члан 7.
Средства за обављање послова Развојног фонда могу се обезбеђивати из:
1. прихода Развојног фонда;
2. буџета Аутономне покрајине Војводине;
3. донација и помоћи страних и домаћих правних и физичких лица;
4. промета хартијама од вредности;
5. других извора у складу са законом.
Члан 8.
На годишњи програм рада Развојног фонда сагласност дајe Скупштина Развојног фонда.
Годишњи програм рада Развојног фонда садржи намену, висину, услове и начин коришћења средстава Фонда, услове, критеријуме и процедуре за одобравање кредита, трговину хартијама од вредности, стицање акција и удела на основу правних послова, укључујући и конверзију потраживања, друге послове, у складу са законом, као и друга питања од значаја за рад Фонда и доноси се најкасније до 15. децембра текуће године за наредну годину.
Средства која се Развојном фонду преносе на основу члана 7. тачка 2. овог закона у складу са актом о буџету, а која Развојни фонд не пласира до краја буџетске године, враћају се у буџет Аутономне покрајине Војводине или ова средства Развојни фонд може пласирати у наредној буџетској години на основу посебног акта Владе АПВ. 
	
Члан 9.
Развојни фонд је дужан да одржава основни капитал ради стабилног и сигурног пословања. Развојни фонд је дужан да, својим актима, утврди принципе одржавања стабилности основног капитала, као и његовог односа према ризичној активи.
УПРАВЉАЊЕ РИЗИЦИМА 
Члан 10. 
Развојни фонд је дужан да идентификује, мери и процењује ризике којим је изложен у свом пословању и да управља тим ризицима.
Члан 11. 
Ризици у смислу овог закона обухватају све врсте ризика којима је Развојни фонд изложен у свом пословању и то: 
	
1) ризик ликвидности; 
2) кредитни ризик; 
3) каматни ризик; 
4) тржишни, оперативни и други ризици. 
Развојни фонд својом имовином и обавезама управља на начин који омогућава да у сваком тренутку испуни своје доспеле обавезе (ликвидност) и да трајно испуњава све своје обавезе (солвентност). 
	
Развојни фонд је дужан да идентификује, мери и процењује кредитни ризик, као могућност настанка негативних ефеката на финансијски резултат и капитал Развојног фонда према кредитној способности дужника и његовој уредности у вршењу обавеза према Развојном фонду, као и према квалитету инструмената обезбеђења потраживања Развојног фонда. 
	
Каматни ризик је ризик могућности настанка негативних ефеката на финансијски резултат и капитал Развојног фонда услед промена каматних стопа. 
	
Развојни фонд је дужан да својим актима пропише процедуре за идентификовање ризика и квалитета активе, као и да редовно извештава орган управљања о квалитету кредитног портфолија. 
	
ОРГАНИ РАЗВОЈНОГ ФОНДА 
Члан 12.
Органи управљања Развојним фондом су Скупштина, Надзорни одбор и директор.
Члан 13.
Уговором о оснивању из члана 5. став 1. овог закона уредиће се избор, начин рада и надлежности органа Развојног фонда. 
	
Члан 14.
Надзорни одбор Развојног фонда врши надзор над пословањем Развојног фонда, о чему најмање једном годишње или чешће на захтев Скупштине Развојног фонда извештава Скупштину Развојног фонда, Владу Републике Србије и Владу АПВ.
Надзорни одбор доноси све одлуке из делокруга своје надлежности већином гласова свих чланова.
Делокруг надлежности Надзорног одбора обухвата и, посебно, стицање, односно располагање имовином чија набавна и/или продајна и/или тржишна вредност, у моменту доношења одлуке о томе, представља 5% или више од књиговодствене вредности укупне имовине Развојног фонда исказане у билансу стања. 
	
Надзорни одбор има седам чланова од којих је један председник.
Чланови надзорног одбора по функцији су министар, односно државни секретар надлежан за послове финансија, потпредседник Скупштине Аутономне покрајине Војводине, председник Владе АПВ, потпредседник Владе АПВ, покрајински секретар надлежан за послове финансија, покрајински секретар надлежан за послове привреде, као и један представник Републике Србије којег именује Влада Републике Србије.
Председник Владе АПВ је председник надзорног одбора.
Члан 15.
Директор Развојног фонда представља и заступа Развојни фонд, извршава одлуке Надзорног одбора, организује и руководи пословањем и обавља друге послове утврђене уговором о оснивању Развојног фонда.
Мандат директора Развојног фонда траје четири године и исто лице може поново бити именовано за директора.
Директора Развојног фонда именује и разрешава Надзорни одбор. 
Уговором о оснивању Развојног фонда именоваће се вршилац дужности директора Развојног фонда на период до шест месеци.
Директор Развојног фонда може имати заменика којег именује и разрешава Надзорни одбор.
УНУТРАШЊА И СПОЉНА РЕВИЗИЈА
Члан 16.
Развојни фонд је дужан да води пословне књиге и рачуноводствену евиденцију и да годишње финансијске извештаје, који истинито и објективно одражавају његово пословање и финансијско стање, припрема са садржајем и у облику који су утврђени законом којим се уређује рачуноводство и ревизија. 
	
Члан 17.
Ради обављања спољне ревизије финансијских извештаја Развојни фонд ангажује овлашћену ревизорску кућу у поступку спроведеном у складу са законом.
Извештај о обављеној ревизији доставља се Надзорном одбору. 
Извештај о обављеној ревизији саставни је део годишњег извештаја који Развојни фонд доставља Влади Републике Србије и Влади АПВ.
Члан 18.
Развојни фонд је дужан да уведе унутрашњу ревизију у складу са прописима. 
	
Унутрашња ревизија је независна и самостална у свом раду. 
Унутрашња ревизија пружа независно и објективно мишљење и обавља саветодавну активност усмерену на унапређењу постојећег система контрола и пословања Развојног фонда.
ПРЕЛАЗНЕ И ЗАВРШНЕ ОДРЕДБЕ 
Члан 19.
Развојни фонд може, са положајем, правима и обавезама банке преузимаоца, преузимати целокупну или део имовине банке преносиоца у поступку, под условима и на начин прописан Законом о преузимању имовине и обавеза одређених банака ради очувања стабилности финансијског система Републике Србије („Службени гласник РС”, број 102/12). 
	
Када Развојни фонд, сходно ставу 1. овог члана, преузима део имовине банке преносиоца, Оснивачи могу, сразмерно својим уделима у Развојном фонду, издати и на Агенцију за осигурање депозита пренети финансијске инструменте или друга средства ради пружања бесповратне финансијске подршке банци која преузима део имовине и укупне или део обавеза банке преносиоца сходно Закону о преузимању имовине и обавеза одређених банака ради очувања стабилности финансијског система Републике Србије („Службени гласник РС”, број 102/12). 
	
Члан 20.
Развојни фонд може, у случају из члана 19. овог закона, преузети и део запослених банке преносиоца.
Члан 21.
Овај закон ступа на снагу наредног дана од дана објављивања у „Службеном гласнику Републике Србије”.