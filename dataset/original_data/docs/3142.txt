ЗАКОН

о давању гаранције
Републике Србије немачкој финансијској организацији КFW по
задужењу ЈП "Електропривреда Србије" (рехабилитација хидроелектране
Бајина Башта)

„Службени гласник РС“, број
62 од 19. јула 2006.

 

 

 

Члан 1.

Република Србија преузима обавезу да као гарант измири
обавезе ЈП "Електропривреда Србије" по задужењу код немачке
финансијске организације 
KFW, у износу до 30
милиона евра.

 

Члан 2.

Гаранцију из члана 1. овог закона Република Србија (у
даљем тексту: Гарант) даје немачкој финансијској организацији КФW на име
обавезе из Уговора о зајму између 
KFW, Франкфурт на Мајни
и ЈП "Електропривреда Србије" (ЕПС), Београд - Рехабилитација
Хидроелектране Бајина Башта, закљученог 9. септембра 2005. године у Београду. 


 

Члан 3.

Отплату зајма врши ЈП "Електропривреда
Србије" (у даљем тексту: Зајмопримац), на рачун 
KFW -а, у
еврима.

Средства за отплату зајма обезбедиће Зајмопримац, из
сопствених прихода.

Зајмопримац је дужан да средства за отплату зајма
обезбеђује према плану отплате за сваку повучену траншу, у износу који укључује
главницу, провизију на неповучени део зајма, трошкове гарантовања и пратеће
трошкове.

 

Члан 4.

Зајмопримац је дужан да за сврху расподеле повољних
каматних услова зајма врши уплате годишњих износа, у динарској противвредности ("Стопа
учешћа"), на преостали износ зајма, у складу са Уговором из члана 2. овог
закона.

Зајмопримац је дужан да врши уплате средстава из става
1. овог члана у буџетски фонд за финансирање примарних еколошких мера у сектору
енергетике, којим ће управљати министарство надлежно за послове рударства и
енергетике.

Средства буџетског фонда из става 2. овог члана
користиће се за финансирање примарних еколошких мера у сектору енергетике,
укључујући и мере енергетске ефикасности, које ће се ближе дефинисати споразумом
закљученим између Гаранта, преко министарства надлежног за послове рударства и
енергетике и Зајмопримца.

 

Члан 5.

Ако по основу издате гаранције Гарант изврши обавезу
уместо Зајмопримца, има право на повраћај главнице, провизије на неповучени део
зајма, трошкова гарантовања и пратећих трошкова који настану због неизвршења,
односно неблаговременог извршења обавезе, до висине износа измирене обавезе,
као и право да од Зајмопримца наплати обрачунату законску затезну камату. 


Право на повраћај средстава из става 1. овог члана
Гарант ће остварити тако што ће иницирати наплату са рачуна Зајмопримца на
основу овлашћења добијеног од Зајмопримца или других инструмената обезбеђења, у
складу са прописима којима се уређује платни промет. 

 

Члан 6.

Овај закон ступа на снагу осмог дана од дана
објављивања у "Службеном гласнику Републике Србије".