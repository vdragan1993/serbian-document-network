На основу члана
33. ст. 2. и 3. Закона о Влади („Службени гласник РС”, бр. 55/05 и 71/05 – исправка),
Влада
доноси
 
ОДЛУКУ
о образовању Радне групе за заједничке пројекте
у области привреде и енергетике између Републике Србије и Руске Федерације
„Службени гласник РС“, број 55 од 15. јуна
2007.
 
 
1. Образује се
Радна група за заједничке пројекте у области привреде и енергетике између Републике
Србије и Руске Федерације (у даљем тексту: Радна група).
 
2. Послови Радне
групе су да поспешује привредну сарадњу између две државе ради ефикасног покретања
и спровођења заједничких пројеката у области привреде и енергетике, да доноси закључке
у вези са заједничким пројектима између две државе и предлаже Влади израду и реализацију
пројеката.
 
3. У Радну групу
именују се:
– за председника:
Божидар Ђелић,
потпредседник Владе;
– за заменика
председника:
Александар Поповић,
министар рударства и енергетике;
– за чланове:
1) Мирко Цветковић,
министар финансија;
2) Вук Јеремић,
министар спољних послова;
3) Предраг Бубало,
министар трговине и услуга;
4) Радомир Наумов,
министар вера;
5) Јасна Матић,
државни секретар у Министарству економије и регионалног развоја;
6) Бисерка Јевтимијевић
Дрињаковић, саветник председника Републике.
 
4. Радна група
може у циљу ефикаснијег обављања својих активности образовати стручне тимове и ангажовати
експерте.
 
5. Радна група
може тражити податке, обавештења и извештаје који су од значаја за делокруг рада
Радне групе од државних органа и других организација.
 
6. Стручне и
административно-техничке послове за потребе Радне групе обавља Генерални секретаријат
Владе.
 
7. Ова одлука
ступа на снагу осмог дана од дана објављивања у „Службеном гласнику Републике Србије”.
 
02 број 02-3312/2007-2
У Београду, 14. јуна 2007. године
Влада
Потпредседник,
мр Божидар Ђелић, с.р.