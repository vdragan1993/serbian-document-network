На основу члана 53. став 6. Закона о туризму („Службени гласник РС”, бр. 36/09, 88/10, 99/11 – др. закон, 93/12 и 84/15),
Министар трговине, туризма и телекомуникација доноси
 
ПРАВИЛНИК
о врсти и условима гаранције путовања, начину активирања и другим условима које мора да испуни организатор путовања у зависности од врсте организованог путовања
"Службени гласник РС", број 2 од 8. јануара 
				2016.
 
I. УВОДНЕ ОДРЕДБЕ
Члан 1.
Овим правилником ближе се прописују врсте и услови гаранције путовања, начин активирања, као и други услови које мора да испуни организатор путовања у зависности од врсте организованог путовања.
Члан 2.
Поједини изрази употребљени у овом правилнику имају следеће значење: 
1) банка је друштво које обавља депозитне и кредитне послове, као и друге послове у складу са законом;
2) банкарска гаранција је уговор о гаранцији и представља инструмент осигурања корисника гаранције. Банкарску гаранцију уговарају организатор путовања и банка; 
3) давалац гаранције је осигуравач, односно уговарач осигурања или банка;
4) корисник гаранције путовања је путник или лице које има право на накнаду, а које сноси трошкове или има потраживања прописана овим правилником;
5) укупан лимит покрића је износ који се може користити као покриће по основу потраживања свих корисника гаранције путовања по једном штетном случају. Максимални лимит покрића уговарају давалац гаранције и организатор путовања; 
6) осигуравач је друштво које се бави осигурањем и преузима обавезу исплате накнаде из осигурања ако настане осигурани случај;
7) полиса осигурања је основни уговор у писаној форми којом се одређују права и обавезе учесника у осигурању. Закључује се у форми уговора о осигурању или доказног средства о склопљеном осигурању када садржи све најважније податке из закљученог уговора;
8) путник је физичко лице које је купило туристичко путовање, односно лице које је назначено у уговору или потврди о путовању, као корисник тог путовања;
9) уговарач осигурања је привредни субјект или правно лице које на основу уговора са осигуравачем закључује уговор о осигурању, потписује полису осигурања или лист покрића и има обавезу да плаћа премију осигурања.
II. ВРСТЕ ГАРАНЦИЈА ПУТОВАЊА И УСЛОВИ ГАРАНЦИЈЕ ПУТОВАЊА
1. Гаранција путовања за случај инсолвентности
Члан 3.
Гаранцијом путовања за случај инсолвентности организатора путовања обезбеђују се:
1) трошкови нужног смештаја, исхране и повратка путника са путовања у земљи или иностранству, у место поласка;
2) потраживања уплаћених средстава путника по основу уговора о туристичком путовању, које организатор путовања није реализовао;
3) потраживања уплаћених средстава путника, у случају отказа путовања од стране путника, у складу са општим условима путовања;
4) потраживања разлике између уплаћених средстава по основу уговора о туристичком путовању и средстава снижених сразмерно неизвршењу или непотпуном извршењу услуга обухваћених програмом путовања.
Инсолвентност организатора путовања је неспособност плаћања доспелих обавеза у износу и у року доспећа, која обухвата финансијску блокаду организатора путовања, као и немогућност измирења обавеза организатора путовања када је износ обавеза већи од износа средстава којима располаже на рачунима код банака.
2. Гаранција путовања ради накнаде штете
Члан 4.
Гаранцијом путовања ради накнаде штете обезбеђује се накнада штете која је проузрокована путнику неиспуњењем, делимичним испуњењем или неуредним испуњењем обавеза организатора путовања, које су одређене општим условима и програмом путовања и то накнада:
1) за потраживања уплаћених средстава путника по основу уговора о туристичком путовању, које организатор путовања није реализовао;
2) за потраживања разлике између уплаћених средстава по основу уговора о туристичком путовању и средстава снижених сразмерно неизвршењу или непотпуном извршењу услуга обухваћених програмом путовања.
3. Услови гаранције путовања
Члан 5.
Организатор путовања, у поступку добијања лиценце, мора да обезбеди прописану гаранцију путовања за случај инсолвентности и ради накнаде штете путнику настале неиспуњењем, делимичним испуњењем или неуредним испуњењем уговорних обавеза, у случајевима из чл. 3. и 4. oвог правилника. 
Прописана гаранција путовања из става 1. oвог члана обезбеђује се уговором о гаранцији путовања, који организатор путовања закључује са даваоцем гаранције.
Уговором из става 2. oвог члана сматра се писмо о намерама банке или уговор о осигурању, са укупним лимитом покрића од најмање 300.000 евра.
Случајеви из чл. 3. и 4. овог правилника могу бити предмет једног уговора који организатор путовања закључује са даваоцем гаранције.
У случају да организатор путовања са даваоцем гаранције путовања закључује два уговора за случај из члана 3. и 4. oвог правилника, сваки уговор појединачно се закључује са укупним лимитом покрића од најмање 300.000 евра.
Ако је прописана гаранција путовања из става 1. овог члана уговорена са роком важења краћим од рока важења лиценце, организатор путовања је у обавези да за наредни период прибави гаранцију путовања пре истека рока важења постојеће гаранције.
За све време важења прописане гаранције путовања из става 1. овог члана организатор путовања мора обезбедити минимални износ укупног лимита покрића из става 3. овог члана.
Члан 6.
Уговор из члана 5. став 2. oвог правилника уговара се ради покрића ризика у случајевима из чл. 3. и 4. овог правилника.
Уговором из члана 5. став 2. овог правилника не може се уговорити искључење од одговорности даваоца гаранције.
Уговор из члана 5. став 2. овог правилника не може да садржи одредбе које су супротне правилима струке, добрим пословним обичајима и пословном етиком даваоца гаранције.
Члан 7.
Организатор путовања за све време важења лиценце обезбеђује гаранцију путовања на начин прописан овим правилником, за случајеве из чл. 3. и 4. овог правилника, за сваког путника појединачно, односно за свако уговорено туристичко путовање (у даљем тексту: гаранција путовања).
Члан 8.
Гаранцију путовања обезбеђује организатор путовања као полису осигурања или гаранцију банке.
Гаранција путовања уговара се између организатора путовања и даваоца гаранције у корист корисника гаранције путовања, ради покрића ризика у случајевима из чл. 3. и 4. oвог правилника.
Давалац гаранције не може ограничити право корисника гаранције путовања утврђено овим правилником у погледу потраживања у случајевима из чл. 3. и 4. овог правилника, као и у погледу висине лимита покрића. 
4. Издавање гаранције путовања и рокови важења
Члан 9.
Организатор путовања пре започињања туристичког путовања сваком путнику уручује потврду о гаранцији путовања, која се издаје са уговором, односно потврдом о путовању.
Потврда о гаранцији путовања нарочито садржи:
– име и презиме путника;
– место, датум и време почетка и завршетка туристичког путовања; 
– одредиште путовања и периоде боравка са датумима ако је боравак у деловима;
– податке о даваоцу гаранције, са и-маил адресом и контакт телефоном;
– податке о врсти гаранције путовања, са наведеним ризицима покрића из чл. 3. и 4. овог правилника;
– број издате гаранције путовања;
– датум издавања гаранције;
– друге податке потребне за активирање гаранције путовања.
Изузетно гаранција путовања може се издати и већем броју лица, који су назначени у истом уговору о путовању, у ком случају сваки путник остварује пуно право, без икаквих услова или ограничења. 
Потврдом из става 1. овог члана сматраће се и потврда о путовању ако садржи све податке из става 2. овог члана.
Потврда из става 1. овог члана уводи се у прописану евиденцију продатих туристичких путовања, непосредно по њеном издавању.
Потврда из става 1. овог члана производи дејство као и гаранција путовања.
Организатор путовања не мора да пре започињања туристичког путовања сваком путнику уручи потврду о гаранцији путовања, у случају када је туристичко путовање продато правном лицу, односно привредном субјекту са седиштем у иностранству, ради даље продаје туристичког путовања крајњим корисницима.
Путници који су купили туристичко путовање из става 7. овог члана, преко туристичке агенције са седиштем у иностранству, заштиту својих права остварују преко те туристичке агенције.
Члан 10.
Период покрића гаранције путовања је од датума њеног издавања па до завршетка туристичког путовања, односно до повратка путника на уговорено одредиште.
У случају да није дошло до реализације уговореног туристичког путовања период покрића гаранције путовања је до остваривања права корисника гаранције путовања у року из члана 12. став 4. овог правилника.
У случају промене датума или периода трајања туристичког путовања издаје се нова гаранција путовања, уз сторнирање старе.
Члан 11.
Организатор путовања на крају радног дана даваоцу гаранције електронским путем доставља евиденцију издатих гаранција путовања. 
Евиденција из става 1. овог члана доставља се на прописаном обрасцу и нарочито садржи: број гаранције путовања, датум издавања гаранције путовања, име и презиме путника, адреса путника, маил адреса и контакт телефон, место, датум и време почетка и завршетка путовања, одредиште путовања и периоде боравка са датумима ако је боравак у деловима.
Електронска достава података издатих гаранција путовања мора да буде потврђена од стране даваоца гаранције, најкасније наредног радног дана, након чега је организатор путовања, са потврдом пријема, штампа и одлаже у посебан регистар. 
Потврда пријема из става 3. овог члана, садржи потврду броја корисника гаранције и броја издатих гаранција путовања.
III. НАЧИН АКТИВИРАЊА ГАРАНЦИЈА ПУТОВАЊА
Члан 12.
Гаранција путовања активира се пријавом корисника гаранције путовања.
Корисник гаранције путовања је дужан да без одлагања пријави даваоцу гаранције насталу штету у случајевима из чл. 3. и 4. овог правилника, за које случајеве је гаранција путовања издата. 
Пријава из става 1. овог члана врши се писаним путем, преко и-маила, телеграмом или на неки други сличан начин.
У погледу рока у коме корисник гаранције путовања може да пријави право на потраживање по основу гаранција путовања примењују се прописи којима се уређују облигациони односи.
Корисник гаранције путовања има право на накнаду у случајевима из чл. 3. и 4. овог правилника, који су настали у периоду важења гаранције путовања и свака каснија промена уговорног односа даваоца гаранције и организатора путовања је без утицаја на право корисника гаранције путовања. 
Члан 13.
Корисник гаранције путовања даваоцу гаранције пружа све податке и доказе који су потребни за утврђивање узрока, обима и висине штете.
У циљу утврђивања инсолвентности организатора путовања прибавља се решење надлежног привредног суда о отварању стечајног поступка, потврда Народне банке Србије о инсолвентности, односно записник или други акт туристичког инспектора или друга исправа државног органа којом се констатује инсолвентност организатора путовања.
Члан 14.
По пријему пријаве из члана 12. овог правилника давалац гаранције без одлагања приступа утврђивању и процени штете.
Уколико се утврди да је захтев корисника гаранције путовања основан, давалац гаранције ће у уговореном року, који не може бити дужи од 14 дана, рачунајући од дана подношења пријаве са комплетном документацијом, исплатити накнаду реалног износа потраживања.
Изузетно, рок за исплату накнаде реалног износа потраживања из става 2. овог члана може се продужити до евидентирања свих корисника гаранције путовања, који остварују право из гаранције путовања по истом основу.
Члан 15.
Висина реалног износа потраживања у случајевима из члана 3. став 1. тачка 1) овог правилника је висина стварних трошкова проистекла из трошкова нужног смештаја, исхране и повратка путника са путовања у место поласка. 
Висина реалног износа потраживања у случајевима из члана 3. став 1. тачка 2) и члана 4. тачка 1) овог правилника је висина средстава уплаћених за уговорено туристичко путовање.
Висина реалног износа потраживања у случајевима из члана 3. став 1. тачка 3) овог правилника је висина средстава уплаћених за уговорено туристичко путовање, која може бити сразмерно снижена на начин уговорен општим условима путовања.
Висина реалног износа потраживања у случајевима из члана 3. став 1. тачка 4) и члан 4. тачка 2) овог правилника је износ који представља висину средстава уплаћених за уговорено туристичко путовање, која се може сразмерно умањити у зависности од времена и врсте услуга, које су искоришћене у пероду трајања туристичког путовања. 
Висина реалног износа потраживања доказује се на основу издатог фискалног рачуна или другог документа са бројем којим се потврђује пријем уплате, уговора о путовању, општих услова путовања, посебних рачуна којима се доказују трошкови нужног смештаја, исхране и повратка путника са путовања у место поласка, као и друга документација и евиденција организатора путовања и даваоца гаранције.
У случају спора у вези са утврђивањем висине накнаде реалног износа потраживања као доказ ће се користити судска пресуда, арбитражна одлука, односно одлука медијатора или друга одлука проистекла из потрошачког и сличног спора. 
Изузетно реалан износ потраживања по кориснику гаранције путовања може бити сразмерно снижен у случају да износ потраживања свих корисника гаранције прекорачујe уговорен укупан лимит покрића.
Члан 16.
У случају да је цена туристичког путовања, за које се активира гаранција путовања, била изражена у страној валути обрачун реалног износа потраживања врши се у динарској противвредности по средњем курсу Народне банке Србије на дан исплате.
У случају да су трошкови у случају из члана 3. став 1. тачка 1) овог правилника за које се активира гаранција путовања плаћени у страној валути, обрачун реалног износа потраживања врши се у динарској противвредности по средњем курсу Народне банке Србије на дан исплате.
Члан 17.
Гаранција путовања је на снази и у случају ако је дошло до губитка лиценце организатора путовања или њеног брисања из Регистра туризма.
Члан 18.
У случају да је туристичко путовање продато или је започето пoд условима који су важили пре почетка примене овог правилника, у случају накнаде потраживања из чл. 3. и 4. овог правилника, активираће се гаранција путовања која је важила у тренутку закључења уговора о путовању.
Члан 19.
Поступци добијања лиценце започети до дана почетка примене овог правилника окончаће се по одредбама овог правилника.
Члан 20.
Даном почетка примене овог правилника престаје да важи Правилник о врсти и условима гаранције путовања, начину активирања и другим условима које мора да испуни организатор путовања у зависности од врсте организованог путовања („Службени гласник РС”, бр. 50/12 и 44/13).
Члан 21.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 25. јануара 2016. године. 
Број 110-00-00087/2015-03
У Београду, 30. децембра 2015. године 
Министар,
Расим Љајић, с.р.