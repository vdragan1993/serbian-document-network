На
основу члана 68. став 3. Закона о производњи наоружања и војне опреме
(„Службени лист СФРЈ“, бр. 30/79), 

Савезно извршно веће доноси
 
 
ОДЛУКУ



	о роковима и начину издвајања амортизације за основна средства која чине 
	капацитете за производњу наоружања и војне опреме
„Службени
лист СФРЈ”, број 57 од 10. октобра 1980.
 
 
1. Основне
организације удруженог рада које производе наоружање и војну опрему и други
корисници друштвених средстава, чија основна средства чине капацитете за
производњу наоружања и војне опреме, врше издвајање амортизације основних
средстава тих капацитета у току године у роковима и на начин предвиђен овом
одлуком.
 
2. Издвајање
амортизације у смислу тачке 1. ове одлуке врши се преносом износа обрачунате
амортизације на посебан рачун код Службе друштвеног књиговодства, у року од 30
дана од дана истека рока за састављање и подношење завршног рачуна за период на
који се обрачуната амортизација односи.
 
3. Приликом
издвајања амортизације на посебан рачун код Службе друштвеног књиговодства, уз
налог за пренос, подноси се обрачун који садржи следеће податке: назив
амортизационе групе у коју су распоређена основна средства на која се
амортизација односи; вредност средстава која служе као основица за обрачун
амортизације; стопу по којој је обрачун амортизације извршен и износ
амортизације утврђен за та средства завршним рачуном за период на који се
обрачун односи.
Један примерак
обрачуна доставља се Савезном секретаријату за народну одбрану.
 
4. Савезни
секретаријат за народну одбрану, ради примењивања ове одлуке, доставиће Служби
друштвеног књиговодства Југославије списак основних организација удруженог рада
које производе наоружање и војну опрему и других корисника друштвених средстава
чија основна средства чине капацитете за производњу наоружања и војне опреме.
 
5. Даном ступања на
снагу ове одлуке престаје да важи Одлука о начину и роковима издвајања
амортизације за основна средства која чине капацитете за производњу предмета
наоружања и војне опреме („Службени лист СФРЈ”, бр. 9/78).
 
6. Ова одлука ступа
на снагу осмог дана од дана објављивања у „Службеном листу СФРЈ”. 
 
Е. п бр. 467
25. септембра 1980.
године
Београд

Савезно извршно веће
Потпредседник,

Бранислав Иконић, с.
р.