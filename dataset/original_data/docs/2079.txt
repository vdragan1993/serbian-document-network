Редакцијски пречишћен текст
 
На основу члана 8. Закона о буџету Републике Србије за 2016. годину („Службени гласник РС”, број 103/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о распореду и коришћењу средстава за субвенционисање заштићених природних добара од националног интереса у 2016. години
"Службени гласник РС", бр. 16 од 26. 
				фебруара 2016, 19 од 2. марта 2016 - исправка
 
Члан 1.
Овом уредбом утврђују се распоред, услови и начин коришћења средстава за субвенционисање заштићених природних добара од националног интереса (у даљем тексту: субвенције) која су одређена Законом о буџету Републике Србије за 2016. годину на Разделу 23 – Министарства пољопривреде и заштите животне средине (у даљем тексту: министарство), Глава 23.0, Програм 0405 – заштита природе, Функција 560 – заштита животне средине некласификована на другом месту, Програмска активност 0002 – подстицаји за програме управљања заштићеним природним добрима од националног интереса, Економска класификација 451 – субвенције јавним нефинансијским предузећима и организацијама у укупном износу од 210.000.000,00 динара.
Члан 2.
Субвенције из члана 1. ове уредбе, у укупном износу од 210.000.000,00 динара, односе се на финансирање радова и других трошкова, укључујући зараде запослених код управљача на пословима дефинисаним Законом о заштити природе („Службени гласник РС”, бр. 36/09, 88/10, 91/10 – исправка и 14/16 – у даљем тексту: закон) и овом уредбом, као и вредност употребљених сопствених ресурса и добара и распоређују се за следеће намене:
1) чување, одржавање и презентација заштићених подручја (зараде и накнаде за рад чувара и стручног особља које у складу са законом обавља послове управљања заштићеним подручјем, материјални трошкови рада, опремање и обука чуварске и стручне службе, изградња објеката за потребе чувања и противпожарне заштите, обележавање, одржавање чистоће и уредности простора и објеката, медијско приказивање вредности заштићених подручја, израда видео и аудио материјала, штампање научних, стручних и популарних књига, плаката, каталога и других промотивних материјала, успостављање и одржавање електронских евиденција/база података, израда управљачких докумената, сарадња са корисницима заштићених подручја, институцијама и државним органима и службама, развој образовне, научне и културне функције, а посебно организовања образовних и истраживачких кампова, школа у природи, стручних, научних и културних скупова и друго), у износу од 145.000.000,00 динара;
2) управљање посетиоцима (зараде и накнаде за рад запослених који у складу са законом обављају послове управљања посетиоцима, изградња, опремање и одржавање објеката и уређење простора улазних станица, визиторских центара, инфо пунктова и туристичких кампова, набавка катамарана и других средстава за превоз посетилаца, штампање летака, брошура, карата, водича и осталог материјала намењеног посетиоцима и друго), у износу од 16.000.000,00 динара; 
3) регулисање имовинско-правних односа (откуп, закуп или замена земљишта и других непокретности, накнада власницима и корисницима непокретности за ускраћивање и ограничавање права коришћења, нанету штету или друге трошкове које имају у вези заштите), у износу од 1.000.000,00 динара;
4) праћење и унапређење стања заштићених подручја (зараде и накнаде за рад запослених који у складу са законом обављају послове праћења и унапређења стања заштићених подручја, израда и спровођење пројeката мониторинга и истраживања природних вредности, реинтродукција, реколонизација, санација, рекултивација и друге активности на техничкој и биолошкој заштити, укључујући заснивање и рад хранилишта, објеката и опреме за размножавање, узгој и збрињавање аутохтоних врста дивљих животиња, антиерозиона заштита, регулисање водног режима и друго), у износу од 25.000.000,00 динара;
5) уређење простора и одрживо коришћење природних ресурса (зараде и накнаде за рад запослених који у складу са законом обављају послове уређења простора и одрживог коришћења природних ресурса, израда и спровођење програма, планова и пројеката уређења простора, развој сеоског и еко туризма, органске пољопривреде, коришћење обновљивих извора енергије, очување и унапређење културног наслеђа и агробиодиверзитета, а посебно уређење и изградња приступних и интерних саобраћајница и паркинга, шетних, бициклистичких и других стаза, видиковаца, осматрачница, одморишта, обнављање објеката народног градитељства, уређење обала река, извора и других водних објеката, водоснабдевање и евакуација и пречишћавање отпадних вода, изградња објеката и уређење простора за заснивање и одржавање популација старих раса и сорти домаћих животиња и биљних култура, као и пејзажно уређење односно уређење парк шума, паркова, дрвореда и зелених површина и друго), у износу од 23.000.000,00 динара. 
Члан 3.
Право на коришћење субвенција имају управљачи националних паркова и заштићених подручја проглашених актом Владе (у даљем тексту: управљачи).
Субвенције се додељују управљачима на основу програма управљања заштићеног подручја за 2016. годину на који је министарство дало сагласност у складу са законом.
Учешће субвенција у предрачунској вредности средстава потребних за реализацију програма управљања из става 2. овог члана може износити до 80%, за намене из члана 2. тач. 1), 2), 4) и 5) ове уредбе и до 100%, за намене из члана 2. тачка 3) ове уредбе.
Члан 4.
Додела субвенција врши се по захтеву за доделу средстава субвенција за заштићена природна добра од националног интереса које управљачи подносе до 
				10. марта* 2016. године на основу обавештења министарства. 
Управљачи заштићених подручја проглашених у 2016. години могу поднети захтев за доделу средстава субвенција до 31. октобра 2016. године.
Додела субвенција за намене из члана 2. тачка 3) ове уредбе које се односе на накнаду за ускраћивање и ограничавање права коришћења или штету услед примене мера заштите врши се по захтевима управљача или корисника заштићеног подручја поднетим до 31. октобра 2016. године.
Субвенције које се не доделе у поступку из ст. 1–3. овог члана, могу се доделити управљачима по други пут, по захтеву који подносе на основу обавештења министарства.
*Службени гласник РС, број 19/2016
 
Члан 5.
Критеријуми за доделу средстава субвенција су: 
1) величина заштићеног подручја; 
2) врста заштићеног подручја;
3) изложеност заштићеног подручја утицајима људи кроз становање, посету и обављање привредних активности;
4) степен ризика од оштећивања и уништавања заштићеног подручја;
5) постигнути резултати у досадашњем вршењу послова чувања и одржавања, спровођења мера заштите; 
6) оспособљеност заштићеног подручја за образовну, научну, рекреативну и општекултурну функцију;
7) допринос планираних послова спровођењу програма заштите природе и животне средине и одрживом социо-економском развоју;
8) обим учешћа средстава које управљач обезбеди обављањем делатности и наплатом накнада за коришћење заштићеног подручја;
9) могућност управљача да обезбеди средства из других извора у складу са законом;
10) благовременост и квалитет израде прописаних управљачких докумената, и
11) потреба подршке новоустановљеним заштићеним подручјима у конституисању управљачких инструмената и успостављању кључних обележја и функција заштитног статуса.
Вредновање критеријума, испуњеност услова за доделу и предлог износа субвенција, утврђује комисија за доделу субвенција и накнаду штете у заштићеним подручјима, коју образује министар надлежан за послове заштите животне средине.
Члан 6.
Међусобна права и обавезе у вези са коришћењем субвенција уређују се уговором који закључују министарство и управљач.
Члан 7.
Ова уредба ступа на снагу наредног дана од дана објављивања у „Службеном гласнику Републике Србије”.
05 број 110-2082/2016
У Београду, 25. фебруара 2016. године
Влада
Председник,
Александар Вучић, с.р.