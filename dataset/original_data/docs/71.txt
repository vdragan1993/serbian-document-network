– Полазећи од Устава Републике Србије по којем су људски живот и достојанство неприкосновени,


– Изражавајући приврженост духу и нормама Универзалне декларације о људским правима, Међународног пакта о грађанским и политичким правима, Европске конвенције за заштиту људских права и основних слобода, Женевских конвенција и Допунских протокола Женевских конвенција, Конвенције о спречавању и кажњавању злочина геноцида, Римског Статута Међународног кривичног суда и Статута Међународног кривичног трибунала за кривично гоњење лица одговорних за тешка кршења међународног хуманитарног права почињена на територији бивше Југославије од 1991. године,


– Имајући у виду кривична дела против човечности и других добара заштићених међународним правом из главе Тридесет четири Кривичног законика Републике Србије („Службени гласник РС”, бр. 85/05, 88/05, 107/05, 72/09 и 111/09), 



– Тежећи да сећање на жртве сурових оружаних сукоба у бившој Југославији деведесетих година XX века, у којима су сви народи поднели тешка страдања, никада не избледи,


– Осећајући дубоко жаљење за жртвама које су претрпели други нaроди и националне мањине,


– Уважавајући интерес грађана Републике Србије да се утврди пуна историјска и кривичноправна истина о злочинима почињеним над њиховим сународницима, да ти злочини не остану некажњени и да се никада више не понове,


На основу члана 99. став 1. тачка 7. Устава Републике Србије и члана 8. став 1. Закона о Народној скупштини („Службени гласник РС”, број 9/10),


Народна скупштина Републике Србије, на Другој седници Другог редовног заседања у 2010. години, одржаној 14. октобра 2010. године, донела је


 


 


ДЕКЛАРАЦИЈУ


Народне скупштине Републике Србије о осуди злочина учињених над припадницима српског народа и грађанима Србије


"Службени гласник РС", број 74 од 15. октобра 2010.


 
 


1. Народна скупштина Републике Србије, најоштрије осуђујући злочине учињене над припадницима српског народа и грађанима Србије током оружаних сукоба у Републици Хрватској, Босни и Херцеговини, на Косову и Метохији, позива парламенте других земаља, пре свега земаља са простора бивше Југославије, да осуде ове злочине и дају пуну подршку својим државним органима и органима међународне заједнице у процесуирању починилаца, као и да, једнако ценећи вредност сваког људског живота, изразе поштовање према српским жртвама.


2. Народна скупштина Републике Србије, потврђујући трајно опредељење Републике Србије за мирно решавање спорова у складу са међународним правом, изражава жаљење и солидарност са жртвама НАТО бомбардовања и уверење да мир и стабилност почивају на поштовању међународног права. Народна скупштина Републике Србије позива све међународне чиниоце да трагају за мировним решењима како се овакве жртве никада не би поновиле.


3. Народна скупштина Републике Србије пружа пуну подршку свим државним органима и институцијама у чијој је надлежности да:


– истражују злочине учињене над припадницима српског народа и грађанима Србије, 



– прикупљају доказе у складу с највишим кривичноправним стандардима, 



– предузимају гоњење у складу са законом,


– остварују сaрадњу с међународним органима и органима других држава у гоњењу осумњичених за ове злочине,


– чувајући трајно сећање на жртве, стално подсећају светску јавност на стравичне злочине почињене над српским народом и грађанима Србије током деведесетих година XX века, и


– инсистирају пред међународним институцијама да српске жртве имају исти третман као и жртве припадника других народа, а да починиоци злочина једнако одговарају. 



4. Народна скупштина Републике Србије позива све међународне организације и институције које се баве истраживањем и процесуирањем злочина почињених на територији бивше Југославије да до краја истраже и на адекватан начин казне починиоце злочина над српским народом и грађанима Србије. 



5. Народна скупштина Републике Србије, доследно следећи политику успостављања трајног мира у региону и превазилажења траума скоре прошлости, пружа пуну подршку правном тиму који заступа Републику Србију у поступку против Републике Хрватске пред Међународним судом правде. Народна скупштина Републике Србије се залаже и за изналажење трајног решења које би довело до истине и помирења.


6. Народна скупштина Републике Србије изражава пуну спремност Републике Србије да настави процес помирења и позива све народе бивше Југославије да дају пуни допринос стварању и јачању услова за заједнички живот заснован на равноправности нација и пуном поштовању људских и мањинских права и слобода, да злочини више никада не буду поновљени.


 



РС број 31


 У Београду, 14. октобра 2010. године


Народна скупштина Републике Србије


Председник, 



проф. др Славица Ђукић-Дејановић, с.р.