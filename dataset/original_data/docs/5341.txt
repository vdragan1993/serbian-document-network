На основу члана 132. став 3. Закона о јавним набавкама („Службени гласник РС”, брoj 124/12), 
	
Управа за јавне набавке доноси
 
ПРАВИЛНИК
о садржини извештаja о јавним набавкама и начину вођења евиденције о јавним набавкама
"Службени гласник РС", број 29 од 29. марта 
				2013.
 
Члан 1.
Овим правилником ближе се уређује садржина извештаја о јавним набавкама и начин вођења евиденције о јавним набавкама.
Члан 2. 
Наручилац доставља Управи за јавне набавке тромесечни извештај о спроведеним поступцима и закљученим уговорима о јавној набавци, о спроведеним поступцима набавки на које није примењивао одредбе Закона, о обустављеним и поништеним поступцима јавне набавке, као и извештај о извршењу уговора о јавној набавци, у складу са Законом.
Члан 3. 
Тромесечни извештај о јавним набавкама садржи податке о:
1) наручиоцу; 
2) предмету јавне набавке;
3) поступцима јавне набавке;
4) спроведеним поступцима набавке на које није примењивао одредбе Закона; 
	
5) спроведеним преговарачким поступцима без објављивања позива за подношење понуда;
6) трошковима припремања понуда у поступцима јавне набавке;
7) спроведеним електронским набавкама;
8) централизованим јавним набавкама;
9) резервисаним набавкама;
10) закљученим уговорима о јавној набавци;
11) закљученим оквирним споразумима;
12) јединичним ценама добара, услуга и најзаступљенијих радова;
13) критеријуму за доделу уговора;
14) броју поднетих понуда у поступцима јавних набавки;
15) понуђачима у поступцима јавних набавки;
16) измењеним уговорима о јавној набавци;
17) обустављеним поступцима јавне набавке;
18) поступцима у којима је поднет захтев за заштиту права и поништеним поступцима;
19) извршењу уговора о јавној набавци;
20) као и друге податке и информације који су од значаја за спроведене поступке и закључене уговоре о јавним набавкама.
Извештај о јавним набавкама садржи и потпис овлашћеног лица наручиоца.
Члан 4. 
Ако наручилац у периоду за који се доставља извештај није имао спроведене поступке јавних набавки, закључене уговоре или извршене уговоре о јавној набавци, податке о томе наводи у тромесечном извештају о јавним набавкама.
Члан 5.
Подаци о уговорима закљученим у поступку јавне набавке мале вредности у извештајима се наводе збирно, и то посебно за добра, услуге и радове, за тромесечје за које се припрема извештај.
Члан 6.
Тромесечни извештај о јавним набавкама припрема се и доставља Управи за јавне набавке у електронској форми, коришћењем електронског система за достављање извештаја (апликативни софтвер) Управе за јавне набавке.
Члан 7. 
Апликативни софтвер за вођење евиденције и достављање кварталних извештаја о јавним набавкама, који садржи обрасце за вођење евиденције и пратеће корисничко упутство, доступни су на 
	интернет страници Управе за јавне набавке.
Члан 8.
Наручиоци достављају Управи за јавне набавке обрасце у електронском облику, користећи апликативни софтвер Управе за јавне набавке, почев од рока прописаног за достављање извештаја о јавним набавкама за други квартал 2013. године. 
	
Члан 9.
Даном ступања на снагу овог правилника престаје да важи Правилник о начину вођења евиденције о јавним набавкама („Службени гласник РС”, број 50/09).
Члан 10.
Овај правилник ступа на снагу 1. априла 2013. године.
 
Број 110-00-4/2013-01 
У Београду, 27. марта 2013. године
Директор,
др Предраг Јовановић, с.р.