На
основу члана 236. став 3. Закона о здравственој заштити („Службени гласник РС”,
број 107/05), 

Министар
здравља доноси

 

 

ПРАВИЛНИК

о ближим условима, начину
и поступку обављања метода и поступака традиционалне медицине

„Службени гласник
РС“, број 119 од 14. децембра 2007.

 

 

I. УВОДНА ОДРЕДБА

 Члан 1.

Овим правилником
прописују се ближи услови, начин и поступак обављања метода и поступака традиционалне
медицине у здравственој установи, односно приватној пракси. 
 

II. МЕТОДЕ И ПОСТУПЦИ ТРАДИЦИОНАЛНЕ МЕДИЦИНЕ

 Члан 2.

Традиционална
медицина у смислу овог правилника обухвата проверене стручно неоспорне традиционалне,
комплементарне и алтернативне методе и поступке дијагностике, лечења и рехабилитације
(у даљем тексту: традиционална медицина), који благотворно утичу или који би могли
благотворно утицати на човеково здравље или његово здравствено стање и који у складу
са важећом медицинском доктрином нису обухваћени здравственим услугама.

  

Члан 3.

Методе
и поступци традиционалне медицине могу се обављати у здравственој установи и приватној
пракси која је основана као општа или специјалистичка ординација доктора медицине,
доктора стоматологије, као поликлиника и као амбуланта за здравствену негу и за
рехабилитацију.

  

Члан 4.

Методе
и поступци традиционалне медицине могу се обављати као методе дијагностике, лечења
и рехабилитације. 

 

 Члан 5.

Методе
дијагностике и лечења традиционалне медицине су следеће:

1)
Ајурведа;

2)
Акупунктура и сродне технике;

3)
Традиционална кинеска медицина;

4)
Хомеопатија;

5)
Фитотерапија;

6)
Квантна медицина и сродне технике;

7)
Хиропракса и примењена кинезиологија;

8)
Макробиотика;

9)
Традиционална домаћа медицина.

  

Члан 6.

Методе
рехабилитације традиционалне медицине су следеће:

1) Апитерапија;

2) Арома-терапија;

3) Чи Гонг
вежбе;

4) Духовна
енергетска медицина;

5) Енергетска
терапија, Реики; 

6) Детекција
штетних зрачења;

7) Јога
вежбе;

8) Породични
распоред;

9) Таи
Чи Чуан вежбе.
 

III. БЛИЖИ УСЛОВИ У ПОГЛЕДУ КАДРА

  Члан 7.

Здравствена
установа и приватна пракса могу обављати методе и поступке традиционалне медицине,
ако поред услова прописаних Законом о здравственој заштити (у даљем тексту: Закон),
за обављање одговарајуће делатности здравствене установе и приватне праксе у погледу
кадра има и најмање једног здравственог радника који има дозволу за обављање метода
и поступака традиционалне медицине коју издаје Министарство здравља. 

  

Члан 8.

Здравствени
радник који обавља методе и поступке традиционалне медицине (у даљем тексту: здравствени
радник), поред Законом прописаних услова мора:

1) да има
завршен факултет, односно одговарајућу школу здравствене струке и положен стручни
испит;

2) да има
општу здравствену способност;

3) да је
уписан у именик надлежне коморе здравствених радника;

4) да је
уписан у регистар одговарајућег стручног удружења традиционалне медицине;

5) да има
дозволу за обављање метода и поступака традиционалне медицине;

6) да му
правноснажном судском одлуком није изречена кривична санкција - мера безбедности
забране обављања здравствене делатности, односно да му одлуком надлежног органа
коморе није изречена једна од дисциплинских мера забране самосталног рада, у складу
са законом којим се уређује рад комора

 здравствених радника.

IV. БЛИЖИ УСЛОВИ У ПОГЛЕДУ ПРОСТОРИЈА

 Члан 9.

Здравствена
установа и приватна пракса могу обављати методе и поступке традиционалне медицине,
ако имају одговарајуће просторије за обављање здравствене делатности, а за Таи Чи
Чуан и Јога вежбе и просторију за вежбе и свлачионицу.

 

 Члан 10.

Оснивач
приватне праксе дужан је да у просторијама приватне праксе, на огласној табли, поред
података истакнутих у складу са прописом којим су утврђени ближи услови за обављање
здравствене делатности у здравственим установама и другим облицима здравствене службе,
истакне и следеће:

1) фотокопију
дозволе Министарства здравља за обављање метода и поступака традиционалне медицине;

2) списак
здравствених радника са којима је оснивач закључио уговор о раду.
 

V. БЛИЖИ УСЛОВИ У ПОГЛЕДУ ОПРЕМЕ

 Члан 11.

Здравствена
установа и приватна пракса могу обављати методе и поступке традиционалне медицине,
ако поред одговарајуће опреме за обављање здравствене делатности имају обезбеђен
радни сто, три столице, лежај и орман, а у зависности од врсте методе и поступака
традиционалне медицине и следећу опрему:

1) За методе
дијагностике и лечења традиционалне медицине:

(1) Акупунктура
и сродне технике: покретно светло или лампа, сетови акупунктурних игала за једнократну
употребу или индивидуални комплети игала и стерилизатор, биохазардни контејнер и
кревет са папирним чаршавима за једнократну употребу.

Апаратура
за сродне технике, зависно од врсте методе: апарат за дијагностику тачака, ласер,
чекић са иглама мокса, купице, ланцете и слично, сет за дезинфекцију коже, газа,
тупфери и слична покретна колица за инструменте и материјал.

(2) Традиционална
кинеска медицина: поред опреме из тачке 1) подтачка (1) овог члана потребна је и
друга опрема у зависности од делатности здравственог радника. 

(3) Хомеопатија:
поред опреме из тачке 1) подтачка (1) овог члана потребан је комплет за стандардни
физикални преглед (слушалице, апарат за притисак, лампа, покретна или ручна, шпатуле
за преглед грла, перкусиони неуролошки чекић) и друга опрема у зависности од делатности
здравственог радника.

(4) Фитотерапија:
полица за складиштење фитотерапеутских сировина и супстанци и основна опрема за
израду фитотерапеутских препарата.

(5) Квантна
медицина и сродне технике поред опреме за ординацију опште медицине, има атестирану
и од произвођача цертификовану апаратуру из домена квантне медицине.

(6) Хиропракса
и примењена кинезиологија: прибор за неуролошко и ортопедско тестирање сензитивитета
рефлекса и обима покрета, специјални кревет за корекцију кичме, негатоскоп за читање
рентген снимака, додатна опрема зависно од начина рада и компетенција практичара.


2) За методе
рехабилитације:

(1) Апитерапија:
опрема као за методе из тачке 1) подтачка (4).

(2) Арома
терапија: поред опреме из тачке 1) подтачка (4) овог члана потребан је кревет за
масажу и локалну апликацију мириса и полица за смештај комплета мириса. 

(3) Детекција
штетних зрачења: приручни прибор за детекцију зрачења.

(4) Јога:
одговарајућа подна простирка.
 

VI. БЛИЖИ УСЛОВИ У ПОГЛЕДУ ЛЕКОВА И МЕДИЦИНСКИХ
СРЕДСТАВА

 Члан 12.

Здравствена
установа и приватна пракса могу обављати методе и поступке традиционалне медицине,
ако поред обезбеђене одговарајуће врсте и количине лекова и медицинских средстава,
потребних за обављање одговарајуће здравствене делатности, имају обезбеђене, у зависности
од врсте метода и поступака традиционалне медицине и следеће:

1) ајурведа,
ајурведске лекове и препарате у количини потребној за петодневну потрошњу;

2) традиционална
кинеска медицина, традиционалне кинеске лекове и препарате у количини потребној
за петодневну потрошњу;

3) хомеопатија,
хомеопатске лекове у количини потребној за петодневну потрошњу;

4) фитотерапија,
фитотерапијске препарате у количини потребној за петодневну потрошњу;

5) традиционална
домаћа медицина, традиционалне препарате у количини потребној за петодневну потрошњу.
 

VII. ЗАВРШНА ОДРЕДБА

 Члан 13.

Овај
правилник ступа на снагу осмог дана од дана објављивања у „Службеном гласнику Републике
Србије”.

  

Број 110-00-00388/2007-02

У Београду, 14. децембра 2007. године

Министар,

проф. др Томица Милосављевић, с.р.