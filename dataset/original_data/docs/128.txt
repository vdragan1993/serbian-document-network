На
основу члана 29. Закона о Влади Републике Србије („Службени гласник РС”, бр.
5/91 и 45/93),

Влада
Републике Србије доноси

 

 

ОДЛУКУ

о 
утврђивању програма за регулисање унутрашњих дугова

„Службени гласник
РС“, број
31 од 
31.
маја 2001.

 

 

1.
Утврђује се Програм за регулисање унутрашњих дугова који је, сходно Одлуци Владе
Републике Србије од 12. априла 2001. године, сачинила Комисија за регулисање унутрашњих
дугова. 

2.
Програм за регулисање унутрашњих дугова одштапман је уз ову одлуку и чини њен саставни
део. 

3.
Обавезује се Комисија за регулисање унутрашњих дугова да сваког месеца – до окончања
примене Програма доставља Влади Републике Србије извештаје о његовом спровођењу. 

4.
Ова одлука ступа на снагу наредног дана од дана објављивања у „Службеном гласнику
Републике Србије”.

 

 

05 број 42-5231/2001

У Београду, 31. маја 2001. године

Влада Републике Србије

Потпредседник,

проф. др Жарко Кораћ, с.р.

 

 

ПРОГРАМ

ЗА РЕГУЛИСАЊЕ УНУТРАШЊИХ
ДУГОВА

 

1.
Влада Републике Србије констатује да су затечени унутрашњи дугови изузетно велики,
у неким случајевима неусаглашени и да се по правилу неуредно сервисирају. Влада
Републике Србије, не задирући у законску регулативу и уговорне односе, сматра да
је неопходно одмах приступити њиховом регулисању са циљем да се остваре услови за:

–
регуларно функционисање привреде,

–
нове инвестиције, укључујући и страна улагања,

–
спровођење приватизације и реструктурирања предузећа,

–
реструктурирање банака,

–
јачање финансијске дисциплине.

2.
Влада Републике Србије оцењује неопходним да се регулишу сви динарски и унутрашњи
девизни дугови правних лица и предузетника који су доспели за плаћање закључно са
31. децембром 2000. године, а који нису након тога у потпуности измирени (у даљем
тексту: стари дугови), подразумевајући и револвиране дугове настале до тог датума.

3.
Ради обезбеђивања услова за регулисање старих дугова, Влада Републике Србије ће,
у периоду од 1. јуна до 31. августа 2001. године, одложити примену утврђених привремених
забрана располагања средствима са рачуна обвезника (тзв. „блокада” рачуна) по основу
ненаплаћених јавних прихода доспелих пре 31. децембра 2000. године. Влада Републике
Србије ће, као поверилац, за период од 1. јуна до 31. августа 2001. године, затражити
одлагање извршења судских одлука односно покретања стечајних поступака према дужницима
по основу старих дугова, уколико су дужници укључени у поступак регулисања старог
дуга.

4.
Влада Републике Србије оцењује да је неопходно да предузећа, предузетници, банке
и друга правна лица који су из облигационих односа повериоци за старе дугове, предузму
мере и обезбеде да се код носиоца платног промета дужнику одложи примена блокаде
рачуна, као и да се застане са извршавањем судских одлука, односно одложи покретање
стечајног поступка према дужницима укљученим у поступак регулисања старих дугова
за период од 1. јуна до 31. августа 2001. године.

5.
Влада Републике Србије оцењује да је у циљу свеобухватног регулисања старих дугова
неопходно да дужници и повериоци одмах започну следећи поступак;

–
дужници, најкасније до 11. јуна 2001. године, повериоцима подносе писани захтев
за регулисање дугова и достављају неопходне податке и документацију за утврђивање
дугова и оцену могућности њиховог измирења. То укључује и обавезу дужника да повериоцима
доставе податке о пословним рачунима и субјектима (повезаним, солидарно одговорним
и свим другим лицима) преко којих су до тог датума евентуално, непосредно или посредно
реализовали потраживања и плаћања обавеза из свог пословања;

–
ако дужник не поднесе захтев повериоцима за регулисање старих дугова и до 11. јуна
2001. године не достави потпуне и тачне податке из претходне алинеје, поверилац
може да реактивира блокаду рачуна дужника као и да примени друге инструменте обезбеђења
плаћања;

–
усаглашавање стања потраживања и дугова између поверилаца и дужника на дан 31. децембра
2000. године који су се укључили у поступак неопходно је обавити до 22. јуна
2001. године.

–
учесници у поступку, по основу усаглашених дугова, до 25. јуна 2001. године подносе
пријаве Народној банци Југославије – Завод за обрачун и плаћања за посебну мултилатералну
компензацију за старе дугове која ће бити организована до краја јуна 2001. године.
Резултати компензације ће бити достављени учесницима до 29. јуна 2001. године. Влада
Републике Србије, Савезна влада и други корисници јавних прихода на посебној мултилатералној
компензацији за старе дугове учествују под јединственим рачуном;

–
истовремено са поменутим активностима, дужници, у сарадњи са повериоцима, приступају
утврђивању услова и модалитета репрограма дугова. Репрограм ће се заснивати на средњорочном
плану реструктурирања који ће дужници припремити у складу са Упутством које ће,
најкасније до 15. јуна 2001. године, сачинити Министарство за привреду и приватизацију.
Средњорочни план биће саставни део приватизационог програма предузећа. У случајевима
постојања већег броја значајних поверилаца, ради ефикаснијег репрограмирања дугова,
препоручује се формирање одбора поверилаца. Влада Републике Србије препоручује осталим
повериоцима да прихвате услове репрограма који су усаглашени између дужника и одбора
поверилаца;

–
Влада Републике Србије ће, најкасније до 17. јула 2001. године, донети Уредбу о
репрограму потраживања по основу ненаплаћених јавних прихода доспелих до 31. децембра
2000. године.

 

Регулисање дугова према
банкама

 

6.
Регулисање старих дугова треба да доведе до одређеног растерећења дужника и то кроз:

–
делимичан или потпуни отпис потраживања;

–
пожељан начин регулисања дугова је знатан отпис старих дуговања који би у већој
мери уважавао економске могућности дужника. Један од могућих модалитета отписа је
утврђивање новог стања дуга на основу прерачуна у немачке марке (DEM) уз примену
годишње каматне стопе од 8% (детаљније видети у Прилогу). Дугови предузећа према
банкама по основу провизија за дате гаранције по страним кредитима, које су обрачунате
у периоду од увођења санкција Савета безбедности Уједињених нација – од 31. маја
1992. до 31. децембра 2000. године, у целини се отписују. Отпис ће се умањити за
износ стварних трошкова које је банка имала по основу наведених гаранција;

–
наплату из имовине дужника;

–
утврђивање нових рокова отплате и периода почека као и утврђивање нових каматних
стопа у оквиру репрограма;

–
друге видове регулисања старих дугова.

 

Регулисање дугова према
предузећима

 

7.
Влада Републике Србије препоручује регулисање старих дугова између предузећа на
следећи начин:

–
отпис дела дуга зависно од могућности његове наплате и, у већини случајева, према
принципу: што је старији дуг – следи већи отпис. Такође, препоручује се отпис у
целини дела камате обрачунате изнад нивоа инфлације, уколико је била уговорена;

–
оужина периода на који би се репрограмирао преостали дуг као и евентуално трајање
периода почека зависили би од величине дуга и очекиваних перформанси дужника;

–
препоручује се да се при репрограму не обрачунава каматна стопа, а ако се то чини
да она не буде већа од стопе инфлације, мерене преко стопе раста цена на мало.

8.
На начин и под условима из тачке 7. овог Програма регулишу се и стари дугови корисника
јавних прихода (односно њихових органа овлашћених за закључивање уговора) према
предузећима и другим правним лицима.

 

Регулисање дугова правних
лица и предузетника по основу јавних прихода

 

9.
Влада Републике Србије и други корисници јавних прихода вршиће евентуално репрограм
старих потраживања само за обвезнике који су у складу са овим Програмом закључили
споразум о репрограму старих дугова и потраживања са банкама, предузећима и другим
правним лицима најкасније до 20. августа 2001. године. Тај репрограм ће се заснивати
на средњорочном плану реструктурирања дужника. Евентуално репрограмирање старих
дугова по основу пореза, доприноса и других јавних прихода укључиваће отпис дела
камата. Преостали део старих дугова репрограмираће се по каматној стопи која неће
бити мања од каматне стопе по којој се задужује Влада Републике Србије. Остали услови
репрограма јавних прихода одредиће се Уредбом Владе Републике Србије.

 

Прилог

 

а)
Укупни дугови предузећа и других правних лица према банкама конвертоваће се у немачке
марке (DEM) (по комерцијалном курсу који је важио на дан одобравања кредита (пуштање
кредита у течај).

б)
На износ главног дуга у немачким маркама (DEM) примениће се годишња каматна стопа
од највише 8% од дана настанка дужничко-поверилачког односа до 31. децембра
2000. године. Банке могу, поред камате, једнократно обрачунати и надокнаду за банкарске
услуге, у висини од 1% од износа кредита.

в)
Уколико у посматраном периоду дужник није плаћао камату, обрачуната камата се приписује
главном дугу.

г)
Вредност плаћених камата и главнице, утврдиће се по комерцијалном курсу на дан плаћања
и одбити од укупног дуга.

д)
Износ дугова у DEM који је утврђен на претходни начин претвориће се у динарски дуг
по званичном курсу на дан 31. децембра 2000. године.

ђ)
Уколико је дужник користио део кредита за куповину акција банке, на тај део кредита
примењује се само ревалоризација према кретању цена на мало. Обавеза предузећа и
осталих правних лица преко наведеног износа ће се отписати.