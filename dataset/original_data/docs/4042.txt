Редакцијски пречишћен текст
 
На основу члана 15. став 2, члана 18. став 5, члана 20. став 9. и члана 21. став 8. Закона о метрологији („Службени гласник РС”, број 30/10),
Министар привреде доноси
 
ПРАВИЛНИК
о мерилима брзине возила у саобраћају
"Службени 
				гласник РС", бр. 119 од 31. октобра 2014, 111 од 29. 
				децембра 2015.
 
Члан 1.
Овим правилником ближе се прописују захтеви за мерила брзине возила у саобраћају, начин утврђивања испуњености тих захтева, означавање мерила брзине возила у саобраћају, техничка документација, начин испитивања типа мерила брзине возила у саобраћају, методе мерења, као и начин и услови оверавања мерила брзине возила у саобраћају.
Члан 2.
Овај правилник примењује се на мерила брзине возила у друмском саобраћају која се користе у функцији контроле и безбедности саобраћаја.
Значење појединих израза
Члан 3.
Поједини изрази који се употребљавају у овом правилнику имају следеће значење:
1) мерило брзине возила у саобраћају је уређај који мери брзину возила које се креће у друмском саобраћају (у даљем тексту: мерило);
2) контролисано возило је возило коме се мери брзина кретања у саобраћају;
3) руковалац мерила је службено лице које користи мерило у складу са упутством за употребу, а на начин којим се обезбеђује прописана тачност мерења и техничка исправност мерила, у складу са законом којим се уређује метрологија; 
4) стационарно мерење брзине возила је мерење које се врши помоћу мерила стабилно постављеног на сталак или на прикладан прибор за његово учвршћивање на подлогу или у возило које се не креће, односно помоћу мерила чврсто уграђеног у, изнад или поред пута; 
5) покретно мерење брзине возила је мерење које се врши мерилима која су уграђена у возила која се крећу; 
6) сензорска јединица је део мерила помоћу кога се одређује време за које контролисано возило прође растојање између унапред одређених мерних тачака;
7) симулатори сигнала су уређаји који генеришу импулсе или одговарајуће сигнале за тестове симулације брзине, растојања или неке друге величине;
8) eфекат косинуса угла је одступање између брзине којом се контролисано возило креће дуж посматраног пута и брзине измерене мерилом које се налази под углом у односу на правац тог пута;
9) законски релевантан софтвер чине програми, подаци и параметри који су саставни део мерила и који одређују или извршавају функције које су предмет законске контроле мерила.
Други изрази који се употребљавају у овом правилнику, а нису дефинисани у ставу 1. овог члана, имају значење дефинисано законима којима се уређују безбедност саобраћаја, метрологија и стандардизација.
Члан 4.
Под мерилима се сматрају:
1) радарска мерила, која брзину контролисаног возила одређују на основу Доплеровог ефекта (у даљем тексту: радари); 
2) ласерска мерила, која растојање и брзину контролисаног возила одређују на основу мерења времена простирања ласерских импулса рефлектованих од контролисаног возила (у даљем тексту: лидари);
3) мерила са чврсто уграђеним сензорима, који брзину контролисаног возила одређују на основу мерења времена пролаза контролисаног возила између два или више чврсто уграђених сензора (у даљем тексту: сензорска мерила). 
Радари према начину употребе могу бити:
1) ручни радари;
2) радари уграђени изнад или поред пута;
3) радари уграђени у возила. 
Члан 5.
Мерење брзине возила у саобраћају врши се применом једне од следећих метода мерења:
1) метода стационарног мерења; 
2) метода покретног мерења.
За мерење брзине возила у саобраћају методом из става 1. тачка 1) овог члана користе се радари, лидари или сензорска мерила.
За мерење брзине возила у саобраћају методом из става 1. тачка 2) овог члана користе се радари. 
Члан 6. 
При мерењу брзине возила у саобраћају методом стационарног мерења ручни радари постављају се на сталак или прикладан прибор или на одговарајући носач у унутрашњости возила које се не креће, тако да се та мерила не померају током мерења.
Радари из става 1. овог члана могу се користити и из руке уколико је то предвиђено упутством произвођача тог мерила и уколико руковалац мерила обезбеди да се то мерило током мерења не помера. 
Члан 7.
Радар уграђен изнад или поред пута мери брзину возила методом стационарног мерења, аутоматски са или без надзора (у даљем тексту: РИПП уређај). 
РИПП уређаји могу да се налазе у једном или више кућишта. 
Члан 8. 
Радар уграђен у возило има антену за одређивање брзине контролисаног возила и антену за одређивање брзине возила у које је уграђен (у даљем тексту: РУВ уређај).
РУВ може мерити брзину контролисаног возила:
1) методом стационарног мерења, када возила у која су уграђени мирују;
2) методом покретног мерења, када се возила у која су уграђени крећу. 
Члан 9.
При мерењу брзине возила у саобраћају методом стационарног мерења лидар се поставља на сталак или прикладан прибор или на одговарајући носач у унутрашњости возила које се не креће, и то тако да се то мерило не помера током мерења.
Изузетно, за методу стационарног мерења брзине, лидар из става 1. овог члана може се користити и из руке уколико је то предвиђено упутством произвођача тог мерила и уколико руковалац мерила обезбеди да се то мерило током мерења не помера.
Члан 10. 
Сензорска мерила мере брзину методом стационарног мерења, аутоматски са/или без надзора.
Сензорску јединицу чине најмање два сензора којa су уграђенa у пут у једној саобраћајној траци на тачно одређеном растојању.
Сензорска јединица је подземним каблом повезана са осталим деловима сензорског мерила који су постављени у кућиште на стуб поред пута. 
Мерне јединице
Члан 11.
Резултат мерења мерилом изражава се у километрима на час (km/h). 
Растојање измерено мерилом изражава се у метрима (m). 
Захтеви
Члан 12.
Захтеви за мерило дати су у Прилогу 1 – Захтеви, који је одштампан уз овај правилник и чини његов саставни део.
Члан 13.
Произвођач мерила сачињава техничку документацију која омогућава утврђивање испуњености захтева из члана 12. овог правилника.
Техничка документација садржи нарочито податке о:
1) врсти мерила;
2) саставним деловима мерила и начину њиховог функционисања;
3) монтажи мерила и номиналном напону напајања;
4) принципу рада мерила и различитим начинима рада (модовима), уколико постоје;
5) мерном опсегу;
6) радним условима; 
7) условима за правилно чување, складиштење и транспорт мерила;
8) начину постављања, као и положају мерила и особе која врши мерење у односу на контролисано возило;
9) начину самотестирања;
10) правилном коришћењу мерила и ограничењима у коришћењу;
11) могућим проблемима у току рада и поступцима за решавања истих;
12) деловима мерила који се могу мењати, са техничком спецификацијом тих делова; 
13) техничкој спецификацији различитих напајања и каблова, уколико је примењиво. 
Члан 14.
Мерило има следеће натписе и ознаке:
1) назив мерила;
2) пословно име, односно назив произвођача;
3) тип, односно модел мерила; 
4) службену ознаку типа мерила;
5) опсег мерења брзине возила; 
6) серијски број; 
7) годину производње.
Уколико се мерило састоји од неколико саставних делова, сваки део се поред ознака из става 1. тач. 1), 2), 3) и 6) овог члана означава и називом тог саставног дела и ознаком која га недвосмислено повезује са тим мерилом.
Натписи и ознаке из ст. 1. и 2. овог члана постављају се тако да буду видљиви, читљиви и неизбрисиви, односно да их није могуће уклонити без трајног оштећења.
Начин утврђивања испуњености захтева
Члан 15.
Испитивање типа мерила обухвата:
1) испитивање функционалности;
2) испитивање утицаја промене услова околине;
3) испитивање на амбијенталне сметње;
4) испитивање карактеристика радарског снопа, уколико је примењиво;
5) испитивање карактеристика ласерског снопа, уколико је примењиво;
6) испитивање мерења брзине; 
7) испитивање мерења растојања, уколико је примењиво;
8) проверу регистровања података.
Начин испитивања типа мерила из става 1. овог члана дат је у Прилогу 2 – Испитивање типа мерила, који је одштампан уз овај правилник и чини његов саставни део.
Члан 16.
Оверавање мерила обухвата: 
1) визуелни преглед и проверу функционалности;
2) испитивање карактеристика радарског снопа, уколико је примењиво;
3) испитивање карактеристика ласерског снопа, уколико је примењиво;
4) испитивање мерења брзине; 
5) испитивање мерења растојања, уколико је примењиво;
6) проверу регистровања података.
Мерила се оверавају појединачно.
Начин и услови оверавања из става 1. овог члана дати су у Прилогу 3 – Оверавање мерила, који је одштампан уз овај правилник и чини његов саставни део.
Прелазне и завршне одредбе
Члан 17.
Даном ступања на снагу овог правилника престаје да важи Правилник о метролошким захтевима за мерила брзине возила у саобраћају („Службени гласник РС”, број 72/13).
Члан 18.
Мерила брзине возила у саобраћају за која је до дана ступања на снагу овог правилника издато уверење о одобрењу типа мерила, оверавају се у складу са овим правилником, ако у погледу захтева за оверавање испуњавају захтеве овог правилника. 
Уређаји за мерење брзине возила из возила у покрету који су у употреби и за које су до дана ступања на снагу овог правилника издата уверења о одобрењу типа мерила оверавају се до истека рока важења тих уверења у складу са Правилником о метролошким захтевима за мерила брзине возила у саобраћају („Службени гласник РС”, број 72/13). 
Члан 19.
Овај правилник ступа на снагу осмог дана од дана објављивања у „Службеном гласнику Републике Србије”, а одредбе пододељака 4.2. и 4.4. Прилога 3 oвог правилника важе 
				до 1. јануара 2018. године*. 
*Службени гласник РС, број 111/2015
Број 110-00-44/2013-07
У Београду, 21. октобра 2014. године
Министар,
Жељко Сертић, с.р.
 
Прилози
 
Прилог 1 -
				
Захтеви
Прилог 2 -
				
Испитивање типа мерила
Прилог 3 -
				
Оверавање мерила