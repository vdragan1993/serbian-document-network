ЗАКОН

о
амнестији

 „Службени
лист СРЈ”, број 28 од 21. 
јуна 1996.

 

 

Члан
1.

Амнестирају се лица
која су до 14. децембра 1995. године учинила кривично дело неодазивања позиву и
избегавања војне службе из члана 214. или кривично дело самовољног удаљења и
бекства из Војске Југославије из члана 217. Кривичног закона Савезне Републике
Југославије („Службени лист СФРЈ”, бр. 44/76, 36/77, 34/84, 37/84, 74/87,
57/89, 3/90, 38/90, 45/90 и 54/90 и „Службени лист СРЈ”, бр. 35/92, 37/93 и
24/94), осим професионалних војника, односно активних официра и активних млађих
официра.

 

Члан
2.

Амнестија из члана
1. овог закона обухвата ослобођење од кривичног гоњења, ослобођење од извршења
казне и брисање осуде.

 

Члан
3.

Ако за кривично дело
из члана 1. овог закона кривични поступак није покренут, тај поступак се неће
покретати. Ако је кривични поступак у току обуставиће се, а ако је у том
поступку лице осуђено, ослободиће се извршења казне, односно ако је извршење
казне започето, ослободиће се даљег извршења казне.

 

Члан
4.

За лице против кога
се води кривични поступак или је тај поступак правоснажно окончан решење о
примени амнестије доноси надлежни војни суд првог степена, по службеној
дужности.

 

Члан
5.

Ако се лице на које
се односи амнестија налази у притвору, надлежни војни суд првог степена донеће
решење о укидању притвора.

За лице које се
налази на издржавању казне затвора, решење о ослобађању даљег издржавања казне,
доноси првостепени суд опште надлежности на чијем се подручју налази
казнено-поправна установа, а за лице које се налази на издржавању казне затвора
у војној казнено-поправној установи, надлежни војни суд првог степена.

Решење из ст. 1. и
2. овог члана доноси се по службеној дужности, у року од три дана од дана
ступања на снагу овог закона.

 

Члан
6.

Решење из чл. 4. и
5. овог закона може се донети и на захтев заинтересованог лица.

 

Члан
7.

Жалба против решења
о примени амнестије по овом закону не задржава извршење тог решења.

 

Члан
8.

Брисање осуде за
кривична дела из члана 1. овог закона из казнене евиденције извршиће, по
службеној дужности, органи који воде ту евиденцију, у року од три дана од дана
ступања на снагу овог закона. Брисање осуде може се извршити и на захтев
заинтересованог лица.

 

Члан
9.

Ако овим законом
није другачије одређено, поступак о примени амнестије по овом закону спроводи
се по одредбама Закона о кривичном поступку.

 

Члан
10.

Овај закон ступа на
снагу наредног дана од дана објављивања у „Службеном листу СРЈ”.