На основу члана 152. став 4. и члана 157. став 4. Закона о платним услугама („Службени гласник РС”, број 139/14) и члана 59. став 2. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),
Гувернер Народне банке Србије доноси
 
ОДЛУКУ
о почетном капиталу и минималном капиталу оператора платног система 
"Службени гласник РС", број 49 од 5. јуна 
				2015.
 
1. Овом одлуком ближе се уређују елементи и начин израчунавања почетног капитала оператора платног система из члана 144. став 2. тач. 4) и 5) и став 3. Закона о платним услугама (у даљем тексту: оператор), начин израчунавања минималног капитала и капиталног захтева оператора, као и начин и рокови извештавања о капиталу и капиталном захтеву. 
2. На елементе почетног капитала и минималног капитала утврђене овом одлуком, сходно се примењују прописи којима се уређује правни положај (оснивање, правна форма, и др.) оператора, односно прописи којима се уређују контни оквир и садржина рачуна у контном оквиру за тог оператора.
3. Елементе почетног капитала оператора чине: 
1) основни капитал;
2) резерве;
3) нераспоређени добитак;
4) откупљене сопствене акције, као одбитна ставка;
5) нереализовани губици по основу хартија од вредности и других компоненти осталог свеобухватног резултата, као одбитна ставка;
6) губитак, као одбитна ставка.
4. Структуру минималног капитала оператора чине: 
1) основни капитал; 
2) резерве;
3) 50% износа ревалоризационих резерви по основу ревалоризације нематеријалне имовине, некретнина, постројења и опреме;
4) 50% износа нереализованих добитака по основу хартија од вредности и других компоненти осталог свеобухватног резултата;
5) нераспоређени добитак;
6) откупљене сопствене акције, као одбитна ставка;
7) нереализовани губици по основу хартија од вредности и других компоненти осталог свеобухватног резултата, као одбитна ставка;
8) губитак, као одбитна ставка.
5. Износ капиталног захтева оператора представља 10% свих прихода оператора остварених по основу управљања радом појединачног платног система (нпр. провизије, накнаде и др.). 
6. Начин израчунавања почетног капитала, минималног капитала и капиталног захтева оператора приказан је у Прилогу 1 који је одштампан уз ову одлуку и њен је саставни део.
7. Податке за потребе израчунавања минималног капитала и капиталног захтева утврђене овом одлуком оператор сачињава и исказује у финансијским извештајима и одвојеним рачуноводственим подацима које доставља Народној банци Србије у складу с чланом 162. Закона о платним услугама. 
8. Оператор је дужан да, на захтев Народне банке Србије, састави и достави у писаној форми извештај који садржи податке о минималном капиталу и капиталном захтеву израчунатом на начин утврђен у Прилогу 1 ове одлуке према стању на дан и у року који утврди Народна банка Србије. 
9. Ова одлука ступа на снагу осмог дана од дана објављивања у „Службеном гласнику Републике Србије”, а примењује се од 1. октобра 2015. године.
 
О. број 7
У Београду, 2. јуна 2015. године
Гувернер
Народне банке Србије,
др Јоргованка Табаковић, с.р.