На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси 
ОДЛУКУ
о утврђивању виле „Сунчица” у Бањи Ковиљачи за споменик културе 
	
"Службени гласник РС", број 
	113 од 20. децембра 2013.
 
1. Вила „Сунчица” у Бањи Ковиљачи утврђује се за споменик културе.
2. Вила „Сунчица” у Бањи Ковиљачи (у даљем тексту: споменик културе) налази се на територији општине Лозница, у Бањи Ковиљачи, Војвођанских бригада 24–26, у приватној својини, на катастарским парцелама бр. 279/1 и 279/3, КО Бања Ковиљача, у државној својини.
Споменик културе једна је од значајнијих репрезентативних грађевина у Бањи Ковиљачи. У поседу данашњих власника је драгоцена документација за тумачење историје овог здања. Према „Пројекту за нову вилу Сунчицу у Ковиљачи господина Милосава Стекића, трговца из Београда” из фебруара 1931. године, утврђено је да је потписани пројектант овлашћени цивилни архитект дипл. инж. Жарко М. Пајовић из Београда. Вила је постакадемски компонована са изабраним еклектичким архитектонским детаљима и одмереном применом декоративних мотива – аплициране рељефне архитектонске пластике. Има приземље, спрат и мансарду. Према пројекту из 1972. године архитекте Љубице Јарчев из Грађевинско занатског предузећа „Обнова”, извршена је доградња виле „Сунчица” затварањем велике терасе и подизањем нове на већу спратну висину, а на коју се излази из поткровља. Осим промене изгледа фасада, тиме је промењена организација унутрашњег простора, те од једнопородичне виле са јавним просторијама у приземљу и спаваћим на спрату настају два одвојена стана. 
	
Овај споменик културе, као репрезентативни пример грађанског академског градитељства, због архитектонских вредности значајно је остварење у наслеђу бања Србије.
3. Заштићена околина споменика културе обухвата катастарске парцеле број: 278, 279/1, 279/2, 279/3 и 280/1, КО Бања Ковиљача, у државној својини.
4. Утврђују се следеће мере заштите споменика културе:
1) очување изгледа спољашње архитектуре и ентеријера, хоризонталног и вертикалног габарита, облика и нагиба крова, свих конструктивних и декоративних елемената, стилских карактеристика, оригиналних материјала и функционалних карактеристика;
2) ажурно праћење стања и одржавање конструктивно-статичког система, кровног покривача, свих фасада, ентеријера и исправности инсталација у споменику културе;
3) забрана радова који могу угрозити статичку стабилност споменика културе; 
	
4) забрана преправки, доградње, преградње, надградње и затварања терасе; 
	
5) вођење електро и ТТ водова подземним путем;
6) забрана постављања прикључних кутија, ормара и расхладних уређаја на спољашњим површинама споменика културе; 
	
7) неговање и редовно одржавање декоративне флоре.
5. Утврђују се следеће мере заштите заштићене околине споменика културе:
1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе и његову заштићену околину;
2) забрана постављања покретних тезги, киоска и других привремених објеката унутар заштићене околине;
3) забрана радова који могу угрозити статичку безбедност споменика културе; 
	
4) забрана извођења радова којима се врши промена облика или намене терена; 
	
5) забрана постављања далековода, ваздушних електро и ТТ водова преко заштићених парцела, њихово вођење извршити подземним каналима, уз враћање терена у првобитно стање; 
	
6) урбанистичко и комунално уређење, хортикултурно опремање, неговање декоративне флоре и редовно одржавање простора заштићене околине споменика културе у функцији споменика културе. 
	
6. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 633-10852/2013
У Београду, 18. децембра 2013. године
Влада
Председник,
Ивица Дачић, 
	с.р.