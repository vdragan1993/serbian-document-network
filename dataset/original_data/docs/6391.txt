Редакцијски пречишћен текст
 
 
На основу члана 17. став 3, члана 237. тачка 3) и члана 265. Закона о ваздушном саобраћају („Службени гласник РС”, бр. 73/10 и 57/11),
Управни одбор Директората цивилног ваздухопловства Републике Србије доноси
 
ПРАВИЛНИК
о пријављивању догађаја у цивилном ваздухопловству

"Службени гласник РС", број 54 од 29. маја 
	2012, 86 од 21. октобра 2016.
 
Предмет правилника
Члан 1.
Овим правилником уређује се начин на који се пријављују и обрађују, штите, чувају, користе и размењују подаци о догађајима у цивилном ваздухопловству, одређују се догађаји који се пријављују, лица која су обавезна да пријаве догађај, као и начин на који се образује и води база података о догађајима. 
	
Преузимање прописа Европске уније 
Члан 2.
Овим правилником се примењује Упутство 2003/42/ЕЗ Европског парламента и Савета од 13. јуна 2003. године о пријављивању догађаја у цивилном ваздухопловству.
Овим правилником се у домаће законодавство преузимају и:
1) Уредба Комисије (ЕЗ) бр. 1330/2007 од 24. септембра 2007. године којом се утврђују правила за извршење о прослеђивању података заинтересованим странама о догађајима у цивилном ваздухопловству из члана 7. става 2. Упутства 2003/42/ЕЗ Европског парламента и Савета, која је дата у Прилогу 2. овог правилника;
2) Уредба Комисије (ЕЗ) бр. 1321/2007 од 12. новембра 2007. године којом се утврђују правила за извршење о укључивању података о догађајима у цивилном ваздухопловству који се размењују сагласно Упутству 2003/42/ЕЗ Европског парламента и Савета у централну базу података, која је дата у Прилогу 3. овог правилника.
Значење израза
Члан 3.
Поједини изрази употребљени у овом правилнику имају следеће значење:
1) догађај (occurence) означава оперативни прекид, квар, грешку или друго неправилно стање које утиче или је могло да утиче на безбедност лета, али које није довело до удеса или озбиљне незгоде
;
2) ECAA спoразум означава Мултилатерални споразум између Европске заједнице и њених држава чланица, Републике Албаније, Босне и Херцеговине, Републике Бугарске, Републике Хрватске, Бивше Југословенске Републике Македоније, Републике Исланд, Републике Црне Горе, Краљевине Норвешке, Румуније, Републике Србије и Мисије привремене управе Уједињених нација на Косову (у складу са Резолуцијом Савета безбедности УН 1244 од 10. јуна 1999) о успостављању Заједничког европског ваздухопловног подручја; 
	
3) уклањање личних података (disidentification) означава поступак у коме се из поднесене пријаве о догађају уклањању сви лични подаци у вези с подносиоцем пријаве и технички подаци на основу којих би било могуће да се открије идентитет подносиоца пријаве или трећих лица.
Појмови „Заједница”, „прописи Заједнице” и „држава чланица” који се користе у прилозима овог правилника тумаче се сагласно тач. 2. и 3. Анекса II 
	ECAA споразума.
Појмови „надлежни орган”, „надлежни орган државе чланице”, „контактна тачка за размену података” и „национална цивилна ваздухопловна власт” који се користе у прилозима овог правилника тумаче се као Директорат цивилног ваздухопловства Републике Србије.
Остали појмови који се користе у овом правилнику имају значења која су им дата у члану 2. Уредбе Комисије (ЕЗ) бр. 1330/2007.
*Службени гласник РС, број 86/2016
 
Сврха пријављивања догађаја
Члан 4.
Догађаји који су предмет овог правилника пријављују се Директорату цивилног ваздухопловства Републике Србије (у даљем тексту: Директорат).
Пријављивање догађаја има за циљ да доприносе унапређењу безбедности у ваздухопловству кроз одговарајуће прикупљање, чување, заштиту и ширење одговарајућих података о безбедности.
Једина сврха пријављивања догађаја јесте спречавање удеса и незгода, а не утврђивање или приписивање кривице или друге одговорности.
Догађаји на које се примењује правилник
Члан 5.
Овај правилник примењује се на догађаје који угрожавају или који би, да нису спречени, угрозили ваздухоплов, лица у њему или трећа лица. 
	
Листа примера догађаја који морају да се пријаве дата је у Прилогу 1. овог правилника. 
	
Обавезно пријављивање догађаја
Члан 6.
Догађаје из члана 5. овог правилника дужни су да, у оквиру обављања својих послова, Директорату пријаве следећа лица:
а) оператер или вођа ваздухоплова с млазним мотором или ваздухоплова за јавни авио-превоз кога користи оператер чији рад надзире Директорат;
б) лице које обавља послове пројектовања, производње, одржавања или измене ваздухоплова с млазним мотором или ваздухоплова за јавни авио-превоз, њихове опреме или делова и чији рад надзире Директорат;
в) лице које потписује потврду о провери пловидбености или уверење о спремности за употребу ваздухоплова с млазним мотором или ваздухоплова за јавни авио-превоз, њихове опреме или делова и чији рад надзире Директорат;
г) лице које обавља послове на основу дозволе контролора летења коју je издао Директорат или које је овлашћено да пружа информације ваздухопловима у лету;
д) оператер аеродрома;
ђ) лице које обавља послове везане за уградњу, измену, одржавање, поправку, ремонт, проверу из ваздуха или проверу исправности опреме и уређаја у ваздушној пловидби за које је одговоран Директорат;
е) лице које обавља послове везане за земаљско опслуживање ваздухоплова, укључујући снабдевање ваздухоплова горивом, сервисирање, припрему документа за одређивање масе и положаја тежишта ваздухоплова, утовар, одлеђивање или вучу ваздухоплова на аеродрому.
Поред лица наведених у ставу 1. овог члана, догађаје из члана 5. овог правилника Директорату могу да пријаве и друга лица која обављају сличне послове у другим делатностима у цивилном ваздухопловству.
Добровољно пријављивање догађаја
Члан 7.
Поред обавезног пријављивања догађаја из члана 5. овог правилника, свако лице може добровољно да пријави Директорату и било који други догађај, уколико сматра да такав догађај може да представља стварни или потенцијални ризик за безбедност у ваздухопловству. 
	
На поступак добровољног пријављивања догађаја сходно се примењују одредбе овог правилника о обавезном пријављивању догађаја, укључујући одредбе о заштити података.
Начин пријављивања догађаја
Члан 8.
Догађаји се пријављују Директорату уз коришћење неког од доступних средстава за комуникацију.
Догађаји се пријављују у што краћем року, а најкасније 72 часа од сазнања за догађај, по правилу на одговарајућем обрасцу.
Обрасце за пријаву догађаја утврђује Директорат и чини их доступним јавности на својој званичној интернет страници, као и бројеве телефона, адресу електронске поште, поштанску адресу и друге адресе на које се пријаве могу доставити.
Поступање са пријавама догађаја
Члан 9.
По пријему пријаве догађаја Директорат:
– врши процену сваке поднете пријаве;
– одлучује који догађаји захтевају да буду посебно истражени и предузима све неопходне мере за њихово истраживање;
– проверава да ли ваздухопловни субјекти предузимају одговарајуће превентивне и корективне мере у односу на пријављене догађаје;
– обавештава стране ваздухопловне власти или организације о потреби да оне предузму одговарајуће превентивне и корективне мере у односу на пријављене догађаје;
– процењује и анализира податке који су му достављени, како би открио безбедносне ризике;
– чини доступним резултате до којих је дошао анализом догађаја у циљу унапређења безбедности цивилног ваздухопловства;
– предузима све друге неопходне мере на које је законом овлашћен.
Прикупљање и чување података у бази података 
Члан 10.
Директорат води базу података у којој евидентира и чува све релевантне податке који су садржани у пријавама догађаја које су му поднете и до којих је дошао током анализе догађаја.
У бази података из става 1. овог члана чувају се такође и подаци о удесима и озбиљним незгодама.
Без обзира на врсту догађаја, удеса или озбиљне незгоде, у базу података не уносе се имена и адресе физичких лица.
Размена података
Члан 11.
Како би се прикупљени подаци о догађајима користили за унапређење безбедности цивилног ваздухопловства, Директорат сарађује у погледу размене података о догађајима са свим другим органима који су надлежни за безбедност цивилног ваздухопловства или истраживање удеса и озбиљних незгода, као и са надлежним органима држава потписница ECAA споразума и омогућава приступ подацима које чува у својој бази података, а који су релевантни за безбедност. 
	
По уношењу података о догађају у своју базу података, Директорат, уколико је потребно, извештава о догађају надлежне органе држава у којој се догађај догодио, у којој је ваздухоплов регистрован, у којој је ваздухоплов произведен или у којој је оператер сертификован.
Програмски пакет (software) за базу података који користи Директорат мора да одговара програмском пакету за базе података које воде државе чланице Европске уније.
Заштита података
Члан 12. 
Приликом поступања са подацима о догађајима које је Директорат прикупио посредством система обавезног или добровољног пријављивања догађаја примењују се одредбе прописа којима се регулише заштита података о личности, као и прописа којима се регулише тајност података.
Подаци из става 1. овог члана не могу се користити у друге сврхе, осим ради унапређења безбедности у ваздухопловству.
Све информације о подносиоцу пријаве догађаја, као и о лицима која су учествовала у догађају, сматрају се поверљивим и Директорат их неће проследити другом лицу, осим на захтев правосудних органа Републике Србије.
Изузев у случајевима предвиђеним кривичним законодавством, Директорат неће покретати поступак против лица која су повреду прописа учинили ненамерно, а није реч о грубој непажњи, уколико је за повреду прописа Директорат сазнао искључиво посредством система обавезног пријављивања догађаја. 
	
Послодавци су дужни да подстичу своје запослене да ради опште добробити пријаве сваки догађај који сматрају стварном 
	и потенцијалном опасношћу за безбедност ваздухопловства, без бојазни да поводом тога могу од послодавца трпети одређене последице.
Годишњи извештај
Члан 13.
Директорат сваке године објављује Извештај о стању безбедности цивилног ваздухопловства у Републици Србији, који садржи податке о врстама догађаја који су прикупљени применом система обавезног пријављивања догађаја. 
	
Директорат може да објави и извештај о догађају из кога су уклоњени сви лични подаци.
Обавеза ваздухопловних субјеката који су учествовали у догађају
Члан 14.
Ваздухопловни субјекти који су били учесници у одређеном догађају из члана 5. овог правилника дужни су 90 дана да чувају податке који могу да укажу на узроке тог догађаја.
Прелазна одредба
Члан 15.
Одредбе овог правилника које се односе на приступ подацима садржаним у Европској централној бази података, као и одредбе које се односе на програмски пакет (software) базе података о догађајима, примењиваће се од дана када Републици Србији буде омогућен приступ централној бази података, односно приступ програмској опреми коју развија комисија. 
	
Престанак важења других прописа
Члан 16.
Ступањем на снагу овог правилника престају да важе Правилник о пријављивању догађаја који су значајни за безбедност цивилног ваздухопловства и испитивању угрожавања безбедности („Службени гласник РС”, бр. 16/09, 20/09 – исправка и 14/10) и Правилник о преузимању одређених прописа Eвропске заједнице о пријављивању догађаја у цивилном ваздухопловству („Службени гласник РС”, број 14/10).
Ступање на снагу правилника
Члан 17.
Овај правилник ступа на снагу осмог дана од дана објављивања у „Службеном гласнику Републике Србије”.
 
Брoj 1/0-01-0002/2012-0009
У Београду, 4. маја 2012. године

Управни одбор
Председник,

Милутин Мркоњић, с.р.
 
Прилози
 
НАПОМЕНА ИЗДАВАЧА: Правилником о изменама 
	Правилника о пријављивању догађања у цивилном ваздухопловству ("Службени 
	гласник РС", број 86/2016) Прилог 1. замењен је новим Прилогом (види члан 2. 
	Правилника - 86/2016-50)
 
Прилог 1. - 
	Анекси I-V
Прилог 2. - Уредба Комисије (ЕЗ) бр. 1330/2007 од 24. септембра 2007. године којом се утврђују правила за извршење о прослеђивању података заинтересованим странама о догађајима у цивилном ваздухопловству из члана 7. става 2. Упутства 2003/42/ЕЗ Европског парламента и Савета
Прилог 3. - Уредба Комисије (ЕЗ) бр. 1321/2007 од 12. новембра 2007. године којом се утврђују правила за извршење о укључивању података о догађајима у цивилном ваздухопловству који се размењују сагласно Упутству 2003/42/ЕЗ Европског парламента и Савета у централну базу података