На основу члана 15. став 3. Закона о Централном регистру обавезног социјалног осигурања („Службени гласник РС”, број 30/10),
Министар рада, запошљавања и социјалне политике и министар спољне и унутрашње трговине и телекомуникација, споразумно доносе
 
ПРАВИЛНИК
о садржини и начину преноса података о обвезницима доприноса – послодавцима и исплатиоцима прихода у Јединствену базу Централног регистра обавезног социјалног осигурања 
	
"Службени гласник РС", број 47 од 29. маја 2013.
Предмет Правилника
Члан 1.
Овим правилником уређује се садржина и начин преноса података о обвезницима доприноса – послодавцима и исплатиоцима прихода, из регистара које воде органи и организације надлежне за регистрацију правних и физичких лица која обављају одређену делатност (Агенција за привредне регистре, привредни судови, адвокатске коморе), у Јединствену базу Централног регистра обавезног социјалног осигурања (у даљем тексту: Јединствена база Централног регистра).
Пренос података из регистра органа и организација
Члан 2.
Органи и организације надлежни за регистрацију правних и физичких лица која обављају одређену делатност, преносе податке из регистара које воде електронским путем у Јединствену базу Централног регистра.
Подаци о обвезницима доприноса – послодавцима и исплатиоцима прихода који су уписани у регистар органа и организација из става 1. овог члана, који немају техничких услова за пренос података електронским путем, преузимају се из регистра пореских обвезника, који води Пореска управа.
Садржина података који се преносе
Члан 3.
Ради евидентирања података о обвезницима доприноса – послодавцима и исплатиоцима прихода преносе се следећи подаци: 
	
1) из регистара – Агенције за привредне регистре:
– матични број правног лица или предузетника;
– порески идентификациони број (ПИБ) додељен од надлежног органа;
– јединствени матични број грађана (ЈМБГ) или евиденциони број физичког лица;
– тип пословног субјекта (шифра, назив);
– пословно име (назив) ћирилица;
– пословно име (назив) латиница;
– пословно име на страном језику;
– адресни подаци о седишту (општина, место, улица, број, ПТТ број);
– адресни подаци о издвојеним локацијама, односно огранцима (општина, место, улица, број, ПТТ број);
– е-mail адреса;
– облик организовања (шифра, назив);
– делатност (шифра, опис) – привредна делатност, делатност удружења, претежна делатност, делатност фондације, задужбине;
– заступници (ЈМБГ или лични број, презиме, име) – законски заступници, остали заступници, заступници огранка, њихове евентуалне функције;
2) из регистара пореских обвезника, који води Пореска управа:
– порески идентификациони број (ПИБ);
– матични број регистра;
– пословно име правног лица, назив предузетника и/или предузетничке радње физичког лица;
– правна форма привредног субјекта;
– општина седишта правног лица, предузетника, адреса физичког лица;
– место, седиште правног лица, предузетника, адреса физичког лица;
– шифра делатности.
Подаци из става 1. овог члана који нису обавезно предмет регистрације и који се региструју по жељи корисника (е-mail адреса, ПТТ број и слично), преносе се за субјекте који су их регистровали.
Начин преноса података
Члан 4.
Пренос података о обвезницима доприноса – послодавцима и исплатиоцима прихода из регистара Агенције за привредне регистра и Пореске управе у Јединствену базу Централног регистра, врши се електронским путем, коришћењем стандардног веб сервиса (Web Service), односно ФТП сервиса (File Transfer Protocol), преко заштићене мреже УЗЗПРО-а.
Централни регистар обавезног социјалног осигурања (у даљем тексту: Централни регистар), дневно, односно по потреби, преузима од Агенције за привредне регистре расположиве податке из члана 3. овог правилника, позивом стандардног сервиса (ЗПП сервис), а од Пореске управе – преузимањем одговарајућег фајла са сервера Пореске управе. 
	
Начин преноса података који се односе на новоосноване обвезнике доприноса
Члан 5.
Подаци о обвезницима доприноса – послодавцима и исплатиоцима прихода који се односе на новоосноване обвезнике доприноса, као и податке о свим статусним и другим променама података о обвезницима доприноса, који су били предмет регистрације, евидентирају се у Јединствену базу Централног регистра преузимањем из регистара надлежних органа и организација. 
	
Агенција за привредне регистре доставља Централном регистру једном дневно податке о новооснованим обвезницима доприноса, одмах по добијању ПИБ-а из Пореске управе путем S13APRPush клијентског сервиса.
Подаци се преузимају у стандардном XML формату, односно у стандардном ТХТ формату (текстуални фајл). 
	
Електронски сервиси за пренос података
Члан 6.
За пренос података користе се електронски сервиси дефинисани у Техничкој документацији, усаглашеној између Централног регистра, Агенције за привредне регистре и Пореске управе. 
	
Централни регистар, Агенција за привредне регистре и Пореска управа пре почетка електронске размене података, размењују средства за аутентификацију којима се омогућава приступ подацима, као и друге параметре неопходне за успостављање везе у складу са правилима безбедности и заштите података обе стране.
Прекид рада сервиса
Члан 7.
У случају планираног прекида рада сервиса због одржавања и унапређења сервиса, Агенција за привредне регистре и Пореска управа благовремено, а најмање 48 сати пре почетка планираног прекида рада сервиса, о томе обавештавају Централни регистар.
У случају непланираног прекида рада сервиса због више силе, озбиљних кварова и слично, Агенција за привредне регистре и Пореска управа, у најкраћем могућем року, обавештавају Централни регистар о природи проблема и планираном термину поновног успостављања сервиса.
У случају промене начина функционисања електронских сервиса, промене у структури података или начину рада електронских сервиса, Агенција за привредне регистре и Пореска управа благовремено, а најмање месец дана унапред, о томе обавештавају Централни регистар.
Завршна одредба
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00322/2013-07
У Београду, 23. маја 2013. године
 
Министар рада, запошљавања и социјалне политике,
Јован Кркобабић, с.р.
 
Број 110-00-33/2013-01
У Београду, 23. маја 2013. године
 
Министар спољне и унутрашње трговине и телекомуникација,
Расим Љајић, с.р.