Редакцијски пречишћен текст
 
На основу члана 8. став 3. Закона о лековима и медицинским средствима („Службени гласник РС”, број 30/10) и члана 15. став 1. Закона о јавним агенцијама („Службени гласник РС”, бр. 18/05 и 81/05 – исправка),
Управни одбор Агенције за лекове и медицинска средства Србије, на седници одржаној 4. јуна 2010. године, донео је
 
 
СТАТУТ
Агенције за лекове и медицинска средства Србије
"Службени гласник РС", бр. 
	86 од 18. новембра 2011, 67 од 29. јула 2015.

	 

	 
I.
ОПШТЕ ОДРЕДБЕ

	 
Члан 1.
Агенција за лекове и медицинска средства Србије (у даљем тексту: Агенција) основана је Законом о лековима и медицинским средствима („Службени гласник РС”, бр. 84/04, 85/05 – др. закон и 36/09 – др. закон) ради обезбеђивања квалитетних, ефикасних, безбедних и доступних лекова и медицинских средстава и наставља са радом у складу са Законом о лековима и медицинским средствима („Службени гласник РС”, број 30/10 – у даљем тексту: Закон). 
	

	 
Члан 2.
Овим статутом уређује се: делатност Агенције, унутрашња организација, послови органа Агенције, као и послови и рад саветодавних и стручних тела Агенције, управљање, пословање, органи и њихови послови, услови за именовање, односно разрешење директора, односно заменика директора, пословна и службена тајна, однос Агенције са корисницима, заштита животне средине као и поступак измена и допуна овог статута.

	 
Члан 3.
Агенција има својство правног лица са правима, обавезама и одговорностима утврђеним Законом, прописима донетим за спровођење Закона и овим статутом.
На рад Агенције примењује се закон којим се уређују јавне агенције, ако Законом није друкчије одређено.
Средства за рад Агенције обезбеђују се у складу са законом.
Агенција има жиро рачун.

	 
Члан 4.
Седиште Агенције је у Београду, Улица војводе Степе број 458.

	 
Члан 5.
Агенција има заштитни знак – лого, чији визуелни изглед утврђује директор Агенције, на предлог комисије именоване од стране директора.
У означавању Агенције користи се скраћеница AЛИМС.
Агенција у пословању са иностранством, поред назива на српском језику, може да употребљава и назив на енглеском језику „Medicines and Medical Devices Agency of Serbia.”

	 
Члан 6.
Агенција има печат и штамбиљ.

	 
Члан 7.
Печат је округлог облика у чијој средини је Мали грб Републике Србије, пречника 32 mm са текстом: Република Србија, Агенција за лекове и медицинска средства Србије, Београд.
Текст печата исписује се на српском језику, ћириличким писмом.
Ако Агенција има више печата, они се обележавају бројевима.

	 
Члан 8.
Агенција има штамбиљ са истим текстом као и печат, са додатком простора за податке броја деловодног протокола и датум.
Текст штамбиља исписује се на српском језику, ћириличким писмом.

	 
Члан 9.
Директор Агенције уређује начин издавања, руковања, задужења, чувања и евиденције броја печата Агенције.
Запослени који рукује печатом и штамбиљем задужује се уз потпис и лично је одговоран за његову правилну употребу и чување.

	 
II. 
	ДЕЛАТНОСТ АГЕНЦИЈЕ

	 
Члан 10.
У оквиру своје делатности Агенција је надлежна да:
1) издаје дозволе за лек, одлучује о измени и допуни, обнови и преносу, као и престанку важења дозволе за лек;
2) врши упис медицинског средства у Регистар медицинских средстава, одлучује о измени и допуни, обнови уписа, као и брисању медицинског средства из Регистра медицинских средстава;
3) врши упис у Регистар традиционалних биљних лекова, односно упис у Регистар хомеопатских лекова;
4) издаје дозволе за спровођење клиничког испитивања лека и медицинског средства, одлучује о измени и допуни дозволе, односно протокола о спровођењу клиничког испитивања лекова, доноси одлуке у вези с пријавом клиничког испитивања, врши контролу спровођења клиничког испитивања;
5) прати нежељене реакције на лекове (у даљем тексту: фармаковигиланца), као и нежељене реакције на медицинска средства ( у даљем тексту: вигиланца медицинских средстава);
6) издаје уверења за потребе извоза лекова и медицинских средстава у складу с препорукама Светске здравствене организације;
7) одобрава увоз лекова и медицинских средстава за лечење одређеног пацијента или групе пацијената, као и лекова или медицинских средстава за научна и медицинска истраживања;
8) врши категоризацију лекова, односно медицинских средстава;
9) одобрава оглашавање лекова и медицинских средстава;
10) врши прикупљање и обраду података о промету и потрошњи лекова и медицинских средстава;
11) даје информације и предлоге за рационално коришћење лекова и медицинских средстава;
12) повезује се са међународним мрежама информација о лековима и медицинским средствима и са агенцијама надлежним за лекове и медицинска средства и њиховим асоцијацијама;
13) учествује у планирању и спровођењу систематске контроле лекова и медицинских средстава и узимању случајних узорака из промета;
14) даје мишљења за увоз и извоз узорака ћелија, односно ткива за поступак клиничког испитивања лековима;
15) врши контролу квалитета лекова и медицинских средстава;
16) припрема стручне публикације из надлежности Агенције;
17) врши и друге послове, у складу са законом.
Послове из става 1. тач. 1)–10) и тач. 12)–14) овог члана Агенција врши као поверене послове.
Контрола квалитета лекова и медицинских средства из става 1. тачка 15) овог члана обухвата документациону контролу квалитета и лабораторијску контролу лекова и медицинских средстава.
У извршавању послова из става 1. тач. 1)–9) и тачка 14) овог члана примењује се закон којим се уређује општи управни поступак, ако законом није друкчије одређено.

	 
III.
УНУТРАШЊА ОРГАНИЗАЦИЈА АГЕНЦИЈЕ

	 
Члан 11.
За обављање послова из оквира делатности Агенције могу се образовати центри, сектори, службе, одељења, лабораторије, одсеци, групе и друге унутрашње организационе целине.
Лабораторије из става 1. овог члана образују се у оквиру Националне контролне лабораторије као посебне организационе јединице.
Организационе целине у Агенцији, врста послова, врста и степен стручне спреме и други посебни услови за рад на тим пословима, као и начин обављања делатности Агенције уређују се правилником о унутрашњој организацији и систематизацији радних места у Агенцији, у складу са законом.

	 
Члан 12.
За обављање појединих послова из своје надлежности Агенција може ангажовати друга правна или физичка, домаћа или страна лица која испуњавају услове у погледу стручне спреме и специфичних знања потребних за обављање тих послова. 
	
Кад Агенција поверава обављање појединих стручних послова лицима из става 1. овог члана, њихова међусобна права и обавезе уређују се уговором.

	 
IV. 
	ОРГАНИ АГЕНЦИЈЕ

	 
Члан 13.
Органи Агенције су Управни одбор и директор.
Агенција може имати и заменика директора.
Председника и чланове Управног одбора, као и директора, односно заменика директора, именује и разрешава Влада на период од пет година, а могу бити поново именовани највише још једном.
Лица из става 3. овог члана, као и њихови сродници у правој линији без обзира на степен сродства, побочни сродници закључно са другим степеном сродства, усвојитељ или усвојеник, супружници и сродници по тазбини закључно са првим степеном сродства, не смеју директно или преко трећег физичког или правног лица имати учешћа као власници удела, акционари, запослени, нити смеју учествовати у органима управљања или обављати послове по уговору, вршити послове саветовања, заступања, представљања и слично у правном лицу које обавља делатност производње, израде галенских лекова, промета и испитивања лекова и медицинских средстава, као и код правних лица која су носиоци дозволе за лек, односно уписа у Регистар, односно не смеју обављати ову делатност као предузетници, о чему потписују изјаву ради спречавања сукоба приватног и јавног интереса.
 
Управни одбор

	 
Члан 14.
Управни одбор има председника и четири члана, од којих је један из реда запослених у Агенцији.
Чланови Управног одбора обавезни су да чувају пословну тајну.
Чланови Управног одбора примају накнаду за рад према мерилима која се одређују актом о оснивању Агенције.

	 
Члан 15.
Управни одбор:
1) доноси статут Агенције;
2) доноси пословник о свом раду;
3) усваја годишњи програм рада;
4) усваја финансијски план;
5) усваја годишњи извештај о раду * , као и завршни рачун;
6) усмерава рад директора Агенције и издаје му упутства за рад;
7) надзире пословање Агенције;
8) врши увид у спровођење закона и других прописа у вези са финансијским пословањем Агенције;
9) доноси одлуке о задуживању у вези са текућим пословањем, у складу са законом;
10) доноси план набавке добара, услуга и радова и одлучује о набавци, отуђењу и отпису основних средстава, у складу са законом а на предлог организационих јединица;
11) доноси план стручног усавршавања и оспособљавања запослених и обезбеђује услове за његово остваривање на предлог организационих јединица;
12) одлучује о осигурању имовине Агенције и колективном осигурању запослених, у складу са законом;
13) одлучује о расподели вишка прихода над расходима по завршном рачуну Агенције, у складу са законом;
14) одлучује о отпису ненаплативих и застарелих потраживања;
15) одлучује о изградњи и адаптацији објекта, као и обезбеђењу средстава за ове радове, у складу са законом;
16) разматра извештаје инспекцијских и других органа који врше надзор над стручности и законитости рада Агенције, као и финансијским пословањем;
17) утврђује висину и начин плаћања тарифа за пружање услуга Агенције, у складу са законом;
18) утврђује трошкове рада саветодавних комисија Агенције и трошкове рада стручњака са листе;
19) доноси опште акте утврђене законом и статутом;
20) доноси кодекс понашања запослених у Агенцији;
21) обавља и друге послове утврђене законом и статутом.
На статут Агенције, годишњи програм рада и финансијски план Агенције и расподелу вишка прихода Агенције, сагласност даје Влада.
*Службени гласник РС, број 67/2015

	 
Члан 16.
Управни одбор ради и одлучује ако седници присуствује више од половине чланова Управног одбора, а одлуку доноси већином гласова свих својих чланова.

	 
Члан 17.
Председник Управног одбора Агенције: 
	
1) сазива седнице Управног одбора и председава тим седницама;
2) предлаже дневни ред за седницу Управног одбора;
3) покреће расправу о одређеним питањима из делокруга Управног одбора;
4) потписује акте које доноси Управни одбор;
5) стара се о примени статута и других општих аката Агенције.
 
Директор

	 
Члан 18.
За директора може бити именовано лице које испуњава услове за пријем у радни однос у државни орган, које је стручњак у једној или више области из делокруга Агенције, са стеченим високим образовањем на мастер академским студијама у научној области медицинских, фармацеутских или ветеринарских наука, које није запослено у Агенцији, које именовањем не би изазвало сукоб јавног и приватног интереса и које има најмање пет година радног искуства у једној или више области из делокруга Агенције.

	 
Члан 19.
Директор:
1) организује и руководи радом и пословањем Агенције;
2) доноси појединачне акте Агенције;
3) заступа и представља Агенцију;
4) одговара за законитост рада;
5) припрема и спроводи одлуке Управног одбора и предузима мере за њихово спровођење;
6) одлучује о правима, обавезама и одговорностима запослених у Агенцији, у складу са законом;
7) доноси акт о унутрашњој организацији и систематизацији радних места у Агенцији;
8) предлаже програм рада Агенције;
9) обавља и друге послове утврђене законом и статутом.
На акт из става 1. тачка 7) овог члана сагласност даје министар надлежан за послове здравља и министар надлежан за послове ветерине.
Директор Агенције може образовати стручни колегијум као своје саветодавно тело, као и комисије, односно радне групе.
Директор може посебним пуномоћјем одређене послове из своје надлежности пренети на друге запослене у Агенцији.
Акте Агенције потписује директор или лице које он овласти.

	 
Члан 20.
Избор директора Агенције врши се на основу јавног конкурса који спроводи Управни одбор. 
	

	 
Члан 21.
Влада именује директора Агенције са листе кандидата коју подноси Управни одбор.

	 
Члан 22.
Заменика директора Агенције Влада именује под условима из члана 18. овог статута.

	 
Члан 23.
Члану Управног одбора и директору престаје дужност пре истека времена на које су именовани подношењем оставке или разрешењем.
Оставка се подноси Влади и производи дејство када је Влада прими.
 
Саветодавна тела Агенције

	 
Члан 24.
Агенција уз претходну сагласност министра надлежног за послове здравља – за лекове који се употребљавају у хуманој медицини, односно министра надлежног за послове ветерине – за лекове који се употребљавају искључиво у ветеринарској медицини, као и за медицинска средства, образује саветодавна тела (у даљем тексту: комисије), ради давања мишљења о квалитету, безбедности и ефикасности лека, односно медицинског средства у поступку издавања дозволе за лек, односно медицинско средство. 
	
Број чланова комисија из става 1. овога члана може бити:
– највише 68 чланова у свим комисијама за лекове који се употребљавају у хуманој медицини (23 стална члана комисија и 45 чланова комисија по позиву);
– највише 43 члана у свим комисијама за лекове који се употребљавају искључиво у ветеринарској медицини (23 стална члана комисија и 20 чланова комисија по позиву).
– највише 41 члан у свим комисијама за медицинска средства (21 стални члан комисија и 20 чланова комисија по позиву);
За чланове комисије из става 1. овог члана бирају се лица из реда истакнутих стручњака за област лекова и медицинских средстава која морају да испуњавају услове из члана 13. став 4. овог статута.
Комисија доноси пословник о раду којим утврђује делокруг рада комисије.
Чланови комисије именују се на четири године и могу бити поново именовани.
Члан комисије из ст. 1. и 2. овог члана не сме ни на који начин да учествује у поступку припреме документације за издавање дозволе за лек или уписа у регистре које води Агенција, као ни у припреми и изради извештаја о процени документације.
Агенција, уз претходну сагласност надлежног министра из става 1. овог члана, разрешиће члана комисије који поступа супротно ставу 6. овог члана, као и ако не обавља послове из надлежности комисије, односно ако их обавља несавесно.
Трошкови рада комисије из става 1. овог члана обезбеђују се из средстава Агенције.
 
Листа стручњака

	 
Члан 25.
Агенција, уз претходну сагласност министра надлежног за послове здравља, утврђује листу стручњака за лекове и медицинска средства ради процене документације о лековима и медицинским средствима, односно документације о испитивању квалитета, безбедности и ефикасности лекова и медицинских средстава и припреме експертског извештаја у поступку издавања дозволе за лек, односно медицинско средство, а за лекове који се употребљавају искључиво у ветеринарској медицини (у даљем тексту: ветеринарски лек) – уз претходну сагласност министра надлежног за послове ветерине. 
	
Листа стручњака за лекове који се употребљавају у хуманој медицини, листа стручњака за лекове који се употребљавају искључиво у ветеринарској медицини и листа стручњака за медицинска средства могу да имају највише 350 стручњака зависно од врсте хуманих лекова, ветеринарских лекова и медицинских средстава, као и за процену документације промотивних материјала за оглашавање лекова и медицинских средстава, односно регулаторне послове у овим областима.
Стручњаци са листе именују се на четири године и могу бити поново именовани.
Стручњаци са листе из става 1. овог члана не смеју ни на који начин да учествују у поступку припреме документације за издавање дозволе за лек или уписа у регистре које води Агенција, као ни у припреми и изради извештаја о процени документације.
Агенција, уз претходну сагласност надлежног министра из става 1. овог члана, разрешиће стручњака са листе стручњака који поступа супротно ставу 4. овог члана, као и ако не обавља послове из своје надлежности, односно ако их обавља несавесно.
Трошкови рада стручњака из става 1. овог члана обезбеђују се из средстава Агенције.

	 
V. ПОСЛОВАЊЕ АГЕНЦИЈЕ 
	

	 
Члан 26.
Финансијско пословање Агенције врши се на основу Финансијског плана који се доноси за сваку годину.
Агенција се финансира из цене коју плаћају корисници услуга, поклона (донација), прилога покровитеља (спонзорстава), буџета Републике Србије и других прилога и прихода које оствари према закону.
Агенција издаје тарифу за пружање својих услуга, у складу са законом.

	 
Члан 27.
Агенција за свој рад одговара Влади, у складу са законом. 
	

	 
Члан 28.
Имовину Агенције чине права коришћења, управљања и располагања имовином у државној својини, која се односи на непокретне и покретне ствари, новчана средства, хартије од вредности и друга имовинска права у складу са законом.
Агенција има у погледу коришћења, управљања и располагања имовином у државној својини обавезе и одговорности утврђене законом.

	 
Члан 29.
Агенција има право и обавезу да имовину у државној својини користи у складу са њеном наменом.

	 
VI. ОПШТИ АКТИ АГЕНЦИЈЕ

	 
Члан 30.
Општи акти Агенције су: статут, правилник и други акти којима се на општи начин уређују одређена питања.
Измене и допуне општих аката врше се на начин прописан за њихово доношење.

	 
VII. ОДНОС АГЕНЦИЈЕ СА КОРИСНИЦИМА
 
Јавност рада Агенције

	 
Члан 31.
Рад Агенције је јаван.
Агенција је дужна да на примерен начин, пре свега у просторијама у којима послује обавештава кориснике о њиховим правима и обавезама и поступку у коме остварују права и извршавају обавезе, о свом раду и делокругу, министарствима која надзиру њен рад и начину контаката са њима и другим подацима битним за јавност њеног рада и односе са корисницима, у складу са законом.
Агенција ће ради обезбеђивања јавности рада:
1) у просторијама у којима послује са корисницима у писменом облику истакнути лична имена чланова управног одбора, директора, запослених који послују са корисницима, члана управног одбора овлашћеног за пријем и разматрање предлога и примедаба корисника и других одговорних лица;
2) омогућити да се јавност, корисници и запослени у Агенцији упознају са кратким прегледом годишњег програма рада Агенције;
3) упознати јавност са свим информацијама које су прописима одређене као информације од јавног значаја;
4) пружати информације преко телефона и других средстава комуникације којима располаже.
Информисање јавности о раду и пословима из надлежности Агенције врши директор, односно лице које он овласти.
За јавност рада Агенције одговара директор Агенције.
 
Пословање са корисницима

	 
Члан 32.
Агенција мора остварити примерен однос са странкама и корисницима.
Агенција је дужна да своје радно време прилагоди потребама корисника.
Најмање једном годишње Агенција мора омогућити корисницима да јој саопште мишљење о њеном раду и квалитету услуга и предложе начине њиховог побољшавања, о чему саставља посебан извештај који уноси у годишњи извештај о свом раду.
 
Примедбе и предлози корисника

	 
Члан 33.
Агенција је дужна да омогући корисницима давање примедаба и предлога везаних за њен рад, усмено и писмено, телефонски или у електронском облику.
Примедбе и предлоге корисника прима и разматра члан Управног одбора, кога за то на једну годину овласти Управни одбор и који о својим закључцима обавештава Управни одбор, директора, лице на које се примедба односи и корисника.

	 
VIII. ПОСЛОВНА И СЛУЖБЕНА ТАЈНА
 
Пословна тајна 

	 
Члан 34.
Пословну тајну представљају подаци и документи који су законом, другим прописом или одлуком надлежног органа донесеном на основу закона проглашени пословном тајном, чије би одавање проузроковало или би могло да проузрокује штетне последице за углед и интересе Агенције и кориснике услуга Агенције.
Општим актом, утврђују се исправе и подаци који се сматрају пословном тајном, као и начин њиховог саопштавања и чувања.
Чланови Управног одбора и директор обавезни су да чувају пословну тајну Агенције.
 
Службена тајна

	 
Члан 35.
Службену тајну представљају исправе и подаци из документације која се прилаже уз захтев за добијање дозволе за лек, као и у другим поступцима који се воде пред Агенцијом, а чије би саопштавање штетило угледу и интересима Агенције и корисницима услуга Агенције.
Општим актом, утврђују се исправе и подаци који се сматрају службеном тајном, као и начин њиховог саопштавања и чувања.
Председник и чланови Управног одбора, директор, односно заменик директора, чланови саветодавних комисија Агенције, лица са листе стручњака и запослени у Агенцији дужни су да чувају службену тајну.
Дужности чувања службене тајне запослени може бити ослобођен одлуком надлежног суда и у другим случајевима утврђеним законом.

	 
IX. ЗАШТИТА ЖИВОТНЕ СРЕДИНЕ

	 
Члан 36.
Делатност Агенције врши се на начин на који се не угрожава животна средина, у складу са законом.

	 
X. ИЗМЕНА И ДОПУНА СТАТУТА 
	

	 
Члан 37.
Измене и допуне овог статута врше се по поступку и на начин који је прописан за његово доношење.
Аутентично тумачење статута, у целости или појединих његових одредаба, даје Управни одбор Агенције.

	 
XI. ЗАВРШНЕ ОДРЕДБЕ 
	

	 
Члан 38.
Ступањем на снагу овог статута престаје да важи Статут Агенције за лекове и медицинска средства Србије („Службени гласник РС”, бр. 123/04, 75/06 и 89/08).
 
Ступање на снагу

	 
Члан 39.
Овај статут, по добијању сагласности Владе, објављује су у „Службеном гласнику Републике Србије” и ступа на снагу осмог дана од дана објављивања.
 
 
Број 2075-875/10
У Београду, 4. јуна 2010. године
Председник Управног одбора,
мр фарм. Љубисав Мишић, с.р.