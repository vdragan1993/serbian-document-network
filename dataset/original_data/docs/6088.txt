На основу члана 36. став 2. и члана 39. став 4. Закона о здрављу биља („Службени гласник РС”, број 41/09), 
	
Mинистар пољопривреде, шумарства и водопривреде доноси 
 
НАРЕДБУ
о спровођењу посебних фитосанитарних прегледа ради откривања штетног организма вироида вретенавости кртола кромпира – Potato spindle tuber viroid, као и о мерама које се предузимају у случају појаве тог штетног организма

	"Службени гласник РС", број 108 од 6. децембра 2013.
 
1. Ради откривања штетног организма вироида вретенавости кртола кромпира – 
	Potato spindle tuber viroid (у даљем тексту: штетни организам), приликом уношења у Републику Србију биља из рода 
	Brugmansia Pers. и врсте Solanum jasminoides 
	Paxton намењено за садњу, укључујући и семе (у даљем тексту: осетљиво биље), фитосанитарни инспектор: проверава документацију којом се утврђује усаглашеност са прописаним фитосанитарним условима; спроводи посебни фитосанитарни преглед; према потреби узима службени узорак за потребе лабораторијске анализе на присуство штетног организма; проверава да ли фитосанитарни сертификат у рубрици „Допунска изјава” садржи податке којима се потврђује да је осетљиво биље гајено током читавог свог животног циклуса на месту производње које је регистровано и контролисано од стране надлежног органа за заштиту биља земље порекла, као и да:
1) се место производње налази у земљи за коју је познато да се у њој не појављује штетни организам, или
2) се место производње налази у подручју за које је надлежни орган за заштиту биља земље порекла утврдио да у њему није присутан штетни организам, у складу са релевантним међународним стандардима за фитосанитарне мере. Назив подручја у коме није присутан штетни организам мора бити наведен у фитосанитарном сертификату у рубрици „Место порекла”, или 
	
3) је тестирањем свих партија осетљивог биља на месту производње, пре његовог отпремања, утврђено да то биље није заражено штетним организмом, или
4) је тестирањем свих повезаних матичних биљака осетљивог биља на месту производње, пре његовог премештања, утврђено да то матично биље није заражено штетним организмом. После тестирања, а пре отпремања осетљивог биља морају се осигурати услови за раст у којима ће повезане матичне биљке и осетљиво биље остати незаражени штетним организмом.
2. Забрањује се уношење у Републику Србију осетљивог биља зараженог штетним организмом и његово даље премештање на територији Републике Србије.
3. Осетљиво биље може да се премешта на територији Републике Србије ако га прати биљни пасош и ако је током читавог свог животног циклуса или од тренутка уношења у Републику Србију, гајено на месту производње:
1) за које је познато да се у њему не појављује штетни организам, или
2) које се налази у подручју за које је надлежни орган за заштиту биља утврдио да у њему није присутан штетни организам, у складу са релевантним међународним стандардима за фитосанитарне мере, или
3) на којем је тестирањем свих партија осетљивог биља, пре његовог премештања, утврђено да оно није заражено штетним организмом, или
4) на којем је тестирањем свих повезаних матичних биљака осетљивог биља пре његовог премештања, утврђено да биље није заражено штетним организмом. После тестирања а пре премештања одређеног биља морају се осигурати услови за раст у којима ће повезане матичне биљке и осетљиво биље остати незаражени штетним организмом.
Одредба става 1. ове тачке не примењују се на мале количине осетљивог биља које се користи у некомерцијалне сврхе, под условом да нема опасности од ширења штетног организма. 
	
4. Ради откривања штетног организма на територији Републике Србије спроводи се посебни надзор над штетним организмом, у складу са годишњим Програмом мера заштите здравља биља. 
	
5. У случају сумње на појаву штетног организма, фитосанитарни инспектор или лице које обавља послове од јавног интереса узима службени узорак и шаље га на лабораторијску анализу на присуство штетног организма. До добијања резултата лабораторијског испитивања налаже се предузимање следећих мера: 
	
1) забрана премештања осетљивог биља са места где је узет узорак; 
2) спровођење превентивних хигијенских мера приликом контакта с осетљивим биљем; 
	
3) једнократно коришћење рукавица, назувака и одела, који се после употребе спаљују; 
	
4) дезинфекција опреме, прибора и алата. 
6. У случају појаве штетног организма, а ради спречавања његовог ширења, налаже се предузимање мера, и то: 
	
1) уништавање спаљивањем: 
– свих биљака на којима је потврђена зараза,
– свих биљака чији је резултат тестирања био негативан или нису биле тестиране, а пореклом су од исте партије као заражене биљке,
– свих биљака добијених размножавањем заражених биљака;
2) спровођење строгих хигијенских мера приликом уништавања биљака: 
– једнократно коришћење рукавица, назувака и одела, који се после употребе спаљују, 
	
– дезинфекција опреме, прибора и алата; 
3) друге мере. 
7. Ова наредба ступа на снагу осмог дана од дана објављивања у „Службеном гласнику Републике Србије”.
 
Број 110-00-00191/2013-09
У Београду, 3. децембрa 2013. године
Министар, 
проф. др Драган Гламочић, 
	с.р.