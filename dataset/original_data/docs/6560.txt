На основу члана 7. став 3. Закона о државној припадности и упису пловила („Службени гласник РС”, бр. 10/13 и 18/15),
Министар грађевинарства, саобраћаја и инфраструктуре доноси
ПРАВИЛНИК
о вијењу заставе и истицању обележја на бродовима и другим пловилима
"Службени гласник РС", број 86 од 21. 
				октобра 2016.
Члан 1.
Овим правилником се прописују услови и начин вијења заставе трговачке морнарице Републике Србије, услови и начин истицања накита и знакова на пловилима српске државне припадности, управни знак јавних пловила лучких капетанија, као и услови и начин истицања посебног знака власника, односно бродара брода.
Члан 2.
Застава трговачке морнарице Републике Србије (у даљем тексту: застава) вије се на бродовима који су стекли државну припадност Републике Србије (у даљем тексту: бродови) и на чамцима уписаним у домаћи уписник чамаца у пловидби ван граница Републике Србије.
Застава се, осим на бродовима који плове са једрима, истиче на крменом заставном копљу, а ако то није могуће – на заставном сошњаку, односно сошњаку. Ако брод не може да вије заставу на крменом заставном копљу, или заставном сошњаку, односно сошњаку, а има више јарбола, застава се истиче на крменом јарболу, а ако има само један јарбол, застава се истиче на том јарболу.
На броду који плови са разапетим једрима, а који нема крмено заставно копље, застава се истиче на сошњаку крменог једра, односно, ако брод има само један јарбол – на сошњаку главног једра. На броду са једрима без сошњака који има један јарбол, застава се истиче на спољњом порубнику крменог, односно главног једра. Бродови који не могу на овај начин да вију заставу, вију је на врху јарбола на начин утврђен у ставу 2. овог члана.
Застава се увек подиже тако да горњи руб заставе достиже до врха заставног копља, сошњака или јарбола, односно до висине једра која би одговарала врху сошњака.
Ако се застава вије на врху јарбола, друга застава се не вије, односно други знак се не истиче на сошњаку и крменом заставном копљу, а ако се застава вије на сошњаку, друга застава или знак се не вију, односно не истичу на крменом заставном копљу.
Члан 3.
Бродови дужине веће од 100 m вију заставу чије су димензије 2,10 х 1,40 m.
Бродови дужине мање од 100 m вију заставу чије су димензије 1,20 х 0,80 m.
Чамци вију заставу чије су димензије 0,50 х 0,30 m.
Члан 4.
Поморски бродови увек вију заставу, а нарочито у току дана (од изласка до заласка сунца), и то:
1) при уласку, изласку и за време боравка у луци, односно на сидришту;
2) на отвореном мору, када су на видику страних ратних бродова – ако ти бродови вију заставу;
3) приликом ступања у везу са другим бродовима или копном;
4) за време пловидбе рекама, каналима и језерима;
5) ако у територијалном мору, односно унутрашњим морским водама у које брод упловљава, то прописују прописи обалне државе;
6) ако примете у својој близини авион у ниском лету. У том случају подижу заставу на јарболу или на неком другом месту које се из авиона добро види.
Бродови унутрашње пловидбе и чамци вију заставу од изласка до заласка сунца.
Члан 5.
Ако се на броду налази шеф стране државе, као почасни гост председника Републике Србије или председника Владе Републике Србије, председник владе или члан владе стране државе, или специјални изасланик шефа стране државе, истаћи ће се, по одобрењу страног представника, на крменом јарболу, односно на предњем јарболу код бродова унутрашње пловидбе, државна застава односне државе, односно знак страног представника.
Ако се страни представници из става 1. овог члана превозе чамцем на брод или обратно, на крми чамца ће се истаћи застава, а на прамцу – државна застава односне стране државе или знак представника стране државе.
Члан 6.
У свечаним приликама бродови истичу мали, односно велики накит.
Мали накит састоји се у томе што се, поред заставе истакнуте на крми, истиче и:
1) на крменом јарболу – посебни знак из члана 12. овог правилника, а ако овог знака нема – застава;
2) на прамчаном јарболу – застава, а ако се накит истиче у почаст стране државе или страних држављана, на том месту се истиче застава односне државе или државе чији је држављанин лице коме се исказује почаст;
3) на прамчаном копљу – застава града, односно општине која је лука уписа, односно града, општине, округа или области чије име брод носи. 
Велики накит састоји се у томе што се уз мали накит истичу и знаци Међународног сигналног кодекса из Главе V „БЕЗБЕДНОСТ ПЛОВЉЕЊА” Међународне конвенције о заштити људског живота на мору, 1974. („Службени лист СФРЈ – Међународни уговори”, број 2/81) – у даљем тексту: Међународни сигнални кодекс.
Бродови који немају довољно јарбола и копаља за истицање накита, истичу на прописаном месту заставу, а на осталим местима знакове прописане овим чланом, ако их имају.
Члан 7.
За време пловидбе бродови истичу мали, а у лукама велики накит.
Бродови који по важећим прописима не морају да имају знаке Међународног сигналног кодекса, истичу и у лукама мали накит.
Члан 8.
Бродови истичу накит у дане државних празника Републике Србије и када то нареди лучка капетанија, а у страним водама – када то нареди дипломатско или конзуларно представништво Републике Србије.
На захтев заповедника појединих бродова, институције из става 1. овог члана могу да одобре истицање накита и у другим свечаним приликама.
Члан 9.
Застава на броду се спушта на пола копља или сошњака, односно јарбола или једра:
1) у дане жалости;
2) у случају смрти на броду – до часа сахране спуштањем умрлог у море, односно искрцавања умрлог на копно;
3) у случају превоза умрлог лица – за време трајања његовог укрцавања на брод и искрцавања са брода.
Члан 10. 
Ако страни лучки орган позове заповедника брода да истакне накит или спусти заставу на пола копља заповедник ће, ако је то могуће, тражити најкраћим путем упутство од најближег дипломатског или конзуларног представништва Републике Србије и по њему поступити.
Члан 11.
Ако домаћи бродови у луци истакну накит, односно спусте заставу на пола копља, лучка капетанија обавестиће заповеднике страних бродова који се налазе у луци о карактеру прославе или жалости и замолити их да и они поступе као и домаћи бродови.
Члан 12.
Бродови могу да вију, односно да истакну посебан знак власника, односно бродара брода.
Знак из става 1. овог члана истиче се, односно вије на великом јарболу (катарци), а ако брод нема велики јарбол, на крменом јарболу.
Члан 13.
Знаци Међународног сигналног кодекса истичу се на праћи изнад заповедничког моста, на крсту прамчаног јарбола или на другом видљивом месту.
Члан 14.
На чамцу без кабине застава се истиче на прамцу.
На чамцу са кабином застава се истиче на крменом заставном копљу или на јарболу.
Члан 15.
Јавна пловила лучких капетанија имају управни знак на обе стране прамца, као и ознаке „Лучка капетанија” и „Инспекција безбедности пловидбе”, које се исписују на обе стране кабине пловила.
Управни знак из става 1. овог члана има облик ромба, беле је боје и има плаве рубове. У средини ромба налази се број пловила, исписан црном бојом. Хоризонтална дијагонала износи 0,80 m, а вертикална дијагонала – 0,65 m. Ширина рубова ромба износи 0,10 m, а висина броја у ромбу – 0,20 m. Димензије знака могу се, зависно од величине пловила, сразмерно повећавати или смањивати.
Пловила из става 1. овог члана вију и један пламенац беле боје, облика равнокраког троугла, чије су стране дуге 1,00 m, а основица 0,50 m. Са обе стране у средини пламенца налази се знак прописан у ставу 2. овог члана.
Пловила из става 1. овог члана вију преко дана заставу, као и пламенац из става 3. овог члана, а дању и ноћу показују плаво ротационо светло.
Управни знак и пламенац дати су у Прилогу 1, који је одштампан уз овај правилник и чини његов саставни део.
Члан 16.
Даном ступања на снагу овог правилника престаје да важи Правилник о вијењу заставе трговачке морнарице Савезне Републике Југославије („Службени лист СРЈ”, број 31/98).
Члан 17.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-166/2016-06
У Београду, 12. октобра 2016. године
Министар, 
проф. др Зорана Михајловић, с.р.