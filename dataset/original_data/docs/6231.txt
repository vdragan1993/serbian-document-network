На основу члана 165. став 6. Закона о безбедности саобраћаја на путевима („Службени гласник РС”, бр. 41/09, 53/10, 101/11 и 32/13 – УС), 
Министар саобраћаја доноси
  
ПРАВИЛНИК 
о техничким средствима за успоравање саобраћаја на путу
"Службени гласник РС", број 9 од 30. јануара 
				2014.
  
Члан 1. 
Овим правилником прописују се врста, изглед, техничке карактеристике и начин постављања техничких средстава за успоравање саобраћаја на путу. 
Члан 2. 
Поједини изрази употребљени у овом правилнику имају следеће значење:
1) Вештачка избочина – „лежећи полицајац” (у даљем тексту: вештачка избочина) је техничко средство за успоравање саобраћаја конвексног профила на коловозу које ограничава брзину кретања возила;
2) Пун плато је техничко средство за успоравање саобраћаја конвексног профила на коловозу који се поставља преко целе ширине коловоза и чине га косе прилазне рампе и издигнута плоча;
3) Делимични плато је техничко средство за успоравање саобраћаја конвексног профила на коловозу, који се поставља на коловозној траци и који ограничава брзину кретања одређене врсте возила и који се не протеже преко целе ширине коловоза;
4) Ширина вештачке избочине и платоа је димензија која се поклапа са подужном осом коловоза;
5) Сужење коловоза се добија смањењем ширине саобраћајне траке;
6) Хоризонтално скретање коловоза се добија трансверзалним померањем осовине коловоза и не садржи прелом нивелете; 
7) Шуштећа трака је техничко средство на коловозу које при прелазу возила производи звучне ефекте и слабе вибрације и на тај начин упозорава возаче на потребу смањења брзине кретања возила;
8) Вибрациона трака је техничко средство на коловозу које при прелазу возила производи јаче вибрације и звучне ефекте и на тај начин упозорава возаче на потребу смањења брзине кретања возила.
Члан 3.
Под техничким средствима за успоравање саобраћаја на путу, у смислу овог правилника, подразумевају се: 
1) физичке препреке и то:
 (1) вештачка избочина,
 (2) плато,
 (3) сужење коловоза,
 (4) хоризонтално скретање коловоза;
2) шуштећа трака;
3) вибрациона трака.
Члан 4.
Вештачка избочина поставља се под правим углом у односу на осу коловоза.
Димензије вештачких избочина су:
1) висина не сме прелазити 3 cm, а ширина не сме бити мања од 60 cm, за брзине до 50 km/h;
2) висина не сме прелазити 5 cm, а ширина не сме бити мања од 90 cm, за брзине до 40 km/h;
3) висина не сме прелазити 7 cm, а ширина не сме бити мања од 120 cm, за брзине до 30 km/h.
Вештачка избочина из става 2. тач. 1) и 2) овог члана изводи се од гумених или пластичних модуларних елемената. Вештачка избочина из става 2. тачка 3) овог члана може се изводити и од асфалтне или бетонске масе. 
Вештачка избочина може бити означена по целој површини.
Члан 5.
Плато може бити пун или делимичан.
Димензије пуног платоа и делимичног платоа морају бити у складу са стандардом SRPS.U.C1.285. 
Плато се поставља под правим углом у односу на подужну осу пута појединачно или у низу. 
Плато се изводи од гуме, пластике, асфалтне или бетонске масе или комбинације наведених материјала.
Косе прилазне рампе пуног платоа и делимичног платоа морају бити означене рефлектујућим материјалима а преко пуног платоа може да се обележи пешачки прелаз.
Члан 6.
Врста, изглед, техничке карактеристике и начин постављања сужења коловоза морају бити у складу са стандардом SRPS.U.C1.283.
Члан 7.
Врста, изглед, техничке карактеристике и начин постављања хоризонталног скретања коловоза морају бити у складу са стандардом SRPS.U.C1.284.
Члан 8.
У зони физичких препрека спроводе се одговарајуће мере одводњавања. 
Техничка средства за успоравање саобраћаја на путу се фиксирају у коловозни застор ради спречавања одвајања појединачних елемената или њихових делова.
Члан 9.
Шуштеће траке могу бити профилисане, конвексне и конкавне. 
Шуштеће траке се постављају уздужно у односу на осу коловоза наношењем термопластичних материјала или гребањем коловоза.
Шуштеће профилисане траке се постављају на разделној и на ивичној линији.
Шуштеће конвексне и конкавне траке се постављају са спољне стране ивичне линије. 
Члан 10.
Вибрационе траке постављају се у пару или у сетовима преко целе ширине саобраћајне траке, на местима на којима је утицај буке на животну средину занемарљив.
Ширина вибрационе траке не сме да прелази 12 cm, а висина 15 mm.
Вибрационе траке у пару постављају се на међусобној удаљености од 1,8 m или 2,0 m. 
Вибрационе траке у сетовима се постављају у највише три сета.
Сет који се поставља први у низу у односу на правац наиласка возила састоји од пет вибрационих трака, на међусобној удаљености између трака од 45 до 60 cm у насељу, а од 60 до 80 cm ван насеља. 
Сет вибрационих трака који се поставља други у низу у односу на правац наиласка возила састоји се од шест вибрационих трака, на међусобној удаљености између трака од 30 до 45 cm у насељу, а од 45 до 60 cm ван насеља. 
Сет вибрационих трака који се поставља трећи у низу у односу на правац наиласка возила састоји се од седам вибрационих трака, на међусобној удаљености између трака од 25 до 35 cm у насељу, а од 30 до 40 cm ван насеља. 
Растојање између парова или сетова вибрационих трака зависи од дозвољене брзине и дати су у Прилогу 1– Пример постављања вибрационих трака на коловозу у пару и у сетовима од 5, 6 и 7 трака, који је одштампан уз овај правилник и чини његов саставни део.
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00149/2013-03
У Београду, 17. јануара 2014. године
Министар,
Александар Антић, с.р.
ПРИЛОГ 1. 
ПРИМЕР ПОСТАВЉАЊА ВИБРАЦИОНИХ ТРАКА НА КОЛОВОЗУ У ПАРУ И У СЕТОВИМА ОД 5, 6 И 7 ТРАКА

a1=1,8 – 2 m
Пример постављања вибрационих трака на коловозу у пару

Пример постављања вибрационих трака на коловозу у сетовима




Брзина (km/h)


30


40


50


60


70


80




a (m)


8


11


14


17


19


22




„а” – размак између парова вибрационих трака и сетова вибрационих трака