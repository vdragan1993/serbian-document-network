Редакцијски пречишћен текст
 
На основу члана 121. став 4. Закона о безбедности саобраћаја на путевима („Службени гласник РС”, бр. 41/09, 53/10, 101/11 и 32/13 – УС), а на предлог Агенције за безбедност саобраћаја,
Министар унутрашњих послова доноси
 
ПРАВИЛНИК
о обуци, начину спровођења испита и вођењу евиденција за возача туристичког воза

"Службени гласник РС", број 66 од 
				26. јула 2013, 71 од 9. августа 2013. - исправка
Члан 1.
Овим правилником прописују се програм обуке кандидата за возача туристичког воза, начин спровођења обуке и испита и начин вођења евиденција за возача туристичког воза. 
Члан 2.
Обука кандидата за возача туристичког воза (у даљем тексту: обука) састоји из теоријске и практичне обуке и спроводи се у складу са Програмом обуке за возача туристичког воза (Прилог), који је одштампан уз овај правилник и чини његов саставни део.
Кандидат за возача туристичког воза (у даљем тексту: кандидат), Агенцији за безбедност саобраћаја (у даљем тексту: Агенција), подноси Пријаву за похађање обуке за возача туристичког воза (Образац 1.), који је одштампан уз овај правилник и чини његов саставни део.
Уз пријаву за похађање обуке за возача туристичког воза кандидат прилаже:
1) фотокопију личне карте;
2) фотокопију возачке дозволе;
3) доказ да му није изречена мера забране управљања моторним возилом;
4) фотокопију лекарског уверења о здравственој способности возача моторних возила друге групе у смислу Правилника о ближим здравственим условима које морају да испуњавају возачи одређених категорија моторних возила („Службени гласник РС”, број 83/11), које није старије од шест месеци и оригинал на увид;
5) доказ о уплати трошкова за организовање обуке за возача туристичког воза, по важећој тарифи.
Члан 3.
Програм обуке за возача туристичког воза састоји се из теоријске и практичне обуке.
Теоријска обука обухвата следеће области и то:
1) Прописи о безбедности саобраћаја на путевима и превозу у друмском саобраћају – 2 часа;
2) Безбедност друмског саобраћаја – 2 часа;
3) Експлоатационо-техничке карактеристике туристичког воза – 1 час;
4) Специјалистичка теорија управљања туристичким возом – 1 час.
Практична обука мора обухватити 6 часова.
У зависности од потреба кандидата, могуће је организовати додатни број часова, максимално до 50% од прописаног броја часова из ст. 2. и 3. овог члана.
Делови садржаја теоријске обуке могу се изводити у учионици или на траси коју је одредио надлежни орган јединице локалне самоуправе, а програм практичне обуке кандидата обухвата вежбе и управљање туристичким возом на траси коју је одредио надлежни орган јединице локалне самоуправе.
Члан 4.
Извођење садржаја теоријске обуке може обављати лице које:
1) има завршене најмање основне академске студије у трајању од четири године, односно специјалистичке струковне студије саобраћајне струке (смер друмски) или машинске струке (смер моторна возила);
2) поседује возачку дозволу за управљање возилима најмање B категорије;
3) у последње четири године није правноснажно осуђивано за кривична дела: тешка дела против безбедности јавног саобраћаја, из групе против живота и тела, против службене дужности, као и да се против њега не води истрага за ова кривична дела, односно није подигнута оптужница за та кривична дела.
Извођење садржаја практичне обуке може обављати лице које:
1) има завршене најмање основне академске студије, које трају три године, односно основне струковне студије, које трају три године, и чијим се завршетком стиче 180 ЕСПБ бодова саобраћајне струке (смер друмски) или машинске струке (смер моторна возила);
2) поседује возачку дозволу за управљање возилима B категорије, најмање десет година;
3) поседује радно искуство на пословима оспособљавања кандидата за возаче возила B категорије од најмање пет година и поседовање дозволе (лиценце) за инструктора вожње BE категорије; 
4) у последње четири године није правноснажно осуђивано за кривична дела: тешка дела против безбедности јавног саобраћаја, из групе против живота и тела, против службене дужности, као и да се против њега не води истрага за ова кривична дела, односно није подигнута оптужница за ова кривична дела.
Члан 5.
Час теоријске, односно практичне обуке траје 45 минута, а одмор између часова најмање 10 минута.
У току једног дана, кандидат може имати највише три часа теоријске обуке и три часа практичне обуке.
Члан 6.
Након завршене обуке, кандидату ће се издати Потврда о завршеној обуци за возача туристичког воза (Образац 2.), који је одштампан уз овај правилник и чини његов саставни део.
Члан 7.
Агенција у складу са одредбама Закона о безбедности саобраћаја на путевима (у даљем тексту: Закон) може ангажовати правно лице које мора бити материјално и стручно оспособљено да организује и врши обуку кандидата за возача туристичког воза, као и да поседује кадровске, просторне, организационе, материјално – техничке и друге услове за квалитетно обављање те обуке.
Правно лице из става 1. овог члана мора имати:
1) најмање једно запослено лице са пуним радним временом које испуњава услове прописане за предавача теоријске обуке и најмање четири запослена лица са пуним радним временом која испуњавају услове за инструктора;
2) најмање једну учионицу у власништву или у закупу, опремљену училима, средствима и опремом намењеним за теоријску обуку, уређени полигон;
3) сагласност за трасу коју је одредио надлежни орган јединице локалне самоуправе на којој се изводи практична обука кандидата у саобраћају;
4) најмање један туристички воз у власништву или уговор о закупу истог.
Правно лице из става 1. овог члана на основу Програма обуке израђује План реализације обуке који се доставља на сагласност Агенцији.
Члан 8.
Испит за возача туристичког воза састоји се из теоријског и практичног испита.
Кандидат Агенцији подноси Пријаву за полагање испита за возача туристичког воза (Образац 3.), који је одштампан уз овај правилник и чини његов саставни део, најкасније 15 дана пре полагања испита, односно почетка испитног рока.
О дану, времену и месту одржавања испита Агенција обавештава кандидата, најкасније осам дана пре одржавања испита.
Обавештење о резултату постигнутом на испиту за возача туристичког воза Агенција ће доставити кандидату, најкасније осам дана од дана одржавања испита, на адресу из пријаве.
Члан 9.
Уз пријаву за полагање испита прилаже се:
1) потврда о завршеној обуци; 
2) доказ о уплати трошкова за полагање испита, по важећој тарифи.
Члан 10.
Теоријски испит садржи питања из области садржаних у члану 3. став 2. овог правилника.
Теоријски испит траје 60 минута.
Практични испит обухвата проверу способности и вештине кандидата да правилно и безбедно управља туристичким возом у трајању од најмање 35 минута. 
Члан 11. 
Испит за возача туристичког воза полаже се пред комисијом коју у ту сврху образује Агенција.
Комисија се састоји од председника, испитивача за теоријски и испитивача за практични испит.
Председник комисије из претходног става, мора испуњавати следеће услове, и то: 
1) да има завршене најмање основне академске студије у трајању од четири године, односно специјалистичке струковне студије саобраћајне струке (смер друмски);
2) да има најмање пет година радног искуства у области безбедности саобраћаја на путевима;
3) да има више од десет година возачку дозволу за возила најмање B категорије;
4) да у последње четири године није правноснажно осуђиван за кривична дела: тешка дела против безбедности јавног саобраћаја, из групе против живота и тела, против службене дужности као и да се против њих не води истрага за ова кривична дела, односно није подигнута оптужница за ова кривична дела.
Председник комисије учествује у раду комисије и одлучује о исходу испита у случају супротних мишљења испитивача.
Један од испитивача на испиту мора бити лице које има завршене најмање основне академске студије у трајању од четири године саобраћајне струке – друмског смера и које има најмање три године возачку дозволу за управљање моторним возилом најмање B категорије, а други испитивач на испиту мора бити лице које се пословима оспособљавања кандидата за возача, најмање B категорије, бави пет или више година и поседује дозволу (лиценцу) за инструктора вожње BE категорије.
За време спровођења практичног испита на испиту је поред комисије присутан само кандидат који полаже испит.
Члан 12. 
Теоријски испит полаже се путем тестова, писмено или на рачунару.
Тестове за полагање испита припрема Агенција.
Кандидат је „положио” теоријски испит ако је освојио најмање 80% од укупног броја предвиђених поена.
Ако се кандидат на испиту служи недозвољеним средствима (коришћење уџбеника, белешки, преписивањем, употребом недопуштених техничких средстава и сл.), комисија за полагање испита удаљиће кандидата са испита.
Практичном испиту може приступити кандидат који је претходно положио теоријски испит. 
Кандидат је на практичном испиту добио оцену „задовољио” ако је био успешан у свим садржајима за које је вршено вредновање.
Члан 13. 
О полагању испита за возача туристичког воза води се Записник о полагању испита за возача туристичког воза (Образац 4.), који је одштампан уз овај правилник и чини његов саставни део.
Записник из претходног става чува се трајно.
Члан 14. 
Кандидат је положио испит за возача туристичког воза ако је на теоријском испиту добио оцену „положио” и на практичном испиту добио оцену „задовољио”.
Кандидату који положи испит за возача туристичког воза Агенција издаје Уверење о положеном испиту за возача туристичког воза (Образац 5.), који је одштампан уз овај правилник и чини његов саставни део. 
Члан 15.
О полагању испита за возача туристичког воза, издатим уверењима и издатим дозволама за возача туристичког воза Агенција води евиденције које се састоје од Регистра возача туристичког воза, у електронском облику и досије возача туристичког воза.
Примљени захтеви за издавање, односно продужење важности, односно замену дозволе за управљање туристичким возом и подаци о издатим дозволама за управљање туристичким возом евидентирају се у Регистру возача туристичког воза који води Агенција.
Досије возача туристичког воза чине захтеви за издавање, односно продужење важности, односно замену дозволе за управљање туристичким возом и уз њих приложени докази. 
Регистар возача туристичког воза, у електронском облику, садржи најмање: редни број, ЈМБГ возача туристичког воза, име (име једног родитеља) презиме и пребивалиште возача туристичког воза, датум и место рођења возача туристичког воза, податке о првом издавању дозволе за управљање туристичким возом (број и датум издавања потврде о завршеној обуци, датум и место полагања испита, број и датум издавања уверења о положеном испиту, број, категорије и рок важења возачке дозволе, број/серијски број дозволе за управљање туристичким возом и датум издавања), податке о продужењу важности дозволе за управљање туристичким возом (редни број, датум подношења захтева, датум продужења важности, серијски број дозволе за управљање туристичким возом и број возачке дозволе), податке о замени дозволе за управљање туристичким возом (редни број, датум подношења захтева, разлог замене, датум замене, серијски број дозволе за управљање туристичким возом, рок важења и напомена) и рубрику за напомену. 
Правно лице које спроводи обуку кандидата дужно је да води Регистар кандидата за возача туристичког воза и издатих потврда о завршеној обуци који садржи најмање: редни број, име (име једног родитеља) презиме кандидата и ЈМБГ, датум и место рођења кандидата, адреса и место становања, податке о обуци (датум одржавања обуке, назив области из програма обуке и фонд часова и име и презиме извођача обуке), датум и место издавања потврде о завршеној обуци, потпис кандидата и рубрику за напомену. 
Регистри из ст. 1. и 5. овог члана чувају се трајно.
Члан 16.
Овај правилник ступа на снагу осмог дана од дана објављивања у „Службеном гласнику Републике Србије.” 
 
Број 01-1961/13-6
У Београду, 22. јула 2013.
Министар
унутрашњих послова,
Ивица Дачић, с.р.
 
Прилози
 
Прилог -
				
ПРОГРАМ ОБУКЕ ЗА ВОЗАЧА ТУРИСТИЧКОГ ВОЗА
Образац 1 -
				
Пријава за похађање обуке за возача 
				туристичког воза
Образац 2 -
				
Потврда о завршеној обуци за возача 
				туристичког воза
Образац 3 -
				
Пријава за полагање испита за возача 
				туристичког воза
Образац 4 -
				
Записник о полагању испита за возача 
				туристичког воза
Образац 5 -
				
Уверење о положеном испиту за возача 
				туристичког воза