На основу члана 13. став 2. Закона о приватном обезбеђењу („Службени гласник РС”, број 104/13),
Министар унутрашњих послова доноси
 
ПРАВИЛНИК
о програмима и начину спровођења обуке за вршење послова приватног обезбеђења
"Службени 
				гласник РС", број 117 од 29. октобра 2014.
 
Члан 1.
Овим правилником прописују се програми и начин спровођења стручне обуке службеника обезбеђења – за вршење послова приватног обезбеђења (у даљем тексту: стручна обука).
Члан 2.
Стручна обука спроводи се кроз:
1) Програм стручне обуке за вршење послова процене ризика у заштити лица, имовине и пословања;
2) Програм стручне обуке за вршење послова физичко-техничке заштите лица и имовине и одржавања реда на спортским приредбама, јавним скуповима и другим местима окупљања грађана;
3) Програм стручне обуке за вршење послова планирања, пројектовања и надзора над извођењем система техничке заштите;
4) Програм стручне обуке за вршење послова монтаже, пуштања у рад, одржавања система техничке заштите и обуке корисника.
Програми стручних обука из става 1. овог члана састоје се од више тема подељених по јединицама – часовима обуке, који полазнику омогућавају стицање специфичних знања и вештина неопходних за вршење одговарајуће врсте послова приватног обезбеђења.
Програми стручних обука из става 1. овог члана (Прилог 1 – 4.) одштампани су у прилогу овог правилника и чине његов саставни део.
Члан 3.
Стручна обука планира се и организује према захтевима правних лица и предузетника, односно физичких лица који обављају делатност приватног обезбеђења, уз које се прилажу докази о испуњавању услова за похађање обуке.
Стручна обука спроводи се путем предавања, вежби, курсева, радионица и других облика учења и образовања по утврђеним програмима, а изводи се теоретски, практичним радом, консултативно – инструктивним радом и на други примерен начин и према плановима и у терминима које утврђују извођачи обуке.
Стручна обука службеника обезбеђења спроводи се на начин да час обуке траје 45 минута, а број часова обуке не сме бити већи од шест часова на дан. 
Часови могу бити повезани у двочас, са одмором између двочаса од најмање 10 минута. 
Кандидати који имају уверење о положеном стручном испиту за заштиту од пожара, не морају похађати део обуке из програма обуке и из теме који се односе на заштиту од пожара (Прилог 2., Тема 7).
Члан 4.
На крају стручне обуке полаже се писани завршни испитни тест.
Присутност полазника на обуци мора бити 100% укупног фонда часова како би могао да приступи полагању испита из става 1. овог члана. У случају спречености полазника да у одређеном термину присуствује наставном часу, извођач обуке дужан је да полазнику омогући похађање наставног часа из предметне наставне јединице у неком другом одговарајућем термину.
На полагању завршног испитног теста група полазника распоређује се у одговарајућој просторији на довољном растојању за несметан самостални рад. 
Сваки полазник попуњава тест од 25 питања из програма стручне обуке са понуђеним одговорима. Тест се попуњава заокруживањем једног или више од укупно два или више понуђених одговора на свако питање. У понуђеним одговорима може да буде и више од једног, а највише три тачна одговора. 
Завршни испитни тест траје најдуже 60 минута.
Да би положио завршни испитни тест полазник мора одговорити тачно на најмање 18 питања, односно остварити најмање 18 бодова.
Члан 5.
Оцене на завршном испитном тесту јесу:
1) „положио” – оцена коју добија полазник који на тесту оствари 18–20 бодова;
2) „квалитетан” – оцена коју добија полазник који на тесту оствари 21–23 бодова;
3) „истиче се” – оцена коју добија полазник који на тесту оствари 24–25 бодова.
Члан 6.
Након успешно завршене обуке Министарство унутрашњих послова (Министарство), овлашћено правно или физичко лице које је спровело обуку полазнику издаје Потврду о обучености (Прилог 5., који је одштампан у прилогу овог правилника и чини његов саставни део).
Полазник који обуку не заврши успешно, има право да по истеку рока не краћег од седам дана, поново приступи завршном испитном тесту.
Полазник који ни у трећем покушају не положи завршни испитни тест, мора се поново подвргнути стручној обуци.
Члан 7.
Правно лице и предузетник који обављају делатност приватног обезбеђења обезбеђује да се за све службенике обезбеђења спроведе кондициона обука, и то кроз:
1) проверу обучености за примену физичке снаге, за службенике обезбеђења који у вршењу послова користе средства принуде, која се спроводи по одговарајућем програму – теми Обука у примени физичке снаге – самоодбрана;
2) проверу обучености водича и дресираних паса, за службенике обезбеђења који у вршењу послова користе дресиране псе, која се спроводи у складу са прописима у кинологији;
3) вежбовно гађање, за службенике обезбеђења који раде на пословима обезбеђења са оружјем, која се спроводи сагласно прописима којима се уређује оружје и муниција. 
Члан 8.
Упознавање службеника обезбеђења са новим технологијама у заштити лица, имовине и пословања или са појавним случајевима и облицима угрожавања лица и имовине и пословања, који су повезани са програмима стручних обука утврђених овим правилником, може се вршити и по посебном захтеву правног лица и предузетника који обављају делатност приватног обезбеђења уз спровођење појединих и одговарајућих делова тих програма. 
Члан 9.
Министарство, односно овлашћена правна и физичка лица за обуку службеника обезбеђења са полазницима закључују писани уговор о спровођењу обуке.
Ако је наручилац стручне обуке правно лице или предузетник, може се закључити један писани уговор о спровођењу обуке за све полазнике, чији је саставни део списак са именима свих полазника, са траженим врстама стручне обуке за сваког полазника.
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 01-6124/14-4
У Београду, 23. октобра 2014. године
Министар,
др Небојша Стефановић, с.р.
 

				ПРИЛОЗИ
 

Прилог 1. -
				Програм стручне 
				обуке за процену ризика у заштити лица, имовине и пословања

Прилог 2. - 


				Програм 
				стручне обуке за вршење послова физичко-техничке заштите лица и 
				имовине и одржавања реда на спортским приредбама, јавним 
				скуповима и другим местима окупљања грађана

Прилог 3. - 


				Програм 
				стручне обуке за планирање, пројектовање и надзор над извођењем 
				система техничке заштите

Прилог 4. -
				Програм стручне 
				обуке за монтажу и одржавање система техничке заштите

Прилог 5. - 
Потврда о 
				обучености