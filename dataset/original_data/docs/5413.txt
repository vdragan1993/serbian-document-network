На основу члана 23. став 2. Закона о контроли државне помоћи („Службени гласник РС”, број 51/09), 
Министар финансија доноси
 
ПРАВИЛНИК 
о методологији израде годишњег извештаја о додељеној државној помоћи

„Службени гласник РС", брoj 3 од 24. јануара 2011.
 
Члан 1.
Овим правилником прописују се: методологија израде годишњег извештаја о додељеној државној помоћи (у даљем тексту: годишњи извештај), рок у коме даваоци државне помоћи достављају министарству надлежном за послове финансија (у даљем тексту: министарство) податке о додељеној државној помоћи и рок у коме Комисија за контролу државне помоћи (у даљем тексту: Комисија) доставља годишњи извештај Влади. 
Члан 2.
Годишњи извештај садржи:
1) износе додељених државних помоћи по категоријама/врстама и инструментима,
2) упоредне податке за две године које претходе извештајној години,
3) анализу прикупљених података о додељеној државној помоћи,
4) извештај о раду Комисије. 
Члан 3.
Давалац државне помоћи дужан је да прописане податке за израду годишњег извештаја достави министарству до 31. марта текуће године за претходну годину, у писаном и електронском облику, у форми Табеле додељене државне помоћи, која са Упутством за попуњавање Табеле додељене државне помоћи, представља саставни део овог правилника (Прилог I) и преузима се на интернет страници министарства.
Изузетно од става 1. овог члана, министарство надлежно за послове: пољопривреде, рибарства и шумарства доставља само податке о укупно додељеним износима државне помоћи.
Комисија доставља Влади годишњи извештај до 30. јуна текуће године за претходну годину. 
Члан 4.
За потребу израде годишњег извештаја, државна помоћ разврстава се, зависно од циља и износа додељене државне помоћи, према следећим категоријама/врстама:
1) Регионална државна помоћ:
1.1. Регионална инвестициона државна помоћ,
1.2. Регионална државна помоћ новооснованим малим привредним субјектима,
1.3. Регионална државна помоћ за оперативно пословање,
2) Хоризонтална државна помоћ:
2.1. Државна помоћ за мале и средње привредне субјекте,
2.2. Државна помоћ за санацију и за реструктурисање привредног субјекта у тешкоћама,
2.3. Државна помоћ за запошљавање:
2.3.1. Државна помоћ за запошљавање лица која се теже запошљавају,
2.3.2. Државна помоћ за запошљавање лица са инвалидитетом,
2.3.3. Државна помоћ за накнаду додатних трошкова запошљавања лица са инвалидитетом,
2.4. Државна помоћ за заштиту животне средине:
2.4.1. Државна помоћ за достизање виших стандарда од важећих у Републици Србији или за повећање нивоа заштите животне средине у одсуству стандарда,
2.4.2. Државна помоћ за рано усклађивање са новим стандардима,
2.4.3. Државна помоћ за постизање уштеде енергије,
2.4.4. Државна помоћ за производњу енергије из обновљивих извора,
2.4.5. Државна помоћ за постројења за комбиновану производњу електричне енергије и топлотне енергије (когенерација),
2.4.6. Државна помоћ за даљинско грејање,
2.4.7. Државна помоћ за управљање отпадом,
2.4.8. Државна помоћ за санацију контаминираних локација,
2.4.9. Државна помоћ за измештање привредних субјеката,
2.4.10. Државна помоћ за израду студија заштите животне средине,
2.5. Државна помоћ за истраживање, развој и иновације:
2.5.1. Државна помоћ за истраживање и развој,
2.5.2. Државна помоћ за израду студија о техничкој изводљивости,
2.5.3. Државна помоћ малим и средњим привредни субјектима за стицање права индустријске својине,
2.5.4. Државна помоћ за мале иновативне привредне субјекте,
2.5.5. Државна помоћ за иновације процеса и организације пословања,
2.5.6. Државна помоћ малим и средњим привредним субјектима за услуге саветовања и подстицања иновација,
2.5.7. Државна помоћ за унајмљивање висококвалификованог особља,
2.5.8. Државна помоћ за иновативне кластере,
2.6. Државна помоћ за усавршавање, 
2.7. Државна помоћ у облику ризичног капитала,
2.8. Државна помоћ у области културе,
3) Секторска државна помоћ:
3.1. Државна помоћ у сектору производње челика,
3.2. Државна помоћ у сектору вађења угља,
3.3. Државна помоћ у сектору саобраћаја:
3.3.1. Државна помоћ за комбиновани транспорт терета,
3.3.2. Државна помоћ за саобраћај у унутрашњој пловидби,
3.3.3. Државна помоћ за ваздушни саобраћај,
4) Државна помоћ мале вредности (de minimis државна помоћ). 
Члан 5.
За категорије/врсте државне помоћи из члана 5. овог правилника, инструменти доделе државне помоћи су:
1) Субвенције, 
2) Субвенционисање камата,
3) Кредити под повољнијим условима,
4) Порески подстицаји:
4.1. Пореске олакшице,
4.2. Порески кредит,
4.3. Отпис пореза,
4.4. Ослобађање од плаћања пореза,
4.5. Други порески подстицаји,
5) Смањење доприноса за обавезно социјално осигурање,
6) Капитална улагања / Улагање у ризични капитал,
7) Отпис дуга,
8) Гаранције (укључујући и податке о кредиту или другим финансијским трансакцијама које су обухваћене гаранцијама, податке о осигурању и исплати премија),
9) Краткорочно осигурање извозних кредита,
10) Продаја непокретне имовине у јавној својини,
11) Други инструменти доделе државне помоћи. 
Члан 6.
Овај правилник ступа на снагу осмог дана од дана објављивања у „Службеном гласнику РС”.
 
Број 110-00-00621/2010-26
У Београду, 17. јануара 2010. године
Министар,
др Диана Драгутиновић, с.р.
 
 
 

 
 
 
Упутствоза попуњавање Табеле додељене државне помоћи
 
У поједине рубрике Табеле додељене државне помоћи уписује се:
1) у рубрику 1 (Давалац државне помоћи) – Република Србија, аутономна покрајина и јединица локалне самоуправе, преко надлежних органа, и свако правно лице које управља и/или располаже јавним средствима и додељује државну помоћ у било ком облику;
2) у рубрику 2 (Матични број даваоца државне помоћи) – матични број додељен од стране Републичког завода за статистику;
3) у рубрику 3 (Корисник државне помоћи) – свако правно и физичко лице, које у обављању делатности производње и/или промета робе и/или пружања услуга на тржишту, користи државну помоћ у било ком облику;
4) у рубрику 4 (Матични број корисника државне помоћи) – матични број додељен од стране Републичког завода за статистику;
5) у рубрику 5 (Сектор/делатност корисника државне помоћи) – троцифрена ознака делатности (до нивоа гране) према Закону о Класификацији делатности („Службени гласник РС”, број 104/2009) и Уредби о класификацији делатности („Службени гласник РС”, број 54/2010); 
6) у рубрику 6 (Број одлуке Комисије за контролу државне помоћи) – број под којим је Комисија за контролу државне помоћи донела одлуку о дозвољености државне помоћи;
7) у рубрику 7 (Назив мере државне помоћи) – основни пропис који представља непосредни основ за доделу државне помоћи (закон, уредба, правилник, програм, одлука и др.);
8) у рубрику 8 (Правни основ за доношење мере државне помоћи) – прописи на основу којих се доноси пропис који представља непосредни основ за доделу државне помоћи;
9) у рубрику 9 (Категорија/врста државне помоћи) – класификација државне помоћи сходно члану 5. Правилника о методологији израде годишњег извештаја о додељеној државној помоћи;
10) у рубрику 10 (Износ државне помоћи) – додељени износ државне помоћи;
11) у рубрику 11 (Инструмент доделе државне помоћи) – инструмент доделе државне помоћи према члану 6. Правилника о методологији израде годишњег извештаја о додељеној државној помоћи;
12) у рубрику 12 (Извор финансирања државне помоћи) – ниво са којег се додељује државна помоћ (република, аутономна покрајина, јединица локалне самоуправе или други извори финансирања);
13) у рубрику 13 (Трајање државне помоћи – временски период трајања државне помоћи.