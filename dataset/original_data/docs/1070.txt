На
основу члана 91. тачка 1. Закона о производњи наоружања и војне опреме
(„Службени лист СФРЈ“, бр. 30/79), савезни секретар за народну одбрану
прописује
 
 
ПРАВИЛНИК



о документацији која се подноси уз предлог за оснивање радне организације за 
производњу наоружања и војне опреме и о поступку за издавање сагласности за њено 
оснивање
„Службени
лист СФРЈ”, број 53 од 26. септембра 1980.
 
 
Члан
1.
Документацију која
се подноси уз предлог за оснивање радне организације за производњу наоружања и
војне опреме чине:
1) елаборат о
друштвеној и економској оправданости оснивања радне организације;
2) посебни докази о
обезбеђивању основних услова производње и вршења услуга;
3) одговарајуће
одлуке органа управљања – оснивача;
4) мишљење надлежног
органа друштвено-политичке заједнице о друштвеној и економској оправданости и о
постојању посебног интереса општенародне одбране за оснивање радне
организације.
Предлог и
документацију из става 1. овог члана Савезном секретаријату за народну одбрану
подноси организација удруженог рада из члана 8. Закона о производњи наоружања и
војне опреме која намерава да оснује радну организацију за производњу наоружања
и војне опреме.
 
Члан
2.
Елаборат о
друштвеној и економској оправданости оснивања радне организације за производњу
наоружања и војне опреме садржи:
1) прорачун
рентабилитета пословања, са плановима развоја изградње и опремања оружаних
снага СФРЈ средствима која производи;
2) податке о:
средствима потребним за оснивање; почетку производње; техничкој опремљености
капацитета за производњу наоружања и војне опреме и могућностима
преоријентације капацитета за другу делатност; снабдевености енергијом,
сировинама и репродукционим материјалом; решеним имовинско-правним односима;
квалификационој структури кадрова; условима за рад и живот радника; мерама
безбедности и самозаштите, као и мерама заштите на раду и друге податке.
 
Члан
3.
Уз елаборат о
друштвеној и економској оправданости оснивач доставља и посебне доказе о
обезбеђењу основних услова производње и вршења услуга, као што су: енергија,
основне сировине, репродукциони материјал, полупроизводи и др. и доказе о
обезбеђењу финансијских средстава за оснивање и почетак рада, уз навођење
извора финансирања и имена лица која ће бити привремени пословодни орган радне
организације.
Оснивач уз елаборат
доставља и мишљење и одлуке органа управљања оснивача, сагласно савезном
закону, као и мишљења надлежних органа друштвено-политичких заједница о
друштвеној оправданости и постојању посебног друштвеног интереса општенародне
одбране за оснивање радне организације.
 
Члан
4.
Елаборат о
друштвеној и економској оправданости оснивања радне организације за производњу
наоружања и војне опреме израђује оснивач.
Израду елабората
оснивач може поверити другој организацији удруженог рада или другој
специјализованој организацији, уз претходну сагласност Савезног секретаријата
за народну одбрану.
 
Члан
5.
Пре усвајања
елабората о друштвеној и економској оправданости, односно пре доношења акта о
оснивању радне организације за производњу наоружања и војне опреме, оснивач
мора прибавити сагласност Савезног секретаријата за народну одбрану.
Савезни секретаријат
за народну одбрану по добијању предлога и документације из члана 1. овог
правилника, утврђује да ли је документација потпуна и консултује се са
надлежним органима друштвено-политичких заједница, па на основу свега тога цени
друштвену и економску оправданост оснивања радне организације, као и то да ли
су испуњени услови предвиђени одредбом члана 10. став 1. Закона о производњи
наоружања и војне опреме.
 
Члан
6.
Рок и поступак
предвиђени савезним законом за давање сагласности за статусне промене и промену
делатности организација удруженог рада које производе наоружање и војну опрему,
примењиваће се и за давање сагласности за оснивање радне организације која
производи наоружање и војну опрему.
 
Члан
7.
Овај правилник ступа
на снагу осмог дана од дана објављивања у „Службеном листу СФРЈ”.
 
РВП бр. 25
6. септембра 1980.
године
Београд

Савезни секретар за

народну одбрану
генерал армије,

Никола Љубичић, с.
р.