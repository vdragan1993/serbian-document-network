На основу члана 58. став 2. Закона о лековима и медицинским средствима (,,Службени гласник РС”, бр. 30/10 и 107/12),
Министар здравља доноси
 
ПРАВИЛНИК
о обрасцу извештаја о ценама лекова за употребу у хуманој медицини чији је режим издавања без рецепта

	"Службени гласник РС", број 102 од 22. новембра 2013.
 
Члан 1.
Овим правилником прописује се образац извештаја којим се достављају подаци о ценама лекова за употребу у хуманој медицини чији је режим издавања без рецепта (у даљем тексту: Образац извештаја).
Члан 2. 
Носилац дозволе за лек, у складу са законом којим се уређују лекови и медицинска средства, формира цене лекова за употребу у хуманој медицини чији је режим издавања без рецепта и дужан је да министарству надлежном за послове здравља доставља податке о ценама тих лекова најмање једном у току календарске године, најкасније до 1. марта за претходну годину, на Обрасцу извештаја који је дат у прилогу овог правилника и чини његов саставни део.
Образац извештаја доставља се након сваке измене цене лека за употребу у хуманој медицини чији је режим издавања без рецепта. 
	
Члан 3.
Образац извештаја садржи:
1) податке о носиоцу дозволе за стављање лека у промет, и то: назив, адресу, контакт телефон и имејл;
2) податке о леку, и то: име лека, интернационално незаштићено име лека (ИНН), фармацеутски облик, јачину, паковање, анатомско терапијско хемијску класификациону шифру (АТЦ), назив произвођача и цену лека на велико;
3) потпис овлашћеног лица.
Члан 4.
Овај правилник ступа на снагу осмог дана од дана објављивања у ,,Службеном гласнику Републике Србије”.
 
Број 110-00-314/2103-06
У Београду, 19. новембра 2013. године
Министар,
проф. др Славица Ђукић Дејановић, 
	с.р.