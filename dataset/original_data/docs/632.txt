На
основу члана 16. Закона о заштити права и слобода националних мањина („Службени
лист СРЈ”, бр. 11/02 и 57/02) и члана 2. тачка 1. Уредбе о образовању Савета Републике
Србије за националне мањине („Службени гласник РС”, бр. 104/04 и 117/05),
Савет
Републике Србије за националне мањине доноси
 
 
ОДЛУКУ
о потврђивању националних
симбола и празника бошњачке националне мањине у Републици Србији
„Службени гласник РС”, број 23 од 17. марта
2006.
 
 
1.
Потврђује се предлог Националног савета бошњачке националне мањине у Србији и Црној
Гори и за национални симбол бошњачке националне мањине одређује се грб облика европског
штита који је подељен белом лентом која иде дијагонално из горњег левог угла ка
десној страни и у коме су на левој дијагоналној половини на плавој подлози три љиљана
златно жуте боје, једнаке величине равномерно распоређени испод доњег руба ленте
и на десној дијагоналној половини су три бела полумесеца отворена према десној страни
на зеленој подлози, распоређени у облику једнакостраничног троугла.
 
2.
Потврђује се предлог Националног савета бошњачке националне мањине у Србији и Црној
Гори и за национални симбол бошњачке националне мањине одређује се застава беле
боје у чијем је центру грб бошњачке националне мањине описан у тачки 1. ове одлуке.

 
3.
Потврђује се предлог Националног савета бошњачке националне мањине у Србији и Црној
Гори и за празнике бошњачке националне мањине одређују се: 11. мај, Дан бошњачке
националне заставе; први дан Рамазанског бајрама; први дан Курбанског бајрама;
20. новембар, Дан ЗАВНОС-а.
 
4.
Симболи бошњачке националне мањине могу се, уз државне симболе Републике Србије
и Србије и Црне Горе, службено истицати на зградама и у просторијама локалних органа
и организација са јавним овлашћењима током државних празника и празника бошњачке
националне мањине, у складу са законом.
 
5.
Ова одлука ступа на снагу осмог дана од дана објављивања у „Службеном гласнику Републике
Србије”.
  
Број 017-00-2/2006-01
У Београду, 23. децембра 2005. године
Савет Републике Србије за националне мањине
Председник,
Војислав Коштуница, с.р.