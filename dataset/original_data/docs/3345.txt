Сокој – Организација музичких аутора Србије, из Београда, Мишарска 12–14 (у даљем тексту: Сокој), кога заступа г. Срђан Хофман, председник Управног одбора, и
АНЕМ – Асоцијација независних електронских медија, из Београда, Таковска 9/16 (у даљем тексту: АНЕМ), коју заступа г. Милорад Тадић, председник, закључују у Београду, 14. марта 2014. године
 
ПРОТОКОЛ
о сарадњи
"Службени 
				гласник РС", број 37 од 2. априла 2014.
 
I
(1) Сокој и АНЕМ констатују да је, на основу Мишљења Комисије за ауторско и сродна права бр. 4797/11/1 од 5. децембра 2011. године, Сокој донео Тарифу накнада које наплаћује Сокој по основу емитовања музичких дела на радио и телевизијским станицама (у даљем тексту: Тарифа), а која је ступила на снагу дана 31. децембра 2011. године, након објављивања у „Службеном гласнику РС”, број 98/11.
(2) Сокој и АНЕМ констатују да су 3. септембра 2012. године закључили Протокол о сарадњи („Службени гласник РС”, број 92/12, од 28. септембра 2012. године), а да су 4. фебруара 2013. године закључили Протокол о сарадњи („Службени гласник РС”, број 13/13, од 8. фебруара 2013. године), којим протоколима су утврдили попусте на износе минималне накнаде одређене Тарифом за периоде од 1. марта до 31. децембра 2012. године, односно од 1. јануара до 31. децембра 2013. године, околности под којима се попусти могу остваривати, те услове за исплату утужене и неутужене дуговане накнаде.
(3) Сокој и АНЕМ констатују да је након истека периода на који се примењивао Протокол о сарадњи за 2013. годину цитиран у претходном ставу, Сокој позвао удружења емитера (радио и телевизијских станица) у Републици Србији, да доставе доказе на основу којих би се утврдила репрезентативност удружења корисника у смислу одредбе члана 174. став 1. Закона о ауторском и сродним правима, те да је на основу пристигле документације репрезентативност АНЕМ-а неспорно утврђена.
(4) Будући да су Сокој и АНЕМ сагласни да се нису стекли услови за oбjaвљивање јавног пoзивa којим се иницирају прeгoвoри o новој тaрифи, а из разлога што не постоје услови да се такви преговори успешно окончају у року предвиђеном чланом 176. став 1. Закона о ауторском и сродним правима („Службени гласник РС”, бр. 104/09, 99/11 и 119/12), Сокој и АНЕМ овим протоколом утврђују попусте на износе минималне накнаде одређене Тарифом у периоду од 1. јануара 2014. године до постизања споразума о новој тарифи, околности под којима се попусти могу остваривати, услове за исплату утужене и неутужене дуговане накнаде, те дефинишу услове будуће сарадње која треба да доведе до стварања услова за иницирање прeгoвoра o новој тaрифи накнада.
II
Сокој и АНЕМ констатују да су Тарифом утврђене и минималне накнаде за радио и за ТВ емитовање, као најнижи износи накнада за коришћење репертоара Сокоја.
III
Сокој и АНЕМ констатују да су Тарифом утврђена умањења, у зависности од развијености региона у коме се налази седиште корисника и то: 
– 10% за регион Војводине
– 20% за регион Централне и Западне Србије и 
– 30% за регион Источне и Јужне Србије, 
а који чине константан параметар за утврђивање висине минималне накнаде, као најнижег износа за коришћење репертоара Сокоја. 
IV
Констатује се да се по Тарифи минимална накнада за радио и ТВ станице цивилног сектора обрачунава у висини 50% од Тарифом утврђених износа минималне накнаде. 
V
У намери да се олакша пословање радио и ТВ станица које имају основ за примену минималне накнаде, овим протоколом утврђује се попуст на износ минималне накнаде одређене Тарифом за период од 1. јануара 2014. до постизања споразума о новој тарифи.
VI
(1) Свакој радио и/или ТВ станици која има основ за примену минималне накнаде, независно од постојања и висине дуговања, на обрачун минималне ауторске накнаде за период од 1. јануара 2014. године, одобриће се попуст од 50%, под условом да:
– има закључен уговор о неискључивом уступању права емитовања музичких дела из репертоара Сокоја; 
– умањену накнаду исплати у целини, до датума који је у складу са даљим текстом овог протокола назначен као рок за плаћање по рачуну Сокоја, а који рок не може бити краћи од 15 дана од дана издавања рачуна;
– да у уговореним роковима достави пописе емитованих музичких дела – музичке кошуљице, у форми коју прописује Сокој и на начин који омогућава портал Сокоја (http://ems.sokoj.rs) .
(2) Сокој ће у рачунима које испоставља радио и/или ТВ станицама, поред износа накнада по пуној Тарифи, јасно назначити и износ накнаде са урачунатим попустом (умањена накнада) и рок за плаћање умањене накнаде који ће бити одређен у складу са одредбама овог протокола. По истеку наведеног рока радио и/или ТВ станица нема право на попуст. 
VII
(1) Минимална накнада за радио и ТВ станице које у локалним, национално-мешовитим срединама емитују претежни део програма на једном или више мањинских језика, обрачунава се у висини 50% од утврђених износа минималне накнаде, као за станице цивилног сектора. 
(2) Сокој ће овај попуст одобрити на основу потврде Републичке радиодифузне агенције. 
VIII
(1) Сви попусти примењују се кумулативно.
(2) Укупно обрачунати попусти, по свим основама, не могу прећи 75% минималне накнаде утврђене Тарифом. 
IX
(1) У случају неплаћених потраживања од радио и/или ТВ станица за период од 1. јануара 2012. године до 31. децембра 2013. године, а која нису утужена до 10. марта 2014. године, Сокој одобрава попуст на дуговане накнаде у висини од 30%, који ће се признавати на све износе уплаћене Сокоју по том основу до 31. августа 2014. године, без обзира на то да ли целокупан износ дугованих накнада до тог дана буде измирен.
(2) У случају да је покренут судски спор до 10. марта 2014. године, а није донета пресуда, Сокој ће, на захтев радио и/или ТВ станице, понудити закључење судског поравнања које предвиђа исплату главног дуга, трошкова спора и 50% износа законске затезне камате, у најмање пет месечних рата до 29. децембра 2014. године, у зависности од висине дуговања, под условом да радио и/или ТВ станица претходно закључи и споразум о измирењу неутуженог дуга, уколико га има, на један од начина предвиђених овим протоколом.
(3) У случају да судски спор из претходног става није покренут до 10. марта 2014. године, Сокој ће, на захтев радио и/или ТВ станице, која не жели или из било којих разлога не може да искористи погодности из става 1. ове тачке Протокола, а који захтев мора бити поднет до 31. августа 2014. године, са радио и/или ТВ станицом закључити споразум о измирењу неутуженог дуга у месечним ратама, плативим до 29. децембра 2014. године.
X
Сокој и АНЕМ су сагласни да се овај протокол примењује на обрачун минималне накнаде за период од 1. јануара 2014. године до постизања споразума о новој тарифи.
XI
Рaдиo и/или TВ стaнице кoje имajу oснoв зa примeну минимaлнe нaкнaдe, накнаду умањену у складу са одредбама овог протокола, плаћаће по месечним рачунима Сокоја, у следећим рoковима: 
– за јануар 2014. године, до 31. марта 2014. гoдинe,
– за фебруар 2014. године, до 25. априла 2014. гoдинe,
– за март 2014. године, до 15. маја 2014. гoдинe,
– за април 2014. године, до 31. маја 2014. гoдинe,
– за сваки наредни месец након априла 2014. године, до 25. дана у наредном месецу.
XII
(1) Сокој и АНЕМ ће, у року од 30 дана по објављивању овог протоколa у „Службеном гласнику Републике Србије”, формирати заједничку комисију са задатком да припреми услове за вођење нових преговора о тарифи.
(2) Комисија ће извештавати управне одборе Сокоја и АНЕМ-а о свом раду на месечном нивоу.
(3) Сокој ће, без одлагања, иницирaти прeгoвoрe o тaрифи oбjaвoм јавног пoзивa у складу са Законом о ауторском и сродним правима по добијању извештаја заједничке Kомисије да су обезбеђени услови да преговори о тарифи доведу до споразума у року предвиђеном чланом 176. став 1. Закона о ауторском и сродним правима. 
(4) У случају измена Закона о ауторском и сродним правима до којих би дошло пре иницирaња прeгoвoра o тaрифи у складу са претходним ставом, Сокој ће иницирaти прeгoвoрe o тaрифи у року од 30 дана од дана измена Закона о ауторском и сродним правима.
XIII
(1) Овај протокол ступа на снагу осмог дана од дана објављивања у „Службеном гласнику Републике Србије”.
(2) Ступањем на снагу овог протокола, престаје да важи Протокол о сарадњи закључен 4. фебруара 2013. године, објављен у „Службеном гласнику Републике Србије”, број 13/13, од 8. фебруара 2013. године.
XIV
Овај протокол је потписан у четири истоветна примерка, по два за сваког сауговарача. 
 
За Сокој
председник Управног одбора,
Срђан Хофман, с.р.
 
За АНЕМ
председник,
Милорад Тадић, с.р.