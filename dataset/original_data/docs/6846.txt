На основу члана 29. став 3. Закона о основама система образовања и васпитања („Службени гласник РС”, број 72/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси
 

УРЕДБУ

о критеријумима за доношење акта о мрежи предшколских установа и акта о мрежи основних 
школа

"Службени гласник РС", број 80 од 2. новембра 2010.

 

 
Члан 1.
Овом уредбом утврђују се критеријуми за доношење акта о мрежи предшколских установа и акта о мрежи основних школа.
Предшколске установе и основне школе оснивају се и просторно распоређују у складу са утврђеним потребама деце и ученика за остваривањем права на образовање и васпитање.
 

Критеријуми за доношење акта о мрежи предшколских 
установа
Члан 2.
Број и просторни распоред предшколских установа чији је оснивач Република Србија, аутономна покрајина или јединица локалне самоуправе, према врсти и структури, планира се актом о мрежи предшколских установа.
Акт о мрежи предшколских установа обухвата предшколске установе у свом седишту и ван седишта у издвојеном одељењу – објекту или другом простору, у складу са законом.
Акт о мрежи предшколских установа доноси скупштина јединице локалне самоуправе, на основу следећих критеријума:
1) једнако право и доступност васпитања и образовања свој деци, без дискриминације и сегрегације, у демократски уређеној и социјално одговорној предшколској установи у којој је осигурано пуно поштовање права детета на васпитање и образовање;
2) потпуни обухват деце одговарајућег узраста за похађање обавезног програма припреме детета пред полазак у школу (припремни предшколски програм) који траје најмање девет месеци;
3) 70% деце обухваћено предшколским васпитањем и образовањем, до 2015. године, према Националним миленијумским циљевима развоја у Републици Србији;
4) рационалност мреже (потребе за обављањем делатности предшколског васпитања и образовања задовољавају се на најоптималнији начин);
5) најмање једна предшколска установа у свакој јединици локалне самоуправе;
6) организациони (целисходно формирање васпитних група и спровођење прописаног начина оснивања предшколске установе);
7) исказане потребе породица за програмом предшколског васпитања и образовања, у различитом трајању, у целодневном трајању – од девет до 12 сати дневно и вишедневном трајању – дужем од 24 сата;
8) исказане потребе за полудневним боравком деце, у различитом трајању: од четири сата дневно – припремни предшколски програм; у полудневном трајању – до шест сати дневно; у полудневном трајању – до шест сати дневно, до три пута недељно;
9) исказане потребе за посебним и специјализованим програмима и другим облицима рада и услуга које остварује предшколска установа;
10) демографски (укупан број становника, број и узраст деце на одређеном подручју);
11) развојни план мреже на основу тренда природног прираштаја деце и миграционих кретања у јединици локалне самоуправе, за наредних пет година;
12) географски (специфичност и величина терена, величина насеља, међусобна удаљеност и саобраћајна повезаност насељених места, као и специфичност брдско-планинских и приграничних подручја);
13) економски (ниво економског развоја и специфичност јединице локалне самоуправе која има статус недовољно развијене);
14) културни (уважавање специфичности локалне традиције, национално мешовитих подручја и подручја насељених националним мањинама и нивоа развијености установа културе);
15) еколошки (уважавање релевантних еколошких принципа у обављању делатности предшколског васпитања и образовања);
16) ефикасност и ефективност (постизање васпитно-образовних циљева, уз оптимално коришћење расположивих ресурса).
 

Критеријуми за доношење акта о мрежи основних школа
Члан 3.
Број и просторни распоред основних школа чији је оснивач Република Србија, аутономна покрајина или јединица локалне самоуправе, према врсти и структури, планира се актом о мрежи основних школа.
Акт о мрежи основних школа обухвата установе у свом седишту и ван седишта, односно у другом објекту, организовањем издвојеног одељења, у складу са законом.
Акт о мрежи основних школа доноси скупштина јединице локалне самоуправе, на основу следећих критеријума:
1) једнако право и доступност образовања и васпитања свој деци и ученицима, без дискриминације и сегрегације, у демократски уређеној и социјално одговорној основној школи у којој је осигурано пуно поштовање права детета и ученика на образовање и васпитање;
2) потпуни обухват деце и ученика одговарајућег узраста за стицање основног образовања и васпитања које траје осам година и остварује се у два образовна циклуса;
3) рационалност мреже ( потребе за обављањем делатности основног образовања и васпитања задовољавају се на најoптималнији начин);
4) најмање једна основна школа у свакој јединици локалне самоуправе;
5) у свом седишту и ван седишта у издвојеном одељењу, односно у другом објекту, у оквиру једног или два циклуса, делатност остварује одређена основна школа у коју се уписују деца и ученици са подручја које је дефинисала јединица локалне самоуправе;
6) статусни (основна школа оснива се као посебна установа ако има 400 ученика или мање од 400 ученика, а на удаљености мањој од два километра не постоји друга школа);
7) организациони (целисходно формирање одељења и спровођење прописаног начина финансирања у основним школама);
8) демографски (укупан број становника, број и узраста деце и ученика на одређеном подручју);
9) развојни план мреже на основу тренда природног прираштаја деце и ученика и миграционих кретања у јединици локалне самоуправе, за период од четири и осам година;
10) одговарајући елаборат јединице локалне самоуправе који садржи број деце рођене 2004. године, па надаље и средњорочни план оптимизације мреже основних школа, у наредних четири до осам година;
11) географски (специфичност и величина терена, величина насеља, међусобна удаљеност и саобраћајна повезаност насељених места, као и специфичност брдско-планинских и приграничних подручја);
12) економски (ниво економског развоја и специфичност јединице локалне самоуправе која има статус недовољно развијене);
13) културни (уважавање специфичности локалне традиције, национално мешовитих подручја и подручја насељених националним мањинама и нивоа развијености установа културе);
14) еколошки (уважавање релевантних еколошких принципа у обављању делатности основног образовања и васпитања);
15) ефикасност и ефективност (постизање образовно-васпитних циљева, уз оптимално коришћење расположивих ресурса).
 
Члан 4.
Даном ступања на снагу ове уредбе престаје да важи Одлука о критеријумима за утврђивање мреже дечјих вртића и основних школа („Службени гласник РС”, број 13/04).
 
Члан 5.
Ова уредба ступа на снагу осмог дана од дана објављивања у „Службеном гласнику Републике Србије”.
 

05 број 110-7666/2010

У Београду, 21. октобра 2010. године

Влада

Председник,

др Мирко Цветковић, 
с.р.