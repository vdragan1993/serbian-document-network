На основу члана 20. став 3. Закона о условима за упућивање запослених на привремени рад у иностранство и њиховој заштити („Службени гласник РС”, број 91/15),
Министар за рад, запошљавање, борачка и социјална питања доноси
 
ПРАВИЛНИК 
о Обрасцу обавештења о упућивању запослених на привремени рад у иностранство
"Службени гласник РС", број 111 од 29. 
				децембра 2015.
 
Члан 1.
Овим правилником прописује се Образац обавештења о упућивању запослених на привремени рад у иностранство (у даљем тексту: Обавештење о упућивању) и Образац обавештења о промени података из Обавештења (у даљем тексту: Обавештење о промени). 
Члан 2.
Обрасци из члана 1. овог правилника одштампани су уз овај правилник и чине његов саставни део. 
Члан 3.
Обавештење о упућивању доставља се министарству надлежном за послове рада (у даљем тексту: Министарство), пре сваког упућивања на привремени рад у одређену државу, по једном од основа из члана 3. Закона о условима за упућивање запослених на привремени рад у иностранство и њиховој заштити (у даљем тексту: Закон).
Члан 4.
Период упућивања за који се подноси Обавештење о упућивању може трајати најдуже 12 месеци. 
Ако се након истека 12 месеци упућивање продужава у складу са Законом, потребно је поднети ново Обавештење о упућивању.
Члан 5.
Свако Обавештење о упућивању запослених мора да садржи јединствени број.
Обавештење о промени мора да садржи број Обавештења о упућивању чији се податак мења и јединствени број промене.
Члан 6.
Образац из члана 1. овог правилника попуњава се електронским путем, након чега се штампа и оверава потписом и печатом. 
Ако се образац из члана 1. овог правилника попуњава ручно, образац је потребно попунити читко, великим, штампаним словима.
Члан 7.
Грешке у речима и бројевима као и друге очигледне нетачности у поднетом и објављеном Обавештењу о упућивању могу се исправити подношењем новог Обавештења о упућивању са назнаком да се ради о исправци обавештења и позивом на јединствен број обавештења.
Обавештење којим се ради исправка поднетог и објављеног Обавештења о упућивању мора да садржи све податке из обрасца тог обавештења и као такво се објављује на сајту Министарства.
На начин из ст. 1. и 2. овог члана врши се и допуна претходно поднетог и објављеног непотпуног Обавештења о упућивању. 
Члан 8.
Ако послодавац одустане од упућивања запослених, односно није упутио запослене на основу достављеног Обавештења о упућивању, дужан је да Министарству достави допис о одустанку од упућивања са разлозима одустанка.
По пријему дописа, Министарство ће повући са сајта објављено обавештење.
Члан 9.
Овај правилник ступа на снагу наредног дана од дана објављивања у „Службеном гласнику Републике Србије”.
Број 011-00-120/2015-02
У Београду, 28. децембра 2015. године
Министар, 
Александар Вулин, с.р.
 

Образац - Обавештење о упућивању 
				запослених на привремени рад у иностранство

 Образац - Oбавештењe о промени 
				података из Обавештења о упућивању запослених на привремени рад 
				у иностранство