На основу члана 43. став 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 и 44/14), на предлог Управе за јавне набавке,
Влада доноси
ЗАКЉУЧАК
"Службени гласник РС", број 1 од 6. јануара 
				2017.
 
1. Усваја се Акциони план за спровођење Стратегије развоја јавних набавки у Републици Србији за 2017. годину, који је саставни део овог закључка.
2. Овај закључак објавити у „Службеном гласнику Републике Србије”.
05 број 404-12569/2016
У Београду, 29. децембра 2016. године
Влада
Председник, 
Александар Вучић, с.р.
АКЦИОНИ ПЛАН ЗА СПРОВОЂЕЊЕ СТРАТЕГИЈЕ РАЗВОЈА ЈАВНИХ НАБАВКИ У РЕПУБЛИЦИ СРБИЈИ ЗА 2017. ГОДИНУ
I. УВОД 
Стратегијом развоја јавних набавки у Републици Србији за период 2014–2018. године („Службени гласник РС”, број 122/14, у даљем тексту: Стратегија), предвиђено је да се Акциони план за спровођење Стратегије развоја јавних набавки у Републици Србији за период 2014–2015. године доноси са циљем примене Стратегије до краја 2015. године. 
Стратегијом је одређено да ће се годишњи акциони планови за спровођење Стратегије после 2015. године доносити у складу са временским распоредом дефинисаним Стратегијом.
Акциони план за спровођење Стратегије развоја јавних набавки у Републици Србији за 2017. годину (у даљем тексту: Акциони план), представља скуп конкретних активности којима се планира реализација стратешких циљева предвиђених Стратегијом за период до краја 2017. године. 
На основу прелиминарне анализе успешности акционог плана за спровођење Стратегије за период 2016. године, утврђено је да су све активности реализоване на начин планиран акционим планом. Анализом успешности Акционог плана за спровођење Стратегије развоја јавних набавки у Републици Србији за период 2014–2015. године, која је достављена Влади у фебруару 2016. године, утврђено је да су све активности реализоване на начин и у роковима предвиђеним Стратегијом, као и да није било потребе за утврђивањем нових приоритета.
Активности планиране за спровођење Стратегије у 2018. години реализоваће се акционим планом за 2018. годину који ће садржати и анализу успешности Акционог плана.
II. ЦИЉ АКЦИОНОГ ПЛАНА 
Циљ Акционог плана је реализовање Стратегије спровођењем планираних активности у роковима одређеним овим акционим планом. 
III. ФИНАНСИРАЊЕ 
Активности обухваћене Акционим планом биће финансиране из буџета Републике Србије, као и из донација.