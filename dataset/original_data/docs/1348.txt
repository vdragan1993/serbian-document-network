Редакцијски пречишћен текст
 
 
На основу члана 116. став 5. Закона о ванредним ситуацијама („Службени гласник РС”, бр. 111/09, 92/11 и 93/12), 
	
Министар унутрашњих послова доноси
   
ПРАВИЛНИК 
о униформи и ознакама цивилне заштите, ознакама функција и специјалности и личној карти припадника цивилне заштите
"Службени гласник РС", бр. 13 од 8. 
	фебруара 2013, 84 од 8. августа 2014.
   
I. УВОДНЕ ОДРЕДБЕ
Члан 1.
Овим правилником прописују се: врста, саставни делови, изглед и 
боја униформе цивилне заштите (у даљем тексту: униформа); начин 
задужења, замене и раздужења униформе; време и начин ношења униформе; 
рокови употребе униформе; обележавање униформе и изглед и садржај личне 
карте припадника цивилне заштите Републике Србије (у даљем тексту: лична
 карта).
Члан 2.
Врсте униформе су: основни комплет број 1, основни комплет број 2 и допунски делови одеће. 
	
Униформа је иста за мушкарце и за жене.
Члан 3.
Основни комплет број 1 задужују припадници штабова за ванредне 
ситуације, припадници Министарства унутрашњих послова (у даљем тексту: 
Министарство) који обављају послове цивилне заштите и припадници 
специјализованих јединица цивилне заштите које формира организациона 
јединица Министарства надлежна за ванредне ситуације (у даљем тексту: 
надлежна служба). 
Основни комплет број 1 састоји се из следећих делова: капа летња,
 капа зимска, јакна са термоулошком на скидање, кошуља – блуза дугих 
рукава, панталоне, дукс, две мајице, полудубоке ципеле, синтетички каиш,
 прслук флуоросцентни, гумене чизме и дводелно кишно одело. 
Члан 4.
Основни комплет број 2 задужују повереници цивилне заштите, 
заменици повереника, припадници јединица опште намене и специјализованих
 јединица привредног друштва или другог правног лица. 
Основни комплет број 2 састоји се из следећих делова: капа летња,
 радни комбинезон, полудубоке ципеле, * гумене чизме
 и дводелно кишно одело. 
*Службени гласник РС, број 84/2014
Члан 5.
Допунске делове одеће, уз основни комплет, задужују припадници 
специјализованих јединица цивилне заштите и они зависе од врсте 
специфичности задатака које обављају. 
Допунски делови одеће цивилне заштите су: комбинезон, перјана 
јакна од горотекса са уграђеном капуљачом, панталоне од горотекса, 
полудубока патика, рукавице, мајица кратких рукава са крагном, опасач 
синтетички и друго. 
Руководилац надлежне службе утврђује следовање допунских делова одеће у складу са личном и материјалном формацијом. 
	
Привредно друштво или друго правно лице, у складу са потребама, 
може да опреми и допунским деловима одеће специјализоване јединице које 
оно образује.
II. ОПИС ДЕЛОВА УНИФОРМЕ
Члан 6.
Опис делова основних комплета:
1) Капа летња – Састоји се из 
данцета, две бочне стране, траке постављене дуж обима капе и сунцобрана.
 Бочне стране су спојене вертикалним шавом на предњем и задњем 
централном делу капе. На оба бочна дела су постављена по два отвора за 
вентилацију. Висина капе у предњем делу је 7 cm, а у задњем 9 cm. Дуж 
унутрашњег обода капе ушивена је знојница ширине 3,5 cm. Знојница је 
постављена лепљивом међупоставом одговарајућег квалитета. Сунцобран капе
 се израђује од два слоја основне тканине и међуслоја од неломљивог 
материјала. Спољни део сунцобрана штепа се са шест украсних штепова.
2) Капа зимска
 – Састоји се из данцета, две бочне стране, траке постављене дуж обима 
капе, сунцобрана и продужетка за заштиту ушију. Бочне стране су спојене 
вертикалним шавом на предњем и задњем централном делу капе. Висина капе у
 предњем делу је 7 cm, а у задњем 9 cm. Капа је постављена синтетичком 
плетенином типа полар (флис). Сунцобран капе се израђује од два слоја 
основне тканине и међуслоја од неломљивог материјала. Спољни део 
сунцобрана штепа се са пет украсних штепова. Продужетак за заштиту ушију
 је израђен од ребрасте плетенине. Плетенина је израђена из предива 
сировинског састава вуна/полиакрил.
3) Јакна са термоулошком на скидање – 
	Равног је кроја, дужине 90 cm за средњу величину. Напред се затвара патент 
	затварачем и копча дрикерима (шест комада). Дрикери су скривени – не виде се 
	са спољне стране ветровке. У пределу груди нашивена су два џепа хармоника 
	кроја са поклопцима. Предња страна џепа је равна, без треће димензије. Отвор 
	џепа се затвара патент затварачем. У пределу појаса нашивена су два паспул 
	џепа са поклопцем. Поклопци џепова су израђени од двоструке тканине и 
	копчају се дрикерима који нису видљиви са спољне стране. У висини груди, на 
	растојању 0,5 cm од горње ивице џепова постављене су влакнасте траке за 
	означавање корисника. На леђном делу јакне налази се натпис „ЦИВИЛНА 
	ЗАШТИТА”, израђен од сиве термо-рефлектујуће боје, а 1 cm испод њега, у 
	целој ширини леђног дела, нашивене су рефлектујуће траке, у наранџасто-сивој 
	боји, ширине 5 cm. У горњем делу леђа конструисане су две фалте дубине 4 cm 
	у раменом делу. Фалте су са горње стране ушивене у рамени шав, а са доње 
	стране у шав леђног бочног дела. У пределу струка уграђен је канал ширине 2 
	cm, кроз који је провучен синтетички гајтан. У раменом делу, у шаву, 
	нашивене су еполете копљастог облика са благим нагибом према предњем делу. 
	Еполете се копчају дугметом. Рукави су дводелни. На наставку рукава су 
	уграђене две фалте дубине 1 cm, због комоције. Крајеви рукава се завршавају 
	манжетном, са троугластим продужетком за заштиту шаке, који се регулише 
	чичак траком (ширинe 2,5 cm), а 15 cm изнад горње ивице манжетне, нашивене 
	су рефлектујуће траке у наранџасто-сивој боји, ширине 5 cm. У пазушном делу 
	рукава уграђен је елипсасти уметак ради постизања веће комоције. На рукавима 
	су постављене одговарајуће ознаке припадности корисника. Јакна има повишену 
	крагну са нашивеном лајсном која има улогу притезача крагне. Лајсна, ширинe 
	2,5 cm, а дужине 11 cm, постављена је на левој страни крагне и копча се уз 
	помоћ чичак траке. У крагни је смештена капуљача. Отвор за смештај капуљаче 
	се затвара патент затварачем. Са спољне стране, испод отвора крагне, 
	прошивене су две рупице. Капуљача је сашивена из два дела. По њеном ободу је 
	прошивен канал ширине 3 cm, кроз који је провучен синтетички гајтан за 
	регулацију отвора. На горњем делу капуљаче налазе се два ушитка којима се 
	даје форма капуљачи. У доњем делу, на 10 cm од дна, формиране су по две мање 
	фалте са сваке стране капуљаче. Капуљача је нашивена на еластичну плетенину, 
	која је ушивена у унутрашњи део крагне. Јакна је постављена памучно 
	синтетичком поставом. Саставни део јакне је термоуложак, израђен од штепане 
	пластице и у пазушном делу има формиран отвор за вентилацију тела. 
	Термоуложак се качи за јакну уз помоћ дугмади (укупно 13 комада, од чега су 
	по два комада постаљена на крајевима рукава). Штепана пластица је израђена 
	од два слоја синтетичке поставе и међупоставе – кофлина са блокадом. 
	Површинска маса кофлина у делу до тела је 100 g, а у делу рукава 60 g. 
	Пластица се штепа у облику ромба. Слободни крајеви термоулошка су обрађени 
	паспул траком. Конструкција термоулошка прилагођена је конструкцији 
	ветровке.*
4) Кошуља – блуза дугих рукава – Равног је 
	кроја, дужине 84 cm за средњу величину. Крагна кошуље је једноделна и може 
	се носити као обична крагна, када је у закопчаном стању, односно као ревер 
	крагна, када се откопча прво дугме на кошуљи. Оваква конструкција омогућава 
	ношење кошуље као доњи одевни предмет (испод јакне) односно као горњи одевни 
	предмет (блуза). У пределу груди нашивена су два џепа хармоника кроја са 
	поклопцима. Предња страна џепа је ојачана са два штепа. Поклопци џепова се 
	затварају са по два дугмета на начин да нису видљива са спољне стране (тзв. 
	„скривено копчање”). Крајеви поклопца се учвршћују са рингличарком са две 
	хоризонталне ринглице. На поклопцу левог горњег џепа уграђују се две 
	вертикалне ринглице, које формирају мањи отвор. Наспрам отвора, у 
	унутрашњости џепа, постављен је ужи џеп, који служи за смештај оловака. 
	Изнад џепова, на растојању од 0,5 cm, нашивени су влакнасти делови чичак 
	траке, за качење ознака корисника. Копчање кошуље је уз помоћ дугмади 
	(„скривено копчање”). Од укупно пет комада дугмади, видљиво је само једно 
	дугме, постављено у вратном делу. Рамени део кошуље је ојачан са још једним 
	слојем тканине. На леђном делу кошуље, налази се натпис „ЦИВИЛНА ЗАШТИТА”, 
	израђен од сиве термо-рефлектујуће боје, а 1 cm испод њега, у целој ширини 
	леђног дела, нашивене су рефлектујуће траке, у наранџасто-сивој боји, ширине 
	5 cm, док су у пределу струка, нашивене две лајсне, са отвореним рупицама за 
	дугмад. Лајсне, ширине 5,5 cm, а дужине 9 cm, служе за регулацију обима 
	појаса. Регулација је омогућена постављањем два дугмета на међусобном 
	растојању од 4–4,5 cm на леђном делу кошуље и копчањем лајсне са једним од 
	њих. Рукави су једноделни. У пределу лактова уграђују се ојачања, дужине око 
	20 cm и ширине 25 cm, у зависности од величинског броја. Сви саставни шавови 
	рукава се наштепавају са два паралелна украсна штепа. Крајеви рукава се 
	завршавају манжетном (ширине 6 cm) израђеном од двоструке тканине. Притезање 
	рукава је помоћу вертикално постављеног трапезастог притезача који се копча 
	за једно од три постојећа дугмета. Са унутрашње стране рукава, изнад 
	лакатних ојачања, нашивена је трака од основне тканине, ширине 4 cm, а 
	дужине 22 cm. Подавијањем рукава и качењем ове траке за дугме сашивено са 
	спољне стране рукава на одговарајућем месту, фиксирају се рукави и не долази 
	до њиховог спадања. У раменом делу левог рукава постављају се ознаке 
	припадности корисника.*
5) Панталоне – Равног су кроја, укупне 
	дужине 106 cm, мерено на бочном делу. Копчање панталона и шлица је помоћу 
	дугмета. Отвор шлица се учвршћује укосо, постављеном ринглицом. Појас, 
	ширине 4 cm, постављен је појасницом од основне тканине. На појасу се 
	нашивају десет гајки (ширине 1 cm, а дужине 5 cm) за каиш, односно опасач. У 
	горњем и доњем делу, гајке се учвршћују хоризонталном ринглицом, целом 
	ширином гајке. У бочне делове појаса убацује се ластиш за притезање 
	панталона. Испод појаса су постављена два коса џепа чија је дужина отвора oд 
	16–18 cm, зависно од величине. Кеса косих џепова је од основне тканине. 
	Једна страна кесе ушива се у бочни шав панталона. Крајеви се ојачавају 
	ринглицом (по две ринглице на џепу). Џепови се наштепавају дуплим штепом. У 
	пределу бокова нашивају се џепови са две фалте, дубине 3 cm. У задњем бочном 
	делу џепова је формирана фалта дубине 3 cm. Отвори џепова се затварају 
	патент затварачем. Поклопац џепа је од двоструке тканине, наштепан украсним 
	штепом. На поклопцима се уграђују по два дугмета за „скривено копчање”. У 
	пределу изнад колена и на седалном делу панталона постављен је још један 
	слој тканине, за ојачање тих делова. На дужини ногавица у спољњем бочном 
	делу, постављено је додатно парче тканине, у виду троугла. Крајеви ногавица 
	се завршавају манжетнама, ширине 4 cm, чији је један слободан крај дужи и 
	трапезастог је облика. На тај део манжетне постављен је кукичасти део чичак 
	траке, димензија 2,5 х 9 cm, док је на другом, равном делу манжетне, 
	постављен влакнасти део, димензија 2,5 х 11 cm. Затварањем манжетне врши се 
	регулација отвора ногавице. На 20 cm изнад доње ивице манжетне нашивене су 
	рефлектујуће траке у наранџасто-сивој боји, ширине 5 cm, по целом обиму 
	отвора ногавице.*
6) Дукс – Модел је равног кроја, са 
повишеном равном крагном. Напред се затвара целом својом дужином патент 
затварачем, укључујући и крагну. У пределу струка су постављена два коса
 џепа чији се отвори затварају патент затварачем. Џепови су са џепним 
кесама, израђеним од тканине за џеповину. Рукави су једноделни и 
завршавају се манжетном од истог материјала. 
7) Полудубоке ципеле – Црне су боје и
 састоје се из два дела. Горњи део се израђује од коже, а састоји се од 
предњег и задњег дела, саре и затвореног језичка који су састављени – 
прошивени у два реда. Доњи део ципеле је израђен из једног дела, гуменог
 ђона, са додатком кожног ојачања између доњег и горњег дела.
8) Синтетички каиш – Израђен је од синтетичког материјала црне боје, ширине 3 cm.
Брисана је ранија тачка 9) (види члан 2. Правилника - 84/2014-18)
9)* Гумене чизме – Дубоке су, црне боје и израђене према стандардима који важе у Републици Србији.
10) Дводелно кишно одело са торбицом – 
	Жуте је боје и израђено је од водоотпорног материјала ПВЦ. На леђном делу 
	кишне кабанице, налази се натпис „ЦИВИЛНА ЗАШТИТА”, израђен од сиве 
	термо-рефлектујуће боје.*
11) Радни комбинезон – Равног је кроја. 
	Дужина леђа до појаса је 58 cm. На леђном делу радног комбинезона, налази се 
	натпис „ЦИВИЛНА ЗАШТИТА”, израђен од сиве термо-рефлектујуће боје, а 1 cm 
	испод њега, у целој ширини леђног дела, нашивене су рефлектујуће траке у 
	наранџасто-сивој боји, ширине 5 cm. Дужина корака је 84 cm за средњу 
	величину. Затвара се по средини предњег дела патент затварачем дужине 70 cm. 
	Патент затварач је са једним потезом на чијим крајевима се налазе потезнице 
	за лакше руковање. Покривен је лајсном која се чичак траком спаја са 
	предњицом. Комбинезон је сечен у пределу појаса. У појасу комбинезона целим 
	обимом (у проштепаном тунелу) је постављена еластична трака ширине 4 cm која 
	је прошивена. Изнад линије сечења постављена су два хармоника џепа са 
	патнама и чичак траком која фиксира патну. На растојању од 1 cm од доње 
	ивице преклопа џепа нашивене су влакнасте траке за означавање корисника. 
	Појасни џепови су усучени. На обе ногавице се налазе џепови хармоника кроја 
	са патнама и чичак траком за фиксирање патни. На ногавицама, 20 cm изнад 
	доње ивице манжетне, нашивена је рефлектујућа трака у наранџасто-сивој боји, 
	ширине 5 cm, по целом обиму отвора ногавице. Ногавице се завршавају 
	манжетнама ширине 8 cm са лајсном и чичак траком за кориговање ширине 
	отвора. Крагна је једноделна са лајсном (ширине 4 cm и дужина 10 cm) која се 
	копча са чичак траком. Манжетна скривеног рукава је ширине 3 cm и иде целим 
	обимом рукава. На крајевима рукава постављена је манжетна ширине 5 cm, са 
	лајсном и чичак траком за регулацију отвора, а 15 cm изнад горње ивице 
	манжетне нашивене су рефлектујуће траке у наранџасто-сивој боји, ширине 5 
	cm. Комбинезон је израђен од водоодбојног материјала, тежине 260 (*-5%) 
	g/m², сировинског састава 50/50 (памук/полиестер).*
12) Мајица кратких рукава – Памучна је, са 
	крагном, кратких рукава и црвене боје. На рукавима су постављене 
	одговарајуће ознаке припадности корисника. На леђном делу мајице, налази се 
	натпис „ЦИВИЛНА ЗАШТИТА”, израђен од сиве термо-рефлектујуће боје.*
13) Мајица дугих рукава – Памучна је, са 
	крагном, дугих рукава и црвене боје. На рукавима су постављене одговарајуће 
	ознаке припадности корисника. На леђном делу мајице, налази се натпис 
	„ЦИВИЛНА ЗАШТИТА”, израђен од сиве термо-рефлектујуће боје.*
Изглeд – скица делова основних комплета униформе припадника цивилне 
	заштите, осим делова из става 1. тач. 8), 9), 10), 12) и 13) овог члана, дат 
	је у Прилогу 1, који је одштампан уз овај правилник и чини његов саставни 
	део.*
*Службени гласник РС, број 84/2014
Члан 7.
Основна боја тканине за униформу је тамно плава. Боја поставе и дугмади прилагођава се боји основне тканине. 
	
Члан 8.
Допунски делови одеће немају стандардну форму.
Руководилац надлежне службе утврђује технички норматив допунских 
делова одеће униформе (величине и мере, спектралне карактеристике боја 
тканине и других материјала и др.). 
III. НАЧИН ЗАДУЖЕЊА, УПОТРЕБЕ, ЗАМЕНЕ И РАЗДУЖЕЊА УНИФОРМЕ
Члан 9.
Припадник цивилне заштите задужује униформу приликом именовања, 
односно распоређивања на дужност код органа (односно привредног друштва 
или правног лица) који га именује, односно распоређује на дужност, и то:
 
1) чланови Републичког и окружних штабова за ванредне ситуације, 
припадници Министарства који обављају послове цивилне заштите и 
припадници специјализованих јединица цивилне заштите које образује 
Министарство – код Министарства,
2) чланови штабова за ванредне ситуације локалних самоуправа, 
повереници и заменици повереника цивилне заштите и припадници јединица 
цивилне заштите опште намене које образују јединице локалне самоуправе –
 код јединица локалне самоуправе,
3) повереници и заменици повереника цивилне заштите и припадници 
јединица цивилне заштите у привредним друштвима и другим правним лицима –
 код привредног друштва, односно другог правног лица које их именује, 
односно образује.
Члан 10.
Припаднику јединице цивиле заштите који се упућује у међународне 
мисије цивилне заштите додељују се два основна комплета број 1 и 
допунски делови одеће, у складу са чланом 5. овог правилника.
Члан 11.
Приликом првог задужења основног комплета и допунских делова 
одеће отвара се лични картон задужења припадника цивилне заштите, чији 
је изглед прописан у акту који доноси министар на основу члана 118. 
Закона о ванредним ситуацијама.
Надлежна служба, односно орган који обезбеђује униформу, опрему и друго врши надзор наменског коришћења, прати стање и залихе.
Члан 12.
Припадник цивилне заштите је дужан да одржава и чува задужену униформу у чистом и уредном стању.
Оштећење, губитак или уништење комплета или дела униформе
Члан 13.
Припадник цивилне заштите врши замену комплета или делова 
униформе који су оштећени, изгубљени или уништени у обављању службе, уз 
одобрење органа код кога је задужио униформу. 
Припадник цивилне заштите је дужан да врати оштећени део униформе са ознакама.
Уколико оштећење, нестанак или уништење појединог дела униформе 
није настало као последица обављања службе нови комплет или део униформе
 биће издат припаднику цивилне заштите према набавној цени и о његовом 
трошку.
Члан 14.
Припадник цивилне заштите, који из било ког разлога престаје бити
 обвезник цивилне заштите, дужан је да врати задужену униформу са 
ознакама.
Евиденције
Члан 15.
Евиденцију податка о личном задужењу униформе чланова Републичког
 и окружних штабова за ванредне ситуације, припадника Министарства који 
обављају послове цивилне заштите и припадника специјализованих јединица 
цивилне заштите које формира надлежна служба води надлежна служба.
Члан 16.
Евиденцију податка о личном задужењу униформе чланова 
покрајинских и општинских штабова за ванредне ситуације, повереника, 
заменика повереника и припадника јединица опште намене води надлежни 
орган покрајине, односно јединице локалне самоуправе.
Евиденцију податка о личном задужењу униформе за привредна и 
друга правна лица, поверенике и припаднике јединица цивилне заштите које
 формирају, води надлежни орган привредног и другог правног лица.
IV. ВРЕМЕ И НАЧИН НОШЕЊА УНИФОРМЕ
Члан 17.
Припадник цивилне заштите носи униформу приликом обављања 
задатака цивилне заштите у акцијама заштите и спасавања, током учешћа и 
спровођења вежби и обуке и у другим случајевима по налогу надлежног 
руководиоца. 
Забрањена је злоупотреба и ненаменско ношење униформе.
Члан 18.
Изнајмљивање униформе (за потребе снимања филма, извођења 
позоришне представе и других сличних активности) одобрава руководилац 
надлежне службе или надлежни орган јединице локалне самоуправе.
V. РОКОВИ УПОТРЕБЕ УНИФОРМЕ
Члан 19.
Рок употребе униформе је до истека њене функционалне 
употребљивости, у складу са препоруком произвођача, односно њеним 
визуелним прегледом. 
Рок употребе допунских делова одеће је до истека њихове функционалне употребљивости, а најмање две године.
Униформа треба да буде таквог изгледа и стања да не нарушава углед припадника цивилне заштите.
VI. ОБЕЛЕЖАВАЊЕ УНИФОРМЕ
Члан 20.
Униформа се обележава општим и посебним ознакама цивилне заштите.
Опште ознаке на униформи цивилне заштите су: основни знак припадника 
	цивилне заштите, ознака на капи припадника цивилне заштите, застава 
	Републике Србије и, приликом упућивања у међународне мисије, основни знак 
	цивилне заштите Републике Србије са натписом „РЕПУБЛИКА СРБИЈА – ЦИВИЛНА 
	ЗАШТИТА” на енглеском језику, чији су облик и изглед утврђени у Прилогу 2, 
	који је одштампан уз овај правилник и чини његов саставни део.*
Посебне ознаке на униформи су: ознаке припадности, функција и 
дужности у штабовима и јединицама (Прилог 3.), који је одштампан уз овај
 правилник и чини његов саставни део, ознаке специјалности припадника 
цивилне заштите (Прилог 4.), који је одштампан уз овај правилник и чини 
његов саставни део, као и натпис са презименом, почетним словом имена и 
крвном групом. 
*Службени гласник РС, број 84/2014
1. ОПШТЕ ОЗНАКЕ
Члан 21.
Основни знак цивилне заштите Републике Србије носи се пришивен или причвршћен чичак траком на десном рукаву униформе.
Основни знак цивилне заштите Републике Србије је једнакостранични
 троугао, плаве боје, смештеног у наранџастом кругу, пречника 70 mm. *
Око наранџастог круга је прстен плаве боје, ширине 15 mm. 
На горњој страни прстена стоји натпис „РЕПУБЛИКА СРБИЈА”, а на 
доњој натпис „ЦИВИЛНА ЗАШТИТА”. Слова су беле боје, величине 8 mm.
На левој и десној страни прстена налази се застава Републике Србије, димензија 15х12 mm. 
	
*Службени гласник РС, број 84/2014
Члан 22.
Ознака на капи припадника цивилне заштите је једнакостранични 
троугао, плаве боје, смештен у кругу пречника 30 mm, на подлози 
наранџасте боје. У средини троугла налази се црвени штит са четири 
оцила.
Ознака на капи припадника цивилне заштите носи се пришивена.
Члан 23.*
Натпис „ЦИВИЛНА ЗАШТИТА” (сива, терморефлектујућа боја, у два реда, 
	величине слова 4 cm, извезен или одштампан у сито штампи) носи се на леђима 
	горњих делова одеће: кошуљи – блузи, мајици, јакни и комбинезону.*
*Службени гласник РС, број 84/2014
2. ПОСЕБНЕ ОЗНАКЕ
а) Ознаке припадности, функција и дужности 
Члан 24.
Подлога за ознаке припадности, функција и дужности у штабовима за
 ванредне ситуације и јединицама цивилне заштите израђује се у виду 
правоугаоника тамно плаве боје, димензија 50х80 mm. 
Припадност се означава на доњем делу подлоге, хоризонталним 
тракама златно жуте (за штаб за ванредне ситуације), односно сребрне 
боје (за јединице цивилне заштите), са растојањем између трака од по 5 
mm.
Функција и дужност се на подлози означава изнад хоризонталних 
трака, четворокраким звездицама златно жуте (за штаб за ванредне 
ситуације), односно сребрне боје (за јединице цивилне заштите). Звездице
 су максималног распона кракова 18 mm, постављају се на међусобном 
растојању од по 2 mm и на 20 mm мерено од горњег руба подлоге.
Ознаке припадности, функција и дужности носе се у висини груди, 
са десне стране, пришивене, причвршћене чичак траком или одштампане у 
сито штампи.
Штаб за ванредне ситуације
Члан 25.
Ознаке за припадности штабу за ванредне ситуације су у виду:
1) три хоризонталне траке, димензија 50х10 mm – за Републички штаб,
2) две хоризонталне траке, димензија 50х10 mm – за покрајински штаб,
3) једне хоризонталне траке, димензија 50х10 mm и једне 
хоризонталне траке, димензија 50х5 mm – за окружни штаб и штаб за 
ванредне ситуације града Београда,
4) две хоризонталне траке, димензија 50х5 mm – за градски штаб, 
5) једне хоризонталне траке, димензија 50х5 mm – за општински штаб.
Ознаке функције и дужности у штабу за ванредне ситуације носе командант, заменика команданта, начелник и члан штаба, у виду: 
	
1) четири звездице – за команданта штаба,
2) три звездице – за заменика команданта штаба,
3) две звездице – за начелника штаба,
4) једне звездице – за члана штаба.
Јединице цивилне заштите
Члан 26.
Ознаке припадности у јединицама цивилне заштите носе командант и 
заменик команданта одреда, командир и заменик командира чете, командир и
 заменик командира вода, командир одељења и вођа тима у виду:
1) три хоризонталне траке, димензија 50х10 mm – за одред,
2) две хоризонталне траке, димензија 50х10 mm – за чету,
3) једне хоризонталне траке, димензија 50х10 mm и једне хоризонталне траке, димензија 50х5 mm – за вод,
4) једне хоризонталне траке, димензија 50х10 mm – за одељење, 
5) једне хоризонталне траке, димензија 50х5 mm – за тим.
Ознаке функције и дужности у јединицама цивилне заштите носе се у виду: 
	
1) две звездице – за команданта одреда, командира чете, командира вода, командира одељења и вођу тима,
2) једне звездице – за заменика команданта одреда, заменика командира чете и заменика командира вода.
Повереник и заменик повереника цивилне заштите
Члан 27.
Ознака функције повереника и заменика повереника цивилне заштите 
израђена је у виду једнакостраничног троугла плаве боје, смештеног у 
кругу пречника 60 mm, на подлози наранџасте боје. У доњој страни троугла
 налази се хоризонтална трака златно жуте боје, димензија 40х10 mm 
(Прилог 3. слика 27.). 
Ознака функције повереника и заменика повереника цивилне заштите 
носи се у висини груди са леве стране, пришивена, причвршћена чичак 
траком или одштампана у сито штампи.
б) Ознака специјалности 
Члан 28.
Ознака специјалности припадника цивилне заштите је у виду 
једнакостраничног троугла, плаве боје, смештеног у кругу пречника 60 mm,
 на подлози наранџасте боје. У средини троугла налази се знак 
специјалности, и то за припаднике:
1) јединица заштите од пожара – стилизовани пламен црвене боје,
2) јединица за спасавање на води и под водом – стилизовани чамац са веслачем,
3) јединица за спасавање на неприступачним теренима – стилизован планински врх,
4) јединица за пружање прве помоћи – знак црвеног крста,
5) јединица на пословима откривања и уништавања НУС-а – стилизована авио бомба,
6) јединица на пословима РХБ заштите – стилизована детелина,
7) јединица за спасавање из рушевина – стилизовани зупчаник са котурачом,
8) јединица на пословима осматрања – стилизовани двоглед,
9) јединица на пословима узбуњивања – стилизована сирена,
10) центара 112 – стилизоване муње са натписом 112,
11) јединица на пословима збрињавања – стилизовани шатор,
12) јединица за телекомуникације – стилизоване укрштене муње,
13) јединица за откривање дубоко затрпаних – стилизована глава пса.
Ознака специјалности припадника цивилне заштите носи се у висини 
груди са леве стране, пришивена, причвршћена чичак траком или одштампана
 у сито штампи.
Члан 29.
Приликом упућивања у међународне мисије припадници цивилне заштите носе:
– заставу Републике Србије на левом рукаву горњих делова одеће, у
 висини груди, димензија 30х60 mm (пришивена, причвршћена чичак траком 
или одштампана у сито штампи),
– основни знак цивилне заштите Републике Србије са натписом 
„РЕПУБЛИКА СРБИЈА – ЦИВИЛНА ЗАШТИТА” на енглеском језику *,
– натпис са презименом, почетним словом имена и крвном групом, 
димензија 100х10 mm, који се носи у висини груди са десне стране 
пришивен, причвршћен чичак траком или одштампан у сито штампи.
Члан 30.
На левом рукаву униформе, поред одговарајућих ознака прописаних овим правилником, припадник:
– Министарства који обавља послове цивилне заштите и припадник 
специјализоване јединице цивилне заштите коју формира надлежна служба, 
носи и ознаку припадности надлежној служби,
– цивилне заштите правног лица, привредног друштава и 
предузетника, носи и основни грб, лого или посебну ознаку тог привредног
 друштва, односно другог правног лица, пришивену или причвршћену чичак 
траком.
VII. ЛИЧНА КАРТА 
Члан 31.
Изглед личне карте усаглашен је са 
	
Допунским протоколом уз Женевске конвенције од 12. августа 1949. године (Протокол I).
Лична карта је формата 74x105 mm, са позадином беле боје (Прилог 
5.), који је одштампан уз овај правилник и чини његов саставни део.
Члан 32.
Лична карта се издаје свим припадницима цивилне заштите и служи за идентификацију и утврђивање њиховог статуса. 
	
Личну карту издаје Министарство, о чему води евиденцију.
Лична карта представља личну јавну исправу и има рок важења пет година.
Члан 33.
Припадник цивилне заштите дужан је да чува личну карту и носи је у случајевима ангажовања на задацима заштите и спасавања. 
	
Забрањено је личну карту давати другој особи или је на било који други начин злоупотребљавати. 
	
Члан 34.
Припадник цивилне заштите, који изгуби личну карту или на други 
начин остане без ње, дужан је одмах да пријави њен губитак, односно 
нестанак Министарству. 
Министарство издаје нову личну карту: по истеку важности старе, 
ако припадник цивилне заштите промени име или презиме, када се лична 
карта оштети или је припадник цивилне заштите изгуби или на други начин 
остане без ње. 
VIII. ЗАВРШНА ОДРЕДБА
Члан 35.
Овај правилник ступа на снагу осмог дана од дана објављивања у „Службеном гласнику Републике Србије”.
01 број 8151/12-8
У Београду, 31. јануара 2013. године
Министар,
Ивица Дачић, с.р.
Листа прилога:
НАПОМЕНА ИЗДАВАЧА: Правилником о изменама и допунама Правилника о 
	униформи и ознакама цивилне заштите, ознакама функција и специјалности и 
	личној карти припадника цивилне заштите ("Службени гласник РС", број 
	84/2014) замењени су Прилог 1. Изглед - скица делова основних комплета униформе припадника цивилне заштите 
	и Прилог 2. Опшзе ознаке на униформи цивилне заштите.
Прилог 1 - Изглед 
	- скица делова основних комплета униформе припадника цивилне заштите
Прилог 2 - 
	Опшзе ознаке на униформи цивилне заштите
Прилог 3 - Ознаке функције и дужности припадника цивилне заштите
Прилог 4 - Ознаке специјалности припадника цивилне заштите
Прилог 5 - Изглед личне карте припадника цивилне заштите