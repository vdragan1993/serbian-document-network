На основу члана 31. став 2. Закона о електронским медијима („Службени гласник РС”, број 83/14), 
Савет Регулаторног тела за електронске медије, на седници одржаној 4. марта 2015. године, донео је
 
ПРАВИЛНИК
о начину изрицања мера пружаоцима медијских услуга 
"Службени 
				гласник РС", број 25 од 13. марта 2015.
 
Предмет правилника 
Члан 1.
Овим правилником се прописују правила о начину поступања Регулаторног тела за електронске медије (у даљем тексту: Регулатор) у поступку изрицања мера пружаоцима медијских услуга, због повреде обавеза које се односе на програмски садржај, прописане чл. 47–71. Закона о електронским медијима (у даљем тексту: Закон), као и због повреда услова који су садржани у дозволи или одобрењу за пружање медијске услуге у складу са одредбама Закона.
Покретање поступка
Члан 2.
Поступак изрицања мера пружаоцима медијских услуга због повреде обавеза које се односе на програмски садржај, прописане чл. 47–71. Закона, као и због повреда услова који су садржани у дозволи или одобрењу за пружање медијске услуге, Регулатор покреће по службеној дужности или поводом пријава физичких и правних лица, укључујући и пружаоце медијских услуга. 
Покретање поступка по службеној дужности
Члан 3.
Регулатор покреће поступак изрицања мера по службеној дужности на основу образложеног извештаја којим се констатује повреда обавеза које се односе на програмски садржај, прописане чл. 47–71. Закона, или повреда услова који су садржани у дозволи или одобрењу за пружање медијске услуге.
Покретање поступка на основу пријаве
Члан 4.
Пријаву у вези са програмским садржајем пружаоца медијске услуге може поднети физичко или правно лице, укључујући и пружаоца медијске услуге, ако сматра да се тим садржајем вређа или угрожава његов лични интерес или општи интерес.
Пријава из става 1. овог члана може се поднети најкасније у року од 30 дана од дана премијерног или последњег поновљеног емитовања спорног садржаја.
Пријава из става 1. овог члана подноси се у писаном облику и садржи:
1) пун назив пружаоца медијске услуге на чији програмски садржај се односи пријава;
2) дан и час емитовања програмског садржаја на који се пријава односи; 
3) наводе којим се вређају или угрожавају лични интереси подносиоца пријаве или општи интерес; 
4) име, презиме и адресу пребивалишта физичког лица, односно назив и седиште правног лица подносиоца пријаве, и
5) потпис физичког лица, односно потпис овлашћеног лица и печат правног лица подносиоца пријаве.
Пријава из става 1. овог члана подноси се на Обрасцу П, који је одштампан уз овај правилник као Прилог, чини његов саставни део и објављује се на Интернет страници Регулатора. 
Пријава се предаје непосредно Регулатору, шаље поштом, факсом или електронском поштом.
Ток поступка
Члан 5.
Регулатор је дужан да по пријему пријаве утврди да ли је пријава поднета у прописаном року, као и да ли садржи све податке из члана 4. став 3. овог правилника.
По разматрању пријаве којом се указује на повреду или угрожавање права или правног интереса подносиоца, Регулатор је дужан да пријаву без одлагања достави пружаоцу медијске услуге са захтевом да се о њој изјасни најкасније у року од осам дана од дана достављања пријаве. 
Пријаву којом се указује на вређање или угрожавање општег интереса, Регулатор узима у обзир приликом покретања поступка по службеној дужности, у складу са чланом 114. Закона о општем управном поступку („Службени лист СРЈ”, бр. 33/97 и 31/01 и „Службени гласник РС”, број 30/10).
Регулатор спроводи поступак у коме утврђује све одлучне чињенице и околности које су од значаја за доношење одлуке.
Регулатор је дужан да представника пружаоца медијске услуге позове, уз достављање извештаја, на седницу Савета на којој се расправља о изрицању мере, ради изјашњења о чињеницама битним за доношење одлуке.
Ако је поступак покренут на основу пријаве због вређања или угрожавања личног интереса, на седницу Савета позива се, поред представника пружаоца медијске услуге, и подносилац пријаве. 
Савет може у току поступка саслушати и подносиоца пријаве. 
Пружалац медијске услуге, односно подносилац пријаве може да поднесе Регулатору и писано изјашњење до дана одржавања седнице на коју су позван.
Ако уредно позвани представник пружаоца медијске услуге или подносилац пријаве не приступи на седницу на коју су позван, Савет може одржати седницу у његовом одсуству.
Одлучивање
Члан 6.
Савет у поступку изрицања мера донеси одлуку којом се обуставља поступак, одбија пријаву као неосновану или се пружаоцу медијске услуге изриче мера, с тим да је приликом изрицања мера дужан да поштује начела објективности, непристрасности и пропорционалности.
Обустава поступка
Члан 7.
Ако Савет након спроведеног поступка који је покренут на основу извештаја, утврди да пружалац медијске услуге није учинио повреду обавеза које се односе на програмски садржај, прописане чл. 47–71. Закона, или повреду услова који су садржани у дозволи или одобрењу за пружање медијске услуге, доноси одлуку којом обуставља поступак изрицања мера.
Неоснована пријава
Члан 8.
Ако Савет након спроведеног поступка, који је покренут на основу пријаве због вређања или угрожавања личног интереса, утврди да пружалац медијске услуге није учинио повреду обавеза које се односе на програмски садржај, прописане чл. 47–71. Закона, или повреду услова који су садржани у дозволи или одобрењу за пружање медијске услуге, доноси одлуку којом се пријава одбија као неоснована.
Одлука из става 1. овог члана мора бити образложена. 
Регулатор одлуку из става 1. доставља пружаоцу медијске услуге и подносиоцу пријаве.
Одлука о изрицању мере
Члан 9.
Ако Савет након спроведеног поступка утврди да је пружалац медијске услуге учинио повреду обавеза које се односе на програмски садржај, прописаних чл. 47–71. Закона, или повреду услова који су садржани у дозволи или одобрењу за пружање медијске услуге, изриче меру пружаоцу медијске услуге.
У диспозитиву одлуке из става 1. овог члана наводи се следеће:
1) назив програмског садржаја којим је пружалац медијске услуге повредио обавезу;
2) датум и време емитовања спорног програмског садржаја; 
3) одредба прописа којом је повређена обавеза прописана;
4) мера коју је пружалац медијске услуге дужан да предузме у циљу отклањања повреде обавезе;
5) текст изречене мере коју је пружалац медијске услуге дужан да објави у свом програму и који се објављује у дневним новинама;
6) обавеза пружаоца медијске услуге о објављивању текста изречене мере; 
7) обавеза пружаоца медијске услуге о подношењу снимка програма у коме је објављен утврђени текст;
8) обавеза пружаоца медијске услуге да текст изречене мере објави у дневним новинама које се дистрибуирају на подручју за које пружалац медијске услуге има дозволу, као и обавезу достављања примерка дневних новина у којима је извршено објављивање.
Престанак важења прописа
Члан 10.
Даном ступања на снагу овог правилника престаје да важи Правилник о поступку и условима изрицања мера и одузимању дозволе емитерима од 3. априла 2007. године.
Ступање на снагу
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”. 
Број 05-148/15-3
У Београду, 4. марта 2015. године
Председник савета, 
Горан Караџић, с.р.
 
Прилози
				
Образац П
ПРИЈАВАу вези са програмским садржајем пружаоца медијске услуге




Пун назив пружаоца медијске услуге


							 



Датум и време емитовања спорног програмског садржаја


							 



Наводи којима се вређа или угрожава лични интерес или општи интерес


							 



Име и презиме, адреса пребивалишта подносиоца пријаве
или
Назив правног лица и седиште подносиоца пријаве


							 



Потпис подносиоца пријаве
 м.п.