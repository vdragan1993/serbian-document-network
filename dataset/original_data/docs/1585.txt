На основу члана 26. став 3. Закона о извршењу кривичних санкција („Службени гласник РС”, број 55/14), 
	
Министар правде доноси
 
ПРАВИЛНИК
о кућном реду Специјалне затворске болнице
"Службени гласник РС", број 
	145 од 29. децембра 2014.
 
I. УВОДНЕ ОДРЕДБЕ
Предмет Правилника
Члан 1.
Овим правилником ближе се уређују начин живота и рада лица која су смештена у Специјалној затворској болници (у даљем тексту: болница). 
	
Доступност текста Правилника
Члан 2.
Текст овог правилника, у складу са Законом о извршењу кривичних санкција (у даљем тексту: Закон), доступан је лицима која су смештена у болници све време, на језику који је у употреби у болници, у складу са законом који уређује службену употребу језика и писма. 
	
Лице смештено у болници (у даљем тексту: лице) које је неписмено, не може да чита или је глувонемо или не познаје језик, у складу са Законом, о правима и обавезама биће упознато усмено или уз помоћ тумача.
II. ПРИЈЕМ 
Пријем лица
Члан 3.
У болницу се прима лице:
1) којем је изречена мера безбедности обавезног психијатријског лечења и чувања у здравственој установи;
2) којем је изречена мера безбедности обавезног лечења алкохоличара или мера безбедности обавезног лечења наркомана;
3) ради психијатријског лечења уколико му је одређен притвор или се налази на издржавању казне затвора;
4) осуђено или притворено које је упућено на болничко лечење, због соматског обољења;
5) према којем је одлуком тужилаштва или суда наређено неуропсихијатријско вештачење. 
	
Пријем и идентификација 
Члан 4.
Приликом пријема утврђује се идентитет лица, на основу извршне судске одлуке, налога за издржавање казне или мере безбедности, одлуке о упућивању на лечење из другог завода, личних исправа (личне карте, путне исправе) или других докумената погодних за утврђивање идентитета издатих од стране надлежних органа. 
	
У случају сумње у идентитет, запослени у заводу у (у даљем тексту: службено лице) задржаће лице које се јавило или је доведено ради извршења мере безбедности или лечења и о томе ће одмах обавестити подручни орган полиције, који ће предузети мере ради утврђивања идентитета.
Лични претрес и преглед тела 
Члан 5.
Након идентификације обавља се лични претрес и преглед тела лица.
Лични претрес лица обављају овлашћена службена лица.
Преглед тела обављају највише два овлашћена службена лица истог пола као и лице које се прегледа, у одвојеној просторији и без присуства других лица.
Уколико је потребан, преглед телесних отвора обавља здравствени радник, у складу са Законом.
Лични претрес и преглед тела обавља се на начин који не сме бити понижавајући и којим се поштује психички и физички интегритет лица и чувају његове личне ствари.
Поступање са личним стварима 
Члан 6.
Приликом пријема у болницу обавља се преглед личних ствари лица које се прима.
Привремено се одузимају новац, драгоцености, мобилни телефон, ствари које, у складу са овим правилником, осуђени не може поседовати и друге ствари подобне за угрожавање лица, самоповређивање, уништавање имовине и угрожавање безбедности у болници.
Лице задржава ортопедска и друга медицинска помагала. Нужни лекови чувају се у амбуланти, а изузетно, према процени лекара, одређене лекове лице може имати код себе.
Кварљиве ствари се уништавају, о чему се сачињава записник чији се примерак уручује лицу. 
	
Потврда о привремено одузетим предметима
Члан 7.
О привремено одузетим стварима сачињава се потврда у три примерка у коју се уписује: број потврде, име и презиме лица, име једног родитеља, врста, количина, тежина и друга битна својства одузетих ствари, датум и час привременог одузимања и потпис службеног лица и лица чије се ствари одузимају. 
	
Примерак потврде уручује се лицу чије се ствари одузимају, други примерак се улаже у болничку архиву, а трећи на његов депозит.
Ако се привремено одузимају девизне новчанице, у потврди се уписује врста валуте, апоени и серијски бројеви новчаница.
Привремено одузимање ствари које су у вези са кривичним делом
Члан 8.
Ствари за које постоји вероватноћа да су у вези са неким кривичним делом, привремено се одузимају и о томе обавештава надлежни државни орган. 
	
О привремено одузетим стварима сачињава се записник и издаје потврда из члана 7. став 1. овог правилника. 
	
Чување привремено одузетих ствари
Члан 9.
Привремено одузете ствари, у складу са Законом, стављају се на депозит или се предају, односно достављају о трошку лица коме су одузете, лицу које он одреди.
Одузете ствари које нису предате, достављене или уништене чувају се у посебној просторији болнице, осигуране од оштећења и нестанка.
Девизне новчанице и драгоцености чувају се у каси или на другом сигурном месту.
Враћање привремено одузетих ствари
Члан 10.
Приликом отпуштања лица из болнице, враћају му се привремено одузете ствари, о чему се сачињава записник. Примерак записника уручује се лицу које се отпушта из болнице. 
	
Лице и када излази из болнице може преузети привремено одузете ствари, о чему се сачињава записник.
Записник из ст. 1. и 2. овог члана потписују службено лице и лице које преузима ствари.
Јављање по пријему
Члан 11.
По пријему, лицу се одмах омогућава да се јави породици или лицу које оно одреди, о трошку болнице. 
	
Лекарски преглед 
Члан 12.
Непосредно након пријема у болницу, лекар обавља здравствени преглед. 
Лекар је обавезан да, у складу са Законом, констатује телесне повреде и о томе одмах обавести управника завода. 
	
Хигијенске мере
Члан 13.
Примљено лице ће се окупати и задужити чистом одећом, обућом, рубљем и постељином.
Лице које према личним документима има бркове, може бркове да задржи. 
Изузетно, на образложену молбу лица које према личним документима има браду, управник болнице може одлучити да може да задржи браду током извршења мере безбедности, уколико за то постоје верски или здравствени разлози. У случају постојања здравствених разлога претходно се прибавља мишљење лекара. 
	
На образложену молбу лица које према личним документима има дужу косу, управник болнице може одлучити да може да задржи дужу косу током извршења мере безбедности, уколико за то постоје оправдани разлози. 
	
У случају потребе, здравствени радник обавиће дезинфекцију и дезинсекцију примљеног лица и предузети друге неопходне хигијенске мере.
Приликом прегледа и предузимања хигијенских мера поштује се личност и достојанство примљеног лица.
Лични лист 
Члан 14.
За свако примљено лице образује се лични лист у који се уносе матични број и подаци о лицу.
Службена лица, у складу са Законом, примљено лице фотографишу, узимају од њега отиске папиларних линија са прстију, мере његову телесну тежину и висину, бележе лични опис, особене знаке, тетоваже и друга обележја уколико их има.
III. ИЗВРШЕЊЕ МЕРА БЕЗБЕДНОСТИ
Извршење мере безбедности обавезног психијатријског лечења и чувања у здравственој установи
Члан 15.
Лице према коме се извршава мера безбедности обавезног психијатријског лечења и чувања у здравственој установи подвргава се психијатријским и неуролошким прегледима, допунским клиничким испитивањима, консултативним прегледима и интервенцијама других медицинских специјалности, према њему се примењује психофармакотерапија, групна и индивидуална психотерапија, обављају се психолошка тестирања и социјалне анкете, спроводи се радна и окупациона терапија, медицинска рехабилитација и ресоцијализација, као и евалуација резултата лечења. 
	
Активности из става 1. овог члана спроводе се у циљу превенције опасног понашања, менталне и социјалне рехабилитације и повратка у друштвену заједницу.
Спровођење активности
Члан 16.
Активности из члана 15. става 1. овог правилника може одређивати стручни тим болнице који чине психијатар, лекар, медицински техничар, психолог, социјални радник, медицински радни терапеут и запослени из службе за обезбеђење, и то према индивидуалним потребама лица према коме се извршава мера безбедности обавезног психијатријског лечења и чувања у здравственој установи и природи његове болести.
Лице према коме се извршава мера безбедности обавезног психијатријског лечења и чувања у здравственој установи активно учествује у лечењу, опоравку и ресоцијализацији.
Лице према коме се извршава мера безбедности обавезног психијатријског лечења и чувања у здравственој установи упознаје се, у складу са законом, са активностима из члана 15. става 1. овог правилника, као и са њиховим изменама и допунама које се уносе у историју болести, осим у случајевима предвиђеним прописима који уређују здравствену заштиту. 
	
Упознавање са разлозима смештаја
Члан 17.
Лице према коме се извршава мера безбедности из члана 15. овог правилника упознаје се са разлозима и циљевима његовог смештаја у болницу у границама које дозвољава његово здравствено стање, у складу са прописима који уређују здравствену заштиту. 
	
Извршење мере безбедности обавезног лечења алкохоличара или мере безбедности обавезног лечења наркомана
Члан 18.
Лице према коме се извршава мера безбедности обавезног лечења алкохоличара или мера безбедности обавезног лечења наркомана подвргава се комплетним психијатријско-психолошким претрагама, консултативним прегледима и интервенцијама других медицинских специјалности, допунским дијагностичким испитивањима, раду у терапијским заједницама, едукује се из области болести зависности и ризичног понашања, према њему се примењује психофармакотерапија, групни и индивидулани терапијски рад и врши се процена постигнутих резултата лечења и третмана и предлагање даљег лечења и третмана.
Активности из става 1. овог члана спроводе се у циљу лечења, едукације, успостављања трајне апстиненције од алкохола и психоактивних супстанци и повратка у друштвену заједницу.
Пријемно одељење
Члан 19.
Лице према коме се извршава мера из члана 18. овог правилника најпре се упућује у пријемно одељење, у коме се може задржати најдуже 30 дана. Током боравка у пријемном одељењу упознавање лица обавља стручни тим са психолошког, педагошког, криминолошког, социјалног, здравственог и безбедносног становишта, након чега се, у складу са Законом, доноси програм поступања.
IV. ЛЕЧЕЊЕ ОСУЂЕНИХ И ПРИТВОРЕНИХ ЛИЦА
Лечење осуђених и притворених лица од акутних психијатријских и неуролошких болести 
	
Члан 20.
Према осуђеном или притвореном лицу са акутним психијатријским и неуролошким болестима у болници се примењује интензивна психофармакотерапија, неуролошка терапија, допунске дијагностичке процедуре, консултативни прегледи других специјалности и евалуација лечења. 
	
Осуђено лице примљено на лечење у болницу од акутних психијатријских и неуролошких болести задржава групу и додељена проширена права и погодности, уколико то његово здравствено стање дозвољава. 
	
На притворена лица сходно се примењују одредбе правилника којим се уређује извршење мере притвора.
Лечење осуђених и притворених лица оболелих од соматских болести
Члан 21.
Осуђено или притворено лице оболело од соматских болести у болници се подвргава специјалистичким прегледима и врши се евалуација њиховог лечења. 
	
Док се налази на лечењу осуђено лице задржава групу и додељена проширена права и погодности, уколико то његово здравствено стање дозвољава. 
	
На притворена лица сходно се примењују одредбе правилника којим се уређује извршење мере притвора.
V. ПОЛОЖАЈ ЛИЦА ПРЕМА КОЈИМА СЕ ИЗВРШАВАЈУ МЕРЕ БЕЗБЕДНОСТИ, ОСУЂЕНИХ И ПРИТВОРЕНИХ ЛИЦА
Смештај 
Члан 22.
Смештај лица у болници одговара савременим здравственим, хигијенским и просторним условима и месним климатским приликама.
Смештај лица у спаваонице спроводи се уз брижљиву оцену свих околности и података евидентираних током пријема, лечења и извршења казне, посебно имајући у виду узраст, пол, личне особине и склоности, као и друга својства лица од којих зависи позитиван међусобни утицај и одсуство опасности од међусобног физичког и психичког угрожавања. 
	
Смештај лица са инвалидитетом примерен је врсти и степену његових потреба.
Просторије у којима лица бораве 
Члан 23.
Просторије у којима лица бораве морају бити чисте, суве, проветрене, загрејане, довољно осветљене природним и вештачким светлом које омогућава читање и рад без сметњи за вид и опремљене одговарајућим санитарним уређајима са хладном и топлом водом.
Болесничка соба има одговарајући број кревета и ноћних сточића.
Лицу се обезбеђује простор за дневни боравак.
У простору за дневни боравак обезбеђује се довољан број столица и одговарајући број столова према броју лица која га користе.
Простор за дневни боравак има техничке услове за коришћење радио и телевизијског апарата.
Просторије у болници имају примерену санитарну опрему која омогућава обављање физиолошких потреба у чистим условима кад год то лице жели, уз обезбеђење приватности.
Просторије у којима лица бораве и хране се загревају се у зимском периоду. Загревање просторија зависи од климатских услова, а по правилу траје од 15. октобра до 15. априла. Уколико временски услови или други објективни разлози то захтевају, управник болнице може скратити или продужити грејну сезону.
Лечење зуба
Члан 24.
Здравствену заштиту из области стоматологије болница обезбеђује у складу са општим прописима који уређују здравствену заштиту.
Болница обезбеђује услуге зубара и стоматолошку амбуланту која је опремљена одговарајућом опремом, прибором и материјалом за лечење, поправку и вађење зуба лицима смештеним у болницу. 
	
Одећа, рубље и обућа 
Члан 25.
Лице може користити сопствену одећу, рубље и обућу. Уколико лице нема сопствену одећу, рубље и обућу, обезбедиће му их болница. 
	
Одећа, рубље и обућа морају бити чисти, удобни и примерени потребама лечења. 
	
Рубље се мења најмање три пута недељно, а одећа се мења по потреби.
Постељина 
Члан 26.
Сваком лицу обезбеђује се посебан лежај са постељином.
Постељина се састоји од: душека, јастука, јастучнице, чаршава и ћебади и навлаке за ћебе. 
	
Постељина се мења два пута месечно, а по потреби и чешће.
Чување ствари добијених на употребу
Члан 27.
Лицу се саопштава да је дужно да чува и одржава ствари добијене на употребу. 
	
Ствари за личну употребу
Члан 28.
Лице може имати код себе: прибор за одржавање личне хигијене; прибор за бријање који не угрожава безбедност; ортопедска помагала; прибор за писање; прибор за чишћење одеће и обуће; ручни сат; венчани или веренички прстен; ствари и литературу за верску употребу; сопствену постељину; одећу, рубље и обућу и цигарете. Лице не може имати код себе ствари којима се нарушава безбедност и ред у болници, ометају друга лица и ствари које су у супротности са лечењем. Лице може имати код себе ствари у количини којом се не нарушава безбедност и ред. 
	
Болница обезбеђује лицу посебан орман за одлагање ствари за личну употребу.
Одржавање личне и опште хигијене
Члан 29.
Болница омогућава лицу да одржава личну хигијену и хигијену одеће и просторија у којима борави.
Уколико лице није у стању да испуњава обавезе из става 1. овог члана, болница му пружа одговарајућу помоћ. 
	
Лицу се омогућава купање и топла вода за купање најмање три пута недељно, у условима којима се обезбеђује његова приватност. Просторија за купање мора бити одговарајуће опремљена и загрејана.
Уколико лице носи бркове, односно уколико му је одобрено да носи браду или дужу косу мора уредно да их одржава. Ношење браде, бркова или дуже косе може се привремено ограничити из безбедносних или хигијенских разлога, док ти разлози постоје. 
	
Лицу се обезбеђује место за чишћење и одржавање одеће и обуће. Прање и сушење рубља и одеће обавља се у просторији за прање.
Здравствени преглед и медицинска документација
Члан 30.
Здравствени преглед се обавља појединачно и на начин којим се поштује личност и достојанство лица.
Здравствени преглед се обавља само у присуству здравственог радника, осим ако здравствени радник друкчије не затражи.
Подаци до којих се дошло на основу прегледа уносе се у историју болести.
Медицинска документација коју је лице донело са собом у болницу и отпусна листа о току лечења у болници, доставља се другом заводу у случају његовог упућивања или премештаја. На захтев лица и о његовом трошку, болница ће обезбеди копију документације о његовом здравственом стању, осим у случајевима предвиђеним прописима који уређују здравствену заштиту. 
	
Чување података о здравственом стању
Члан 31.
Здравствени радник чува, као професионалну тајну, све податке до којих дође током прегледа и лечења болесника, осим у случају када је ослобођен обавезе чувања тајне на основу посебног прописа. 
	
Давање информација о здравственом стању 
Члан 32.
Лице има право да буде упознато са налазима о његовом здравственом стању, у складу са прописима који уређују здравствену заштиту. 
	
Члан породице или блиско лице које одреди лице смештено у болници може добити информацију о здравственом стању лица од лекара из стручног тима, у складу са прописима који уређују здравствену заштиту. 
	
Придржавање мера здравствене заштите
Члан 33.
Лице предузима неопходне мере у циљу заштите здравља и хигијене и примењује упутства лекара о спровођењу лечења и спречавању заразних болести.
Одбијање лечења или хране
Члан 34.
Присилно храњење лица није дозвољено, а изузетно ако лице одбијањем лечења или хране озбиљно угрози своје здравље или живот, у складу са Законом, примениће се медицинске мере које одреди лекар.
Прописивање терапије
Члан 35.
Лекар прописује терапију и организује начин њеног издавања, давања и евидентирања.
Лекар прописује лекове које лице може имати код себе.
Набавка лекова и ортопедских помагала
Члан 36.
По одобрењу лекара болнице, лице може да набавља лекове, витамине и ортопедска помагала о свом трошку или да их прима од чланова породице или блиских лица. 
	
Исхрана
Члан 37.
Лицу се обезбеђују три оброка дневно (доручак, ручак и вечера) у правилним размацима са одговарајуће припремљеном, послуженом и разноврсном храном. 
	
Најмање два пута недељно лицу се обезбеђује свеже воће и поврће у складу са годишњим добом. Послужени оброци морају задовољавати хигијенске стандарде и примерени су природи болести. 
	
Лицу се, у складу са Законом, обезбеђује исхрана водећи рачуна о његовим верским уверењима, а према могућностима болнице.
Јеловник 
Члан 38.
Садржај исхране утврђује се недељно јеловником. Јеловник саставља кувар уз прибављено мишљење лекара, а одобрава га управник болнице. 
	
Јеловник се објављује најкасније последњег дана у недељи за наредну недељу.
Објављени јеловник се може из оправданих разлога изменити, с тим што се измене објављују дан раније.
Кантина
Члан 39.
Лицу се омогућава да о свом трошку, радним даном, два пута недељно, из продавнице – кантине завода набавља прехрамбене и друге ствари за личну употребу. Радно време кантине и цене у кантини морају бити одређени и истакнути.
Приликом снабдевања кантине уважавају се оправдани захтеви лица. Ако у кантини болнице није могуће обезбедити одговарајуће ствари, болница ће обезбедити набавку ствари на други одговарајући начин. 
	
Лице може месечно набављати прехрамбене и друге ствари за личну употребу у висини износа просечне зараде у Републици Србији за претходни месец.
Дописивање
Члан 40.
Лице према коме се извршава мера безбедности и осуђено лице се могу дописивати о свом трошку.
Дописивање може ограничити само суд, у складу са Законом. 
Писма која су задржана на основу одлуке суда о ускраћивању дописивања одлажу се у лични лист. Лице се обавештава о одлагању писма. 
	
Лице према коме се извршава мера безбедности и осуђено лице прима и шаље писмо у затвореној коверти. Пријем и отпремање поште врши се преко болнице.
Уколико постоји сумња да се у коверти налази недозвољена ствар, коверта ће се отворити и прегледати у присуству лица који је шаље или прима. Недозвољене ствари ће се одузети.
Лице према коме се извршава мера безбедности и осуђено лице могу без ограничења и надзора упућивати поднеске браниоцу, судовима, Заштитнику грађана или другим државним органима и међународним органима и организацијама за заштиту људских права. 
	
Страни држављанин, односно лице чије интересе не штити ниједна држава може слати поднеске, у складу са Законом. 
	
Лице према коме се извршава мера безбедности и осуђено лице поднеске примају и упућују преко болнице у затвореној коверти, о свом трошку, о чему се издаје потврда. 
	
На молбу лица које нема новчаних средстава, управник болнице, у складу са Законом, може одобрити слање поднесака о трошку завода.
Телефонирање
Члан 41.
Болница обезбеђује потребан број телефонских говорница у зависности од броја лица.
Лице према коме се извршава мера безбедности обавезног психијатријског лечења и чувања у здравственој установи може телефонирати у зависности од резултата лечења. 
	
Осуђени који је разврстан у затворено одељење може да телефонира најмање четири пута недељно, а осуђени који је разврстан у полуотворено и отворено одељење може телефонирати свакодневно, у складу са могућностима болнице.
Телефонирање се обавља на основу распореда који се унапред објављује.
Телефонски разговори укупно трају, по правилу, најдуже петнаест минута.
Телефонски разговор се обавља на језику по избору и о трошку лица.
Телефонирање може ограничити само суд, у складу са Законом. 
Обавештавање
Члан 42.
Лице може набављати књиге, часописе и друга средства јавног обавештавања издата, односно произведена у земљи и иностранству.
Болница има библиотеку са довољним бројем књига из различитих подручја. 
	
Библиотека обавезно има текст важећег Устава Републике Србије, Кривичног законика, Законика о кривичном поступку, Закона о извршењу кривичних санкција, Закона о помиловању, Закона о Заштитнику грађана, подзаконских аката који су донети на основу Закона о извршењу кривичних санкција, као и текстове потврђених међународних аката који се односе на извршење кривичних санкција и заштиту основних људских права и слобода.
Болница сарађује са библиотекама, а према потреби обезбеђује и друга аудио-визуелна средства јавног обавештавања. 
	
Лицу је дозвољено да књиге и друга средства јавног обавештавања износи из библиотеке.
Начин издавања и коришћења књига и других средстава јавног обавештавања одређује управник болнице. 
	
Образовање
Члан 43.
Болница омогућава полагање испита у заводу и ван завода.
Уколико се лице образује или школује, болница, према својим могућностима, обезбеђује одговарајуће услове и време за учење. 
	
Трошкове образовања ван болнице сноси лице. 
Окупациона и радна терапија
Члан 44.
Болница, према својим могућностима, организује програме теоријске припреме и практичне обуке лица у оквиру окупационе и радне терапије, ради стицања или проширивања практичних знања. 
	
Окупациона и радна терапија организује се и спроводи водећи рачуна о здравственом стању лица и потребама њихове рехабилитације и ресоцијализације, на основу програма окупационе и радне терапије коју саставља стручни тим, а који представља део лечења, односно програма поступања.
Боравак ван затворених просторија
Члан 45.
Болница омогућава лицу боравак на свежем ваздуху у трајању од најмање два часа дневно, у складу са здравственим стањем.
Програм активности 
Члан 46.
У болници се организују културно-просветне, радне, забавне и спортско-рекреативне активности. Програм активности за лица који саставља стручни тим, као део лечења, односно програма поступања, болница организује и спроводи водећи рачуна о здравственом стању лица и потребама њихове рехабилитације и ресоцијализације. 
	
Лице се према својим склоностима и интересовањима може током лечења бавити израдом уметничких предмета и другим видовима стваралачког изражавања. 
	
Спортске активности
Члан 47.
Болница према својим могућностима омогућава лицу смештеном у болницу, у складу са његовим здравственим стањем, бављење телесним вежбањем и спортским активностима и у ту сврху обезбеђује спортске терене, просторије и спортске реквизите. 
	
Верска права
Члан 48.
Лице смештено у болницу може једном недељно да посети свештено лице или други верски службеник.
Ако у болници постоји довољан број лица исте вероисповести, на њихов захтев, у складу са Законом, управник болнице ће дозволити свештеном лицу те вероисповести да их редовно посећује или да има редовну службу или наставу.
Посете
Члан 49.
Посета се обавља суботом или недељом и у дане нерадног државног празника у времену од 7,30 до 15,30 часова. Управник болнице може одобрити посете и другим данима уколико за то постоје оправдани разлози.
Лице према коме се извршава мера безбедности и осуђено лице смештено у болници може примити посету у трајању од најмање једног часа два пута месечно, ако потребе лечења другачије не захтевају. 
	
Трајање посете дуже од једног часа одобрава управник болнице. 
У картон посете лица уносе се подаци о лицима која ће га посећивати.
Уколико су подаци које лице даје о лицима која ће га посећивати нетачни, лице ће бити дисциплински кажњено.
Просторија за посете мора бити пространа, чиста, осветљена, загрејана према потреби, проветрена, са одговарајућим санитарним уређајима и одговарајућим бројем столица и столова.
Болница је обавезна да на видном месту истакне податке о времену и условима посете.
Посете браниоца 
Члан 50.
Посете браниоца, пуномоћника или лица које је позвано ради давања пуномоћја о заступању, обављају се у радно време.
Посета се обавља у просторији погодној за остваривање права лица на посету браниоца, пуномоћника или лица које је позвано ради давања пуномоћја о заступању.
Посета браниоца, пуномоћника или лица које је позвано ради давања пуномоћја о заступању уноси се у одговарајућу евиденцију посета.
Претрес посетиоца
Члан 51.
Посетиоцу се утврђује идентитет и уписује се у књигу посета.
Посетилац се претреса пре уласка у просторију за посету. Лични претрес обавља службено лице истог пола као и посетилац на начин којим се поштује достојанство и чувају личне ствари посетиоца.
Ако посетилац не пристане на претрес, посета се неће омогућити.
Уколико посетилац или лице својом радњом или стањем угрожава ред или безбедност болнице, управник болнице или лице које он овласти, може ускратити или прекинути посету. 
	
Уколико посетилац покуша да унесе недозвољене предмете или ствари посета ће се прекинути или се неће дозволити. 
	
Ствари пронађене приликом претреса за које постоји вероватноћа да су у вези са неким кривичним делом, одузимају се од посетиоца и о томе се одмах обавештава подручни орган полиције. О привремено одузетим стварима сачињава се записник.
Пријем пакета
Члан 52.
Лице смештено у болници може да прими пакет два пута месечно.
Тежина пакета може бити до десет килограма.
Пакет може садржати ствари које лице може поседовати у складу са чланом 28. овог правилника и фабрички запаковане прехрамбене производе.
Управник болнице или лице које он одреди може одобрити пријем и друге хране која ће се употребити у току дана. 
	
Пакет се може доставити поштом или приликом посете.
Преглед сваког пакета се обавља у присуству лица или доносиоца пакета.
Уколико се установи да се у пакету налазе ствари које лице не може поседовати, оне ће се издвојити. Издвојене ствари ће се о трошку лица вратити пошиљаоцу или предати посетиоцу.
Лако кварљиве ствари се уништавају у присуству лица или доносиоца пакета.
Уколико тежина пакета са стварима које лице може поседовати прелази десет килограма лице ће у присуству службеног лица издвојити ствари које прелазе дозвољену тежину. Ове ствари враћају се о његовом трошку пошиљаоцу или се предају посетиоцу.
Изузетно, у оправданим случајевима, управник болнице или лице које он овласти може дозволити пријем ствари преко дозвољене тежине.
Пријем новчаних пошиљки
Члан 53.
Лице има право, у складу са Законом, на неограничени пријем и слање новчаних пошиљки, а новац који оно прима депонује се на новчани депозит. Месечни износ новца с којим лице слободно располаже је износ просечне зараде у Републици Србији за претходни месец према последњим подацима органа надлежног за послове статистике.
Проширена права и погодности
Члан 54.
Лицу смештеном у болници могу се доделити проширена права и погодности, у складу са Законом. 
	
Проширена права и погодности лица која обухватају изласке и одсуства из болнице не могу се спајати са отпуштањем из болнице.
Проширена права и погодности лица која обухватају изласке и одсуства из болнице у једном месецу, не могу се преносити у други месец.
Проширена права и погодности лица која обухватају одсуства из болнице могу се користити највише онолико пута колико има викенда и празника у току месеца. 
	
Време изласка и повратка лица у болницу не може бити одређено у времену од 20,00 до 8,00 часова.
У случају коришћења погодности изласка и одсуства из болнице у месецу у ком се лице отпушта или му се прекида извршење казне, узеће се у обзир број дана проведених у болници, односно заводу у том месецу и сразмерно утврдити трајање одсуства. 
	
Проширена права и погодности која подразумевају излазак и одсуство из болнице
Члан 55.
Приликом коришћења проширених права и погодности која подразумевају излазак и одсуство из болнице, лицу се издаје писана дозвола за излазак која садржи: име и презиме лица, име једног родитеља, матични број у болници, јединствени матични број грађана, адресу пребивалишта, дан и час изласка и повратка у болницу, датум издавања, потпис овлашћеног лица и печат болнице.
Ванредни излазак и одсуство
Члан 56.
Из посебно оправданих разлога, у складу са Законом, управник болнице може лицу одобрити ванредни излазак или одсуство из завода до седам дана. 
	
Ванредни излазак или одсуство из болнице лицу се може одобрити без обзира на групу и искоришћена проширена права и погодности због: смрти члана уже породице, обиласка теже оболелог члана уже породице, рођења детета, закључења брака, као и из других посебно оправданих разлога. 
	
Уколико постоје безбедносни разлози болница ће дискретно и ефикасно обезбедити ванредни излазак и присуство лица у случајевима предвиђеним ст. 1. и 2. овог члана.
Поднесак и притужба
Члан 57.
У циљу остваривања својих права лице се може поднеском писмено обратити начелнику службе или другом овлашћеном лицу из одговарајуће службе у болници.
Лице може, у складу са Законом, поднети притужбу управнику болнице због повреде права или других неправилности које су у заводу учињене према њему.
Уколико се предмет притужбе односи на један или више поднесака из става 1. овог члана лице ће у образложењу притужбе навести разлоге због којих је незадовољно одговором овлашћеног лица.
Уколико се притужба односи на тежу повреду радних обавеза и дужности од стране запосленог лица, управник или лице које он одреди, одмах ће испитати основаност притужбе и предузети мере за спречавање даљег наступања штетних последица.
Уколико се притужба односи на угрожавање или повреду тела или здравља осуђеног, управник болнице ће, у складу са Законом, наредити да лекар одмах прегледа осуђеног и да о томе сачини извештај. 
	
Жалба
Члан 58.
Лице које не добије одговор на притужбу или није задовољно донетим решењем има право, у складу са Законом, да у року од осам дана од дана пријема решења, поднесе жалбу директору Управе за извршење кривичних санкција (у даљем тексту: Управа). 
	
У жалби се наводи број одлуке на коју се жали и у ком погледу је незадовољан донетом одлуком.
Предаја поднеска
Члан 59.
Поднесак, притужба и жалба подносе се у три примерка, од којих се један упућује надлежном органу, један остаје код лица, а један се улаже у лични лист лица.
Поверљив разговор са управником болнице
Члан 60.
Лице које захтева да се непосредно обрати управнику болнице и да са њим усмено разговара, писмени захтев доставља преко посебног сандучета.
Управник обавља разговор са лицем. Уколико наведени разлози немају поверљив карактер упућује га на законом и овим правилником прописан начин остваривања и заштите права.
Непосредна притужба директору Управе
Члан 61.
Ако лице сматра да је његово право повређено поступањем управника болнице може, у складу са Законом, поднети притужбу директору Управе, у затвореној коверти.
Ако директор Управе или лице које он овласти, утврди да притужба није поднета из разлога наведених у ставу 1. овог члана, притужбу ће доставити надлежном органу и о томе ће обавестити лице. 
	
Притуживање надзору
Члан 62.
Лице се може без присуства запослених лица у болници притужити овлашћеном лицу које, у складу са законом, надзире рад болнице. 
	
Овлашћено лице које надзире рад болнице ће испитати наводе из притужбе и утврђено чињенично стање описати у извештају, односно записнику о надзору. 
	
Притужба на лечење
Члан 63.
Лице смештено у болницу може поднети притужбу на лечење, министарству надлежном за послове здравља, у складу са законом.
Судска заштита
Члан 64.
Осуђени и лице на извршењу мере безбедности има право, у складу са Законом, да поднесе захтев за судску заштиту против одлуке директора Управе, у року од три дана од дана достављања одлуке, ако сматра да је тиме незаконито ограничено или повређено неко од његових права предвиђено Законом.
Изузетно, лице може поднети захтев за судску заштиту директно судији за извршење у случају када му је право на живот или телесни интегритет озбиљно угрожено, а против одлуке судије за извршење о том захтеву лице може поднети жалбу, у складу са Законом.
Подношење притужбе Заштитнику грађана
Члан 65.
Лице може поднети притужбу Заштитнику грађана у запечаћеној коверти, а болница обезбеђује довољан број коверата, у складу са законом.
Заштита у случају подношења поднеска
Члан 66.
Подношење поднесака, притужби, жалби или тужби, не повлачи одговорност лица и оно због тога не може бити изложен било каквом кажњавању, малтретирању или узнемиравању.
Иницијативе и мишљења
Члан 67.
Болница омогућава да лице, преко својих представника, подносе писмене предлоге и мишљења управнику болнице о питањима која се уређују овим правилником.
На упућене предлоге и мишљења лица, управник болнице даје одговор у писменој форми. 
	
Правна помоћ
Члан 68.
Служба за опште послове у болници, у складу са Законом, пружа лицу правну помоћ у вези са извршењем казне затвора и мере безбедности.
Обраћање и међусобно ословљавање
Члан 69.
Лица су обавезна да се пристојно понашају према запосленима у болници и лицима која посећују болницу. 
	
При сусрету са запосленима у болници и другим лицима лице је обавезно да отпоздрави одговарајућим поздравом према добу дана.
Лице се приликом обраћања представља личним именом и запослене у установи ословљава звањем које имају у служби.
Запослени у болници лице ословљавају личним именом, обавезни су да се пристојно понашају према њему и да отпоздраве на његов поздрав.
Лице и запослени у болници међусобно се ословљавају са „Ви”.
Распоред дневних активности
Члан 70.
Устајање, лична хигијена, спремање просторија и доручак обављају се као дневне активности у периоду од 7,00 до 8,00 часова.
Ручак се служи у периоду од 13,00 до 15,00 часова, а вечера од 18,00 до 19,00 часова.
Повечерје и спавање траје од 23,00 до 7,00 часова.
На знак повечерја гаси се светло.
Недељом и нерадним данима знак за устајање даје се један час касније. На дати знак за устајање нису у обавези да устају лица који се налазе на лекарској поштеди.
Управник болнице или лице које он за то одреди може дозволити праћење ТВ програма и после знака повечерја.
VI. ОБУСТАВА МЕРЕ И ОТПУШТАЊЕ ЛИЦА
Извршење одлуке о обустави мере
Члан 71.
Када суд достави правноснажну одлуку о обустављању извршења мере безбедности, болница ће одмах после пријема одлуке отпустити лице коме је мера била изречена.
Ако се ради о лицу коме је мера обустављена, а казна још није истекла, упућује се на извршење казне, у складу са Законом.
Припрема за отпуштање
Члан 72.
Болница ће пре отпуштања лица са извршења мере безбедности због обустављања мере утврдити програм пружања помоћи лицу након отпуштања. 
	
Отпуштање 
Члан 73.
Лице се отпушта из болнице оног дана када му је обустављена мера.
Ако је последњи дан извршења мере субота, недеља или државни празник, лице се отпушта, у складу са Законом, последњег радног дана који претходи тим данима.
Приликом отпуштања лицу се предају све његове ствари које су се налазиле на чувању, као и неутрошени новац који је чуван на депозиту. 
	
Предају и пријем ствари и новца из става 1. овог члана писмено потврђује службено лице које обавља предају и лице које прима ствари и новац. Лице предаје све ствари којима је било задужено за време боравка у болници.
VII. СХОДНА ПРИМЕНА ПРАВИЛНИКА ПРЕМА ПРЕКРШАЈНО КАЖЊЕНИМ ЛИЦИМА
Члан 74.
Одредбе овог правилника сходно се примењују према прекршајно кажњеним лицима, ако посебним прописом није друкчије одређено. 
	
VIII. ЗАВРШНА ОДРЕДБА
Ступање на снагу
Члан 75.
Овај правилник ступа на снагу осмог дана од дана објављивања у „Службеном гласнику Републике Србије”. 
	
 
Број 110-00-10/2014-03
У Београду, 25. децембра 2014. године
Министар,
Никола Селаковић, с.р.