На основу члана 46. став 5. Закона о Народној скупштини („Службени гласник РС”, број 09/10), члана 65. и члана 295. став 2. Пословника Народне скупштине („Службени гласник РС”, бр. 52/10 и 13/11), 
	
Административни одбор Народне скупштине, на седници одржаној 8. фебруара 2012. године, донео је
 
ОДЛУКУ
о трајној легитимацији

"Службени гласник РС", број 11 од 14. 
	фебруара 2012.
 
1. Овом одлуком уређују се изглед, садржина и образац трајне легитимације, као и начин издавања и вођења евиденције о издатим трајним легитимацијама у Народној скупштини.
2. Народном посланику коме је престао мандат издаје се трајна легитимација, на захтев.
Захтев за издавање трајне легитимације се подноси генералном секретару Народне скупштине (у даљем тексту: генерални секретар).
3. Трајна легитимација се израђује у виду књижице, правоугаоног облика, димензија 6 cm х 9,5 cm, у тврдом кожном повезу тамно црвене боје и садржи довољан број страна за уношење података предвиђених овом одлуком.
Трајна легитимација се издаје на обрасцу који је саставни део ове одлуке.
4. На корицу трајне легитимације утискује се Мали грб Републике Србије.
5. Трајна легитимација на првој страни садржи: у заглављу натписе „Република Србија” и „Народна скупштина”; ознаку броја трајне легитимације; назив: „Трајна легитимација”; место за име и презиме народног посланика коме је престао мандат; дан, месец и годину издавања трајне легитимације; рок важења трајне легитимације и у продужетку текст: „трајно”; натпис: „председник Народне скупштине” и место за потпис председника Народне скупштине.
На другој страни је место за фотографију народног посланика коме је престао мандат, формата 4 cm х 5 cm, која се оверава сувим жигом Народне скупштине и место за својеручни потпис народног посланика коме је престао мандат.
На трећој страни наводе се права народног посланика коме је престао мандат, у тексту који гласи:
„Народни посланик коме је престао мандат има право на приступ архиви и документима о раду Народне скупштине којима је имао приступ и док је био народни посланик.
Народни посланик коме је престао мандат има право да присуствује државним свечаностима у Народној скупштини, у складу са протоколом.
Народни посланик коме је престао мандат има право приступа библиотеци Народне скупштине и Клубу посланика.”
(Члан 46. ст. 2 – 4. Закона о Народној скупштини „Службени гласник РС”, број 9/10).
6. Подаци из тачке 5. став 1. ове одлуке уносе се у трајну легитимацију ћириличким писмом.
Име и презиме народног посланика коме је престао мандат, припадника националне мањине, уписује се, на његов захтев, у трајну легитимацију двојезично, на српском језику и ћириличким писмом и на језику и по правопису националне мањине чији је припадник народни посланик коме је престао мандат, према редоследу који он одреди.
7. Ако народни посланик коме је престао мандат изгуби трајну легитимацију или му она на други начин нестане, дужан је да губитак, односно нестанак трајне легитимације, пријави генералном секретару. 
	
О пријави из става 1. ове тачке саставља се службена белешка, а трајна легитимација се оглашава неважећом у „Службеном гласнику Републике Србије”.
Трошкови оглашавања трајне легитимације неважећом покривају се средствима из скупштинског буџета. 
	
О изгубљеној, односно несталој трајној легитимацији, народном посланику коме је престао мандат се издаје потврда коју користи до издавања друге трајне легитимације. 
	
Потврду потписује генерални секретар или лице које он овласти.
8. На основу огласа да је изгубљена, односно нестала трајна легитимација оглашена неважећом, народном посланику коме је престао мандат се издаје друга трајна легитимација на коју се ставља ознака „дупликат”.
9. Захтеви за издање трајних легитимација народних посланика којима је престао мандат, уносе се у посебан списак (у даљем тексту: Списак захтева).
10. О издатим трајним легитимацијама води се евиденција. 
Евиденција из става 1. ове тачке садржи:
– редни број из Списка захтева;
– име и презиме лица коме је издата трајна легитимација;
– место становања и адресу лица коме је издата трајна легитимација;
– дан, месец и годину издавања трајне легитимације;
– потпис лица коме је издата трајна легитимација;
– примедбу. 
Трајна легитимација носи редни број из Списка захтева, који се одређује према датуму подношења захтева.
У рубрику „примедба” уноси се напомена о издатом дупликату трајне легитимације.
11. О издавању трајних легитимација и о вођењу евиденције о издатим трајним легитимацијама стара се генерални секретар, односно лице које он овласти. 
	
Послове издавања и вођења евиденције о издатим трајним легитимацијама обавља Служба Народне скупштине.
12. Ова одлука ступа на снагу осмог дана од дана објављивања у „Службеном гласнику Републике Србије”.
 
28 број 02-414/12
У Београду, 8. фебруара 2012. године

Административни одбор Народне скупштине Републике Србије
Председник,

Ненад Константиновић, с.р.