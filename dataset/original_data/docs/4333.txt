На основу члана 104. Закона о привредним друштвима („Службени гласник РС”, број 125/04) и члана 43. став 1. Закона о Влади („Службени гласник РС”, број 55/05, 71/05 – исправка, 101/07 и 65/08), 
Влада доноси
 
 
ОДЛУКУ
о изменама и допунама оснивачког акта Друштвеног предузећа „Зooлошки врт града Београда” Београд
„Службени гласник РС“, број 70 од 30. септембра 2010.
 
 
I. ОСНОВНЕ ОДРЕДБЕ
 
Члан 1.
Друштвено предузеће „Зooлошки врт града Београда”, Београд Мали Калемегдан бр. 8, организује се као једночлано друштво с ограниченом одговорношћу (у даљем тексту: Друштво) и послује у складу са прописима којима се уређује правни положај привредних друштава.
 
Члан 2.
Друштвено предузеће „Зooлошки врт града Београда”, Београд Мали Калемегдан бр. 8 основано је одлуком Градског већа града Београда број 637 од 17. маја 1935. године уписано у Регистар привредних субјеката код Агенције за привредне регистре под бројем 16252, матични број 07046197, ПИБ 10182261.7
На основу Закључка Владе 05 број 46-3100/2010 од 29. априла 2010. године, утврђен је удео државне својине од 100% у средствима која користи Друштвено предузеће „Зooлошки врт града Београда”, Београд Мали Калемегдан бр. 8, и закључен Споразум о уделу државне својине у средствима која користи Друштвено предузеће „Зooлошки врт града Београда”, Београд Мали Калемегдан бр. 8.
 
Члан 3.
Друштво послује средствима у државној својини.
Друштво има својство правног лица.
Друштво у правном промету са трећим лицима има сва овлашћења и иступа у своје име и за свој рачун.
 
II. ПОСЛОВНО ИМЕ И СЕДИШТЕ ДРУШТВА
 
Члан 4.
Друштво послује под следећим пословним именом:
Привредно друштво „Зоолошки врт града Београда” Београд, Мали Калемегдан бр. 8.
Скраћено пословно име Друштва гласи: „БЕО ЗОО ВРТ” д.о.о. Београд.
 
Члан 5.
Седиште Друштва је у Београду, улица Мали Калемегдан бр. 8.
 
III. ПЕЧАТ И ШТАМБИЉ ДРУШТВА
 
Члан 6.
Друштво има печат и штамбиљ.
Печат је округлог облика, пречника 30 mm, на коме је исписано пословно име и седиште Друштва на српском језику, ћириличким писмом. 
Штамбиљ је правоугаоног облика, димензије 62x28 mm, на коме је исписано пословно име и седиште Друштва на српском језику, ћириличким писмом.
Директор Друштва доноси одлуку којом се утврђује начин употребе и чувања печата и штамбиља Друштва.
 
IV. ПОДАЦИ О ОСНИВАЧУ
 
Члан 7.
Оснивач друштва је Република Србија за коју на основу законског овлашћења оснивачка права врши Влада,  Београд, Немањина 11 (у даљем тексту: Оснивач).
 
V. ДЕЛАТНОСТ ДРУШТВА
 
Члан 8.
Претежна делатност Друштва је:
92530 – Делатност ботаничких и зоолошких вртова и других природних резервата;
Поред делатности из става 1. овог члана Друштво обавља и друге делатности и то:
01412 Уређење и одржавање паркова, зелених и рекреационих површина
01250 Узгој осталих животиња
01413 Остале пољопривредне услуге
73103 Истраживање и експериментални развој у биотехничким наукама
73109 Истраживање и експериментални развој у непоменутим биолошким наукама (систематски рад и креативни напор у посматрању животиња из целог света у циљу повећања знања и побољшања њихових примена)
92720 Остале рекреативне активности, на другом месту непоменуте
Друштво може обављати и друге делатности, укључујући делатност спољнотрговинског промета и услуге у спољнотрговинском промету из оквира своје делатности,  у складу са законом и овом одлуком. 
 
VI. ОСНОВНИ КАПИТАЛ
 
Члан 9.
Основни капитал Друштва према књиговодственој вредности на дан 31. децембра 1999. године износи:
Основни капитал 18.447.000,00 динара (1.571.964,21 €) по средњем курсу НБС 31. децембра 1999. године (1€=11,7350 динара) сходно Потврди Удружења банака Србије број 672-84537 од 3. септембра 2010. године.
Средства за рад Друштва чине покретне и непокретне ствари, новчана средства, хартије од вредности, акције Кулске банке, имовинска права и друга средства.
 
VII. ПРАВА И ОБАВЕЗЕ ОСНИВАЧА
 
Члан 10.
Основна права Оснивача по основу удела су да:
1) управља Друштвом;
2) одлучује о расподели добити;
3) учествује у расподели ликвидационе или стечајне масе, после престанка Друштва. 
Поред права из става 1. овог члана Оснивач има и друга права у складу са законом којим се уређује правни положај привредних друштава и овом одлуком.
 
VIII. РАСПОДЕЛА ДОБИТИ
 
Члан 11.
Добит Друштва, утврђена у складу са законом, може се расподелити за повећање основног капитала, резерве или за друге намене, у складу са законом и овом одлуком. 
 
IX. ЗАСТУПАЊЕ ДРУШТВА
 
Члан 12.
Друштво у пословима унутрашњег и спољнотрговинског промета заступа директор Друштва без ограничења, у складу са законом.
Директор може, у оквиру својих овлашћења дати, другом лицу писмено пуномоћје за заступање Друштва.
 
X. СКУПШТИНА ДРУШТВА
 
Члан 13.
Овлашћења Скупштине Друштва врши Оснивач, преко овлашћених представника.
Одлуку о одређивању и разрешењу председника и чланова Скупштине доноси Оснивач.
 
Члан 14.
Скупштина Друштва одлучује о:
1) избору и разрешењу директора Друштва, о утврђивању накнаде директора Друштва, односно његове зараде и о избору председника скупштине;
2) одобравању финансијских извештаја и доношењу одлуке о времену и износу исплате Оснивачу;
3) именовању ревизора Друштва и потврђивању његових налаза и мишљења, утврђивању накнаде, као и других услова његовог уговора са Друштвом;
4) повећању и смањењу основног капитала Друштва;
5) давању прокуре за огранке Друштва;
6) допунским улозима од стране оснивача Друштва;
7) пријем новог члана за случај евентуалног повећања капитала и преносу удела на трећа лица када је одобрење Друштва потребно;
8) статусним променама, променама пословног имена и престанку Друштва;
9) стицању, продаји давању у закуп, залагању и другом располагању имовином велике вредности;
9) измени оснивачког акта;
10) образовању огранка;
11) доношењу пословника о свом раду;
12) другим питањима из делокруга рада Скупштине Друштва.
 
Члан 15.
Седница Скупштине Друштва сазива се по потреби, а обавезно у случајевима прописаним законом којим се уређује правни положај привредих друштава.
Годишња седница Скупштине Друштва одржава се најкасније у року од шест месеци након завршетка пословне године рада усвајања финансијских извештаја и одлучивању о расподели добити.
 
XI. ДИРЕКТОР ДРУШТВА
 
Члан 16.
Директора Друштва именује и разрешава Скупштина.
Директор се именује на период од четири године.
Директор је у радном односу у Друштву са пуним радним временом.
 
Члан 17.
Директор Друштва:
1) заступа Друштво;
2) организује и води пословање Друштва, у складу са законом и овом одлуком, стара се о законитости рада и одговара за законитост рада Друштва;
3) предлаже доношење одлука из делокруга Скупштине Друштва;
4) спроводи одлуке Скупштине Друштва;
5) одлучује о правима, обавезама и одговорностима запослених у Друштву, у складу са законом којим се уређују радни односи;
6) доноси акт о организацији и систематизацији послова и друге опште акте Друштва,
7) обавља друге послове у складу са законом и овом одлуком који нису у делокругу Скупштине Друштва.
 
XII. ИНТЕРНИ РЕВИЗОР
 
Члан 18.
Интерни ревизор:
1) контролише веродостојност и комплетност финансијских извештаја Друштва,
2) контролише усклађеност пословања Друштва са законом, годишњим програмом рада и пословања Друштва,
3) обавља и друге послове у складу са законом. 
 
Члан 19.
Интерни ревизор извештава Скупштину Друштва о:
1) веродостојности и потпуности финансијских извештаја Друштва,
2) основаности предлога за расподелу добити,
3) другим питањима од значаја за оцену законитости и целисходности поступања у спровођењу пословне политике и пословању Друштва.
Интерни ревизор подноси извештај по питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина Друштва.
 
XIII. АКТИ И ДОКУМЕНТИ ДРУШТВА
 
Члан 20.
У Друштву се води књига удела, са подацима и на начин прописан законом којим се уређује правни положај привредних друштава.
 
Члан 21.
У Друштву се води књига одлука.
У књигу одлука уносе се одлуке које доноси Скупштина у складу са овом одлуком.
 
Члан 22.
Општи акти Друштва су правилници и одлуке којима се на општи начин уређују одређена питања. 
Измене и допуне правилника и одлука врше се на начин и по поступку који су одређени за њихово доношење.
 
Члан 23.
Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
 
Члан 24.
Друштво је дужно да држи и чува све акте и документе Друштва у складу са законом којим се уређује правни положај привредних друштава.
 
XIV. ЗАШТИТА ЖИВОТНЕ СРЕДИНЕ
 
Члан 25.
Друштво је, при обављању делатности, дужно да се стара о заштити животне средине, у складу са законом и другим прописима.
 
XV. ПРЕСТАНАК ДРУШТВА
 
Члан 26.
Друштво престаје:
1) одлуком Скупштине Друштва; 
2) статусним променама које воде престанку Друштва,
3) стечајем или ликвидацијом;
4) у другим случајевима предвиђеним законом.
 
XVI. ПРЕЛАЗНЕ И ЗАВРШНЕ ОДРЕДБЕ
 
Члан 27.
Запослени у Друштвеном предузећу „Зooлошки врт града Београда”, Београд Мали Калемегдан бр. 8, настављају да раде у Друштву, а своја права и обавезе остварују у складу са законом и општим актима Друштва.
 
Члан 28.
До избора директора Друштва, дужност директора обављаће у својству вршиоца дужности директора Друштва Вукосав Бојовић, ЈМБГ 1812940710101, који ће извршити судску оверу ове одлуке, у складу са законом. 
 
Члан 29.
Ову oдлуку објавити у „Службеном гласнику Републике Србије”.
 
 
05 број 023-6535/2010-2
У Београду, 23. септембра 2010. године
Влада
Први потпредседник Владе –
заменик председника Владе,
Ивица Дачић,с.р.