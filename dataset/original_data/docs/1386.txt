Редакцијски пречишћен текст
 
   
ЗАКОН
о приватном обезбеђењу
"Службени гласник РС", бр. 
				104 од 27. новембра 2013, 42 од 11. маја 2015.
I. УВОДНЕ ОДРЕДБЕ
Члан 1.
Овим законом уређују се обавезно обезбеђење и заштита одређених објеката, послови и рад правних и физичких лица у области приватног обезбеђења, услови за њихово лиценцирање, начин вршења послова и остваривање надзора над њиховим радом.
Члан 2.
Приватно обезбеђење, у смислу овог закона, обухвата пружање услуга, односно вршење послова заштите лица, имовине и пословања физичком и техничком заштитом када ти послови нису у искључивој надлежности државних органа, као и послове транспорта новца, вредносних и других пошиљки, одржавања реда на јавним скуповима, спортским приредбама и другим местима окупљања грађана (редарска служба), које врше правна лица и предузетници регистрована за ту делатност, као и правна лица и предузетници који су образовали унутрашњи облик организовања обезбеђења за сопствене потребе (у даљем тексту: самозаштитна делатност).
Услуге приватног обезбеђења не спадају у полицијске или друге послове безбедности које врше органи државне управе.
Правна лица и предузетници који имају лиценцу за вршење послова приватног обезбеђења не могу вршити послове заштите лица и имовине који су у искључивој надлежности државних органа и примењивати оперативне методе и средства, односно оперативно-техничка средства и методе које ти органи примењују на основу посебних прописа.
Члан 3.
Појмови који се користе у овом закону имају следеће значење: 
1) патролирање је услуга обезбеђења коју врше службеници обезбеђења крећући се у одређено време између више међусобно раздвојених места/објеката; 
2) легитимација је јавна исправа за легитимисање особа које врше послове приватног обезбеђења; 
3) корисник услуга је организација или лице који користе услуге приватног обезбеђења;
4) правно лице за приватно обезбеђење је привредно друштво које обавља делатност приватног обезбеђења под условима из овог закона;
5) предузетник за приватно обезбеђење је службеник обезбеђења који самостално обавља делатност приватног обезбеђења под условима из овог закона и који је, у складу са прописима, регистрован као предузетник; 
6) процена ризика је анализа и оцена у заштити лица, имовине и пословања;
7) план обезбеђења је документ са планираним услугама обезбеђења које су предвиђене у процени ризика; 
8) службеник обезбеђења је физичко лице, оба пола, које врши послове приватног обезбеђења;
9) физичка заштита је услуга обезбеђења која се пружа првенствено личним присуством и непосредном активношћу службеника обезбеђења у одређеном простору и времену, као и применом мера и употребом средстава принуде;
10) техничкa заштита је обезбеђење лица и имовине које се врши техничким средствима и уређајима, њиховим планирањем, пројектовањем, уградњом и одржавањем; 
11) физичко-техничка заштита је обезбеђење лица и имовине истовременом или комбинованом применом физичке и техничке заштите;
12) лиценца је:
(1) решење којим се правним лицима и предузетницима који испуњавају прописане услове, дозвољава обављање делатности приватног обезбеђења, 
(2) решење којим се физичким лицима која испуњавају прописане услове, дозвољава вршење послова приватног обезбеђења;
13) штићени простор је простор на којем се врше услуге обезбеђења у складу са обимом уговорених обавеза са корисницима услуга обезбеђења;
14) самозаштитна делатност је делатност обезбеђења лица, имовине и пословања које организација обавља за сопствене потребе. Унутрашња служба обезбеђења (самозаштита) је унутрашњи облик организовања обезбеђења за сопствене потребе;
15) безбедносна провера је провера коју, у складу са законом којим се уређује оружје и муниција, врши Министарство унутрашњих послова (у даљем тексту: Министарство).
II. ОБАВЕЗНО ОБЕЗБЕЂЕНИ ОБЈЕКТИ
Члан 4.
Обавезно обезбеђени објекти су објекти од стратешког значаја 
				за Републику Србију и њене грађане, као и објекти од посебног 
				значаја чијим оштећењем или уништењем би могле наступити теже 
				последице по живот и здравље људи или који су од интереса за 
				одбрану земље, осим објеката чију заштиту обављају 
				државни органи и објеката чија се заштита обавља сагласно 
				прописима из области одбране.*
Под обавезно обезбеђеним објектима сматра се и простор на коме се налазе ти објекти и чине њихов саставни део, као и пратећи објекти који су у функцији тих објеката.
*Службени гласник РС, број 42/2015
 
Члан 5.
Заштита обавезно обезбеђених објеката обавља се, као пословна функција правног лица коме ти објекти припадају, на начин предвиђен општим актом о организацији и систематизацији.
Заштита обавезно обезбеђених објеката, у складу са општим актом о организацији и систематизацији, обавља се уговорним ангажовањем субјеката лиценцираних за обављање делатности приватног обезбеђења или као организована самозаштитна делатност.
У правном лицу коме припадају објекти од посебног значаја за одбрану земље, самозаштитна делатност обавезно има организовану планску, организациону и контролну функцију.
Ближе критеријуме за одређивање објеката из члана 4. став 1. овог закона и начин вршења послова заштите обавезно обезбеђених објеката прописује Влада. 
III. ПОСЛОВИ ПРИВАТНОГ ОБЕЗБЕЂЕЊА
Члан 6.
Правна лица и предузетници за приватно обезбеђење, под условима прописаним овим законом, могу имати лиценцу за послове: 
1) процене ризика у заштити лица, имовине и пословања; 
2) заштите лица и имовине физичким и техничким средствима, као и послове одржавања реда на јавним скуповима, спортским приредбама и другим местима окупљања грађана у делу који није у надлежности Министарства унутрашњих послова;
3) планирања, пројектовања и надзора над извођењем система техничке заштите, монтаже, пуштања у рад, одржавања система техничке заштите и обуке корисника;
4) обезбеђења транспорта и преноса новца и вредносних пошиљки у делу који није у надлежности Министарства.
Правна лица и предузетници за приватно обезбеђење дужни су да обезбеде услове и средства за вршење послова из става 1. овог члана у складу са важећим стандардима и прописима којим се уређује област безбедности и здравља на раду.
Члан 7.
Правна лица и предузетници који врше послове приватног обезбеђења не могу вршити послове посредовања у наплати потраживања. 
IV. ЛИЦЕНЦЕ ЗА ВРШЕЊЕ ПОСЛОВА ПРИВАТНОГ ОБЕЗБЕЂЕЊА 
Члан 8.
Послове приватног обезбеђења могу вршити правна лица, предузетници и физичка лица који имају лиценцу за вршење послова приватног обезбеђења, издату од стране Министарства.
1. Врсте лиценци и услови за издавање лиценци за правна лица и предузетнике
Члан 9.
За вршење послова приватног обезбеђења правном лицу или предузетнику Министарство може издати:
1) Лиценцу за процену ризика у заштити лица, имовине и пословања; 
2) Лиценцу за вршење послова физичко-техничке заштите лица и имовине и одржавање реда на спортским приредбама, јавним скуповима и другим местима окупљања грађана;
3) Лиценцу за вршење послова обезбеђења транспорта и преноса новца и вредносних пошиљки;
4) Лиценцу за вршење послова планирања система техничке заштите; 
5) Лиценцу за вршење послова пројектовања и надзора над извођењем система техничке заштите; 
6) Лиценцу за вршење послова монтаже, пуштања у рад и одржавања система техничке заштите и обуке корисника.
Правна лица и предузетници за послове приватног обезбеђења којима је издата лиценца за вршење послова из става 1. тач. 2) и 3) овог члана могу да врше послове из члана 29. овог закона и да користе техничка средства из члана 30. овог закона. 
Члан 10.
Лиценце за вршење послова приватног обезбеђења могу се издати правном лицу, односно предузетнику који испуњава опште услове за добијање сваке од утврђених врста лиценци, односно који:
1) су уписани у регистар привредних субјеката у Републици Србији, са одговарајућом шифром делатности;
2) имају акт о систематизацији радних места, са описом послова и овлашћењима запослених за свако радно место;
3) имају акт који ближе прописује изглед униформе коју носе службеници обезбеђења и изглед знака; 
4) имају одговорно лице: 
(1) које је држављанин Републике Србије,
(2) које је пунолетно,
(3) које је психофизички способно за вршење послова, што доказују лекарским уверењем надлежне здравствене установе, 
(4) које има најмање средњу стручну спрему, 
(5) које је прошло одговарајућу безбедносну проверу,
(6) које има лиценцу за вршење послова приватног обезбеђења, која се издаје физичком лицу;
5) поседују одговарајући простор;
6) поседују посебан простор за смештај оружја и муниције, у складу са прописима о условима за смештај и чување оружја и заштиту од пожара, уколико послове приватног обезбеђења обавља са оружјем.
Министар надлежан за послове здравља доноси акт којим се утврђује листа референтних здравствених установа које издају уверења о психофизичкој способности за обављање послова приватног обезбеђења.
Посебни услови које треба да испуни правно лице, односно предузетник да би добили:
1) Лиценцу за процену ризика у заштити лица, имовине и пословања – јесу да имају најмање једног запосленог службеника обезбеђења са лиценцом која се издаје физичком лицу, односно са Лиценцом за процену ризика у заштити лица, имовине и пословања; 
2) Лиценцу за вршење послова физичко-техничке заштите лица и имовине и одржавање реда на спортским приредбама, јавним скуповима и другим местима окупљања грађана – јесу да имају најмање 10 запослених службеника обезбеђења са лиценцом која се издаје физичком лицу, односно са Лиценцом за вршење послова одговорног лица за заштиту или Лиценцом за вршење основних послова службеника обезбеђења – без оружја или Лиценцом за вршење специјалистичких послова службеника обезбеђења – са оружјем;
3) Лиценцу за вршење послова обезбеђења, транспорта и преноса новца и вредносних пошиљки – јесу да имају најмање 10 запослених службеника обезбеђења са лиценцом која се издаје физичком лицу, односно са Лиценцом за вршење специјалистичких послова службеника обезбеђења – са оружјем и да поседују техничка средства за транспорт и пренос новца и вредносних пошиљки у складу са чл. 36. и 38. овог закона;
4) Лиценцу за вршење послова планирања система техничке заштите – јесу да имају најмање једног запосленог са средњим образовањем техничке струке, са лиценцом која се издаје физичком лицу, односно са Лиценцом за вршење послова планирања система техничке заштите;
5) Лиценцу за вршење послова пројектовања и надзора над извођењем система техничке заштите – јесу да имају најмање једног запосленог са високим образовањем у пољу техничко-технолошких наука, са лиценцом која се издаје физичком лицу, односно са Лиценцом за вршење послова пројектовања и надзора над извођењем система техничке заштите;
6) Лиценцу за вршење послова монтаже, пуштања у рад и одржавања система техничке заштите и обуке корисника – јесу да имају најмање једног запосленог са средњим образовањем техничке струке и са лиценцом која се издаје физичком лицу, односно са Лиценцом за вршење послова монтаже, пуштања у рад, одржавања система техничке заштите и обуке корисника. 
2. Врсте лиценци и услови за издавање лиценци за физичка лица
Члан 11.
За вршење послова приватног обезбеђења физичком лицу Министарство може издати:
1) Лиценцу за процену ризика у заштити лица, имовине и пословања;
2) Лиценцу за вршење послова физичко-техничке заштите лица и имовине и одржавања реда на спортским приредбама, јавним скуповима и другим местима окупљања грађана:
(1) Лиценцу за вршење послова одговорног лица за заштиту,
(2) Лиценцу за вршење основних послова службеника обезбеђења – без оружја,
(3) Лиценцу за вршење специјалистичких послова службеника обезбеђења – са оружјем; 
3) Лиценцу за вршење послова техничке заштите:
(1) Лиценцу за вршење послова планирања система техничке заштите,
(2) Лиценцу за вршење послова пројектовања и надзора над извођењем система техничке заштите,
(3) Лиценцу за вршење послова монтаже, пуштања у рад, одржавања система техничке заштите и обуке корисника. 
Физичка лица, којима је издата лиценца из става 1. овог члана, могу послове приватног обезбеђења вршити и самостално ако су уписана у регистар привредних субјеката у Републици Србији као предузетници.
Члан 12.
Лиценца за вршење послова приватног обезбеђења може се издати физичком лицу које испуњава опште услове за добијање сваке од утврђених врста лиценце, односно које:
1) је држављанин Републике Србије; 
2) је пунолетно;
3) има најмање средњу стручну спрему;
4) је прошло одговарајућу безбедносну проверу;
5) је психофизички способно за вршење ових послова, што доказује лекарским уверењем надлежне здравствене установе;
6) је обучено за руковање ватреним оружјем, односно ако је одслужило војни рок са оружјем, ако послове врши са оружјем;
7) је савладало одговарајућу обуку за вршење послова приватног обезбеђења у складу са овим законом;
8) има положен стручни испит у Министарству.
Посебни услови које треба да испуни физичко лице да би добило Лиценцу за вршење послова техничке заштите, односно Лиценцу за вршење послова планирања система техничке заштите или Лиценцу за вршење послова пројектовања и надзора над извођењем система техничке заштите или Лиценцу за вршење послова монтаже, пуштања у рад, одржавања система техничке заштите и обуке корисника – јесте да има стечено најмање средње образовање техничке струке.
За лице које поседује лиценцу, доказ о психофизичкој способности за вршење послова приватног обезбеђења подноси се једанпут годишње.
Правно лице, односно предузетник доставља Министарству лекарско уверење о годишњој провери психофизичке способности за свако физичко лице коме је издата лиценца. 
У случају да правно лице, односно предузетник не достави лекарско уверење из става 4. овог члана, сматраће се да је физичко лице за које није достављено лекарско уверење престало да испуњава прописане услове за вршење послова приватног обезбеђења.
Обуку из става 1. тачка 7) овог члана могу похађати само лица која испуњавају услове из става 1. тач. 1), 2), 3) и 5) овог члана.
Изузетно, лицу које има одговарајући степен и врсту стручног образовања и најмање три године радног искуства на пословима овлашћеног полицијског службеника, безбедносно-обавештајним пословима, пословима професионалног припадника Војске Србије и пословима извршења кривичних и прекршајних санкција, издаје се лиценца уколико испуњава услове из става 1. тач. 1)–5) и тачка 8) овог члана.
3. Поступак и начин издавања лиценце 
Члан 13.
Обуку физичких лица за вршење послова приватног обезбеђења могу да спроводе Министарство и правна и физичка лица која испуњавају материјалне, техничке, стручне и кадровске услове за обављање послова обуке која добију овлашћење Министарства.
Ближе услове, у погледу потребних објеката, односно просторија, материјално-техничких средстава и опреме, стручне оспособљености и броја лица која спроводе обуку лица за вршење послова приватног обезбеђења, а које морају испуњавати лица из става 1. овог члана, као и програме стручне обуке, начин њиховог спровођења, садржину и начин вођења евиденција о овлашћеним лицима и лицима која су учествовала у обукама и висину трошкова организовања и спровођења обуке прописује министар надлежан за унутрашње послове (у даљем тексту: министар).
Члан 14.
Физичко лице које жели да добије лиценцу за вршење послова приватног обезбеђења подноси Министарству, односно овлашћеном правном или физичком лицу пријаву за обуку физичких лица за вршење послова приватног обезбеђења.
Лица која су завршила обуку физичких лица за вршење послова приватног обезбеђења полажу стручни испит у Министарству.
Начин провере обучености физичких лица, односно начин полагања стручног испита за вршење послова приватног обезбеђења и висину трошкова организовања и спровођења стручних испита, као и садржину и начин вођења евиденција о лицима која су полагала и положила стручни испит утврђује Министарство, уз сагласност министра надлежног за послове финансија.
За издавање лиценце плаћа се републичка административна такса.
Трошкове организовања и спровођења стручних испита сноси лице које полаже стручни испит, односно правно лице код којег је лице које полаже испит запослено.
Члан 15.
Захтев за издавање лиценце подноси се Министарству, преко месно надлежне полицијске управе.
Месно надлежна полицијска управа је она управа која је образована за подручје на чијој територији се налази седиште, односно пребивалиште подносиоца захтева.
О захтеву за издавање лиценце решење се доноси у року од 15 дана од дана пријема захтева.
Изузетно од става 3. овог члана поступак се може прекинути закључком, ако је то потребно ради провере поднетих доказа у ком случају се решење о издавању лиценце доноси у року од највише 60 дана од дана подношења захтева.
Члан 16.
Правним лицима, предузетницима и физичким лицима који испуњавају прописане услове лиценца се издаје на период од пет година.
Лиценца из става 1. овог члана престаје да важи након истека рока од шест месеци од дана коначности решења којим је издата, ако правно лице у том року није почело са радом.
Правном лицу, предузетнику и физичком лицу којем је истекао рок важења лиценце, на његов захтев издаће се нова лиценца, под условом да није дошло до промена законом прописаних услова из члана 10. став 1. тач. 1), 4), 5) и 6), односно из члана 12. став 1. тач. 1)–6). 
Захтев за нову лиценцу може се поднети најраније 60 дана пре истека рока важења претходно издате лиценце.
Решењем ће се одбити захтев за издавање лиценце или одузети издата лиценца правном лицу, предузетнику и физичком лицу који не испуњава или које престане да испуњава прописане услове за вршење послова приватног обезбеђења.
Садржину захтева за издавање, као и изглед и садржину свечане форме лиценце прописује министар. 
Члан 17.
На закључак из члана 15. став 4. овог закона и на решења о издавању лиценце, решење о одбијању захтева за издавање лиценце и о одузимању издате лиценце може се изјавити жалба.
Жалба се изјављује Министарству, у року од осам дана од дана пријема решења.
Члан 18.
Одговорно лице у правном лицу и код предузетника дужно је да у року од осам дана обавести надлежну полицијску управу о престанку рада или гашењу правног лица и предузетника.
V. НАЧИН ВРШЕЊА ПОСЛОВА ПРИВАТНОГ ОБЕЗБЕЂЕЊА
Члан 19.
Послови приватног обезбеђења лица, имовине и пословања врше се на начин којим се не омета рад државних органа и не нарушава спокојство грађана.
Члан 20.
Правно лице и предузетник послове приватног обезбеђења може вршити само на основу и у оквиру закљученог писаног уговора са правним или физичким лицем коме пружа услуге. 
Уговор из става 1. овог члана, поред осталог, мора садржати:
1) јасно одређен предмет уговора; 
2) начин вршења уговорених послова приватног обезбеђења (врста, категорија, уговорена овлашћења службеника обезбеђења);
3) број и место рада службеника обезбеђења по уговору;
4) врсту и количину ангажованог оружја и средстава;
5) датум почетка вршења услуга и време трајања уговора;
6) начин коришћења, врсту и степен тајности, рок чувања и употребе, као и мере заштите података произашлих из уговора и самог уговора.
За вршење послова приватног обезбеђења не може се ангажовати правно лице и предузетник који нема лиценцу. 
Обавештење о закљученом уговору, анексу уговора или о раскиду уговора, доставља се месно надлежној полицијској управи, у року од осам дана од дана настале промене. 
Обавештење мора да садржи:
1) назив и седиште правног лица или предузетника за приватно обезбеђење;
2) назив (име, презиме и ЈМБГ) и седиште (пребивалиште) одговорног лица у правном лицу и код предузетника за приватно обезбеђење и корисника услуга;
3) јасно одређен предмет уговора; 
4) начин вршења уговорених послова приватног обезбеђења (врста, категорија, уговорена овлашћења службеника обезбеђења, време покривености заштите и др.);
5) број службеника обезбеђења по уговору и локације радног распореда;
6) врсту и количину ангажованог оружја и средстава заштите;
7) датум почетка/прекида уговореног вршења услуга.
Месно надлежна полицијска управа је она управа која је образована за подручје на чијој територији се налази место извршавања уговора, а ако се уговор извршава у више места, месно надлежна је она полицијска управа на чијој територији се налази седиште, односно пребивалиште правног или физичког лица које је корисник услуга.
1. Послови физичке заштите
Члан 21.
Физичка заштита лица и имовине обавља се првенствено личним присуством и непосредном активношћу службеника обезбеђења у одређеном простору и времену.
Послови из става 1. овог члана могу се вршити само унутар штићеног објекта или до границе штићеног простора.
Члан 22.
Изузетно, послови физичке заштите лица (лично обезбеђење) могу се вршити на јавном месту и у непосредној близини лица које се обезбеђује, на предлог органа државне управе, органа јединице локалне самоуправе, организација или удружења и физичких лица и уз сагласност Министарства. 
Предлог из става 1. овог члана мора да садржи план обезбеђења, са назнаком броја ангажованих службеника обезбеђења, врсти и количини оружја и опреме, локацији објекта, возилима и предвиђеним трасама кретања.
Предлог за сагласност подноси се полицијској управи надлежној по месту где ће се вршити обезбеђење најкасније три дана пре почетка обезбеђења.
Сагласност се издаје најкасније 24 часа пре почетка обезбеђења.
2. Послови обезбеђења са оружјем
Члан 23.
Под условима предвиђеним овим законом послови физичке заштите објеката могу се вршити са оружјем ради заштите:
1) обавезно обезбеђених објеката; 
2) банака и других финансијских организација које послују са новцем и драгоценостима – посебно пошта, штедионица и мењачница;
3) објеката у којима се складишти оружје, експлозивни, радиоактивни, запаљиви и отровни материјал;
4) објеката у којима се чува и складишти роба.
Члан 24.
За вршење послова физичке заштите, правна лица и предузетници за приватно обезбеђење могу поседовати полуаутоматско оружје, пиштољ калибра 7,65 mm и 9 mm, код којег се једним повлачењем обарача може испалити само један метак.
Правно лице за приватно обезбеђење не може поседовати ватрено оружје у броју већем од једне половине броја запослених службеника обезбеђења који имају Лиценцу за вршење специјалистичких послова службеника обезбеђења – са оружјем.
Набавка оружја врши се на основу одобрења Министарства, у складу са законом.
Члан 25.
Службеници обезбеђења који врше послове физичке заштите лица, имовине и пословања оружје и муницију могу да носе само у штићеном објекту или простору и на основу сагласности из члана 22. став 4. овог закона, за време док непосредно врше те послове.
Изузетно од става 1. овог члана, службеници обезбеђења могу носити оружје ван штићеног објекта или простора који обезбеђују:
1) кад врше и обезбеђују транспорт и пренос новца и вредносних пошиљки, само за време и на правцу кретања транспорта;
2) кад врше пренос новца пешице, само на правцу кретања;
3) кад врше физичку заштиту лица из члана 22. став 1. овог закона;
4) током интервенције у тиму за интервенцију, за време интервентног обављања послова у складу са овим законом. 
Члан 26.
Одговорно лице у правном лицу и код предузетника за послове приватног обезбеђења издаје службеницима обезбеђења налог за ношење оружја. 
Службеник обезбеђења који носи оружје мора код себе имати налог за ношење службеног оружја и, на захтев овлашћеног лица Министарства, дати на увид оружје и налог.
Службеник обезбеђења за време вршења посла не сме да носи лично оружје.
Члан 27.
Службеник обезбеђења ван штићеног објекта дужан је да поступи по наређењу полицијског службеника, осим у случајевима када би тим поступањем извршио кривично дело.
Члан 28.
Правно лице и предузетник који врше послове приватног обезбеђења са оружјем дужни су да најмање једанпут годишње изврше вежбовно гађање за службенике обезбеђења који раде на пословима обезбеђења са оружјем.
3. Послови техничке заштите
Члан 29.
Послови техничке заштите врше се употребом техничких средстава и уређаја за спречавање противправних радњи према лицима, имовини или пословању, а нарочито за заштиту од: 
1) недозвољеног приступа у просторе и објекте који се обезбеђују;
2) изношења, односно отуђења и неовлашћеног коришћења штићених предмета;
3) уношења оружја, експлозивних, радиоактивних и других опасних предмета и материја;
4) провале, диверзије и насилног напада на објекат или одузимање предмета;
5) неовлашћеног приступа подацима и документацији;
6) заштиту возила за транспорт новца и других превозних средстава;
7) других идентификованих ризика.
Члан 30.
Употребом техничких средстава и уређаја за обезбеђење лица, имовине и пословања сматрају се услуге које се пружају применом појединачних или функционално повезаних периметарских мера, уређаја и система за: противпровалну и противпрепадну заштиту, заштиту од пожара, видео-обезбеђење, контролу приступа, социјалне аларме, сателитско праћење возила (ГПС), електрохемијску заштиту вредности, механичку заштиту и заштиту података.
Техничка средства и уређаји могу бити повезани у систем техничке заштите. 
Члан 31.
Техничка заштита спроводи се на подручју штићеног објекта или простора, приликом обезбеђења штићених лица, имовине и пословања, или приликом обезбеђења транспорта новца и вредносних пошиљки.
Техничка средства која се користе у обављању послова приватног обезбеђења није дозвољено користити на начин којим се нарушава приватност других.
Члан 32.
Када се послови заштите објекта или простора који се користе за јавну употребу врше уз употребу уређаја за снимање слике, правно лице и предузетник за приватно обезбеђење дужни су да на видљивом месту истакну обавештење да је објекат или простор заштићен видео обезбеђењем, а корисник услуга је обавезан да то прихвати и архивиране снимке чува најмање 30 дана и да их, на захтев, стави на увид овлашћеном полицијском службенику.
Подаци из става 1. овог члана могу се користити само у сврху за коју су прикупљени. 
Забрањено је уступање трећим лицима и јавно објављивање података из става 1. овог члана, осим у случајевима предвиђеним законом.
Члан 33.
Минималне техничке услове код обавезне уградње система техничке заштите у банкама и другим финансијским организацијама (поште, штедионице, мењачнице, трезори и др) у којима се, у складу са овим законом, обављају послови приватног обезбеђења утврђује Влада.
Ближи начин вршења послова техничке заштите и коришћења техничких средстава утврђује министар. 
4. Послови планирања, пројектовања, техничког надзора, монтаже и одржавања система техничке заштите
Члан 34.
Планирање система техничке заштите врши се на основу процене ризика у заштити лица, имовине и пословања коју је израдило правно или физичко лице са одговарајућом лиценцом у складу са овим законом.
Члан 35.
Употребљена техничка средства морају, у погледу квалитета, сигурности и гаранција, испуњавати законске норме и техничке стандарде који важе у Републици Србији.
Правно лице и предузетник за приватно обезбеђење одговорно је за исправност и функционалност средстава из става 1. овог члана, а корисник услуга мора да осигура њихово одржавање и сервисирање у складу са овим законом и уговором.
5. Послови обезбеђења транспорта новца, вредносних и других пошиљки
Члан 36.
Правна лица и предузетници за приватно обезбеђење врше послове пратње и обезбеђења транспорта и преноса новца, вредносних и других пошиљака ако имају најмање једно специјално возило за транспорт које мора:
1) да поседује дозволу за ванлинијски друмски превоз;
2) да буде означено у складу са прописима;
3) да има сталну двосмерну везу са контролним центром и делом посаде која напушта транспортно возило при преузимању/предаји вредности (ГСМ мрежа и/или радио веза са сопственом фреквенцијом и репетиторима);
4) да има уграђен ГПС уређај за сателитско праћење и даљински мониторинг из сопственог контролног центра;
5) да поседује уграђен паник тастер са аутоматским слањем дојавног сигнала у контролни центар;
6) да има уграђен систем електрохемијске заштите новца у транспорту или има блиндирано возило или има специјално ојачане: каросерију, стакла и механички сигурности сеф за новац монтиран у возилу; 
7) да има уграђен мобилни систем видео обезбеђења возила.
Члан 37.
Посаду специјалног возила за транспорт чине возач и најмање један пратилац.
Сви чланови посаде специјалног возила за транспорт морају бити службеници обезбеђења из истог правног лица.
При обављању послова, сви чланови посаде специјалног возила за транспорт и пратиоци морају бити наоружани прописаном врстом ватреног оружја и морају бити опремљени у складу са овим законом.
Члан 38.
Правна лица и предузетници за приватно обезбеђење могу вршити послове обезбеђења преношења новца и вредносних пошиљки пешице, при чему морају користити системе за електрохемијску заштиту вредности. 
Изузетно, ако се пренос новца или вредносне пошиљке врши блиндираним, односно специјалним возилом без система електрохемијске заштите у пратњи службеника обезбеђења од возила до тачке преузимања/депоновања новца мора се налазити најмање још један наоружани службеник обезбеђења.
Укупна тежина кофера из става 1. овог члана и предмета који се у њему преносе не сме бити већа од 18 kg, осим ако је кофер прилагођен за ручну вучу.
Члан 39.
Пренос новца или вредносне пошиљке из члана 38. став 1. овог закона обавља најмање један службеник обезбеђења у сталној комуникацијској вези са контролним центром (ГСМ мрежа и/или радио веза са сопственом фреквенцијом и репетиторима).
6. Послови редарске службе
Члан 40.
Правна лица и предузетници за приватно обезбеђење, у складу са овим законом, могу вршити послове одржавања реда:
1) на јавном скупу у смислу прописа којима се уређује окупљање грађана; 
2) на спортским приредбама; 
3) на местима и објектима где се окупљају грађани поводом одржавања забавних, музичких, културних и других програма.
Службеници обезбеђења редарску службу врше без оружја.
На свака три запослена службеника обезбеђења у редарској служби, правно лице и предузетник за приватно обезбеђење може повремено и привремено ангажовати додатних 10 службеника обезбеђења са лиценцом.
Члан 41.
Када правно лице и предузетник за приватно обезбеђење пружајући услугу одржавања реда на јавном скупу из члана 40. став 1. тач. 1) и 2) овог закона ангажује више од три редара, дужно je да сачини план обезбеђења, који организатор скупа, заједно са пријавом, доставља полицијској управи са седиштем на територији на којој се заказује и одржава јавни скуп.
План обезбеђења мора да садржи број и распоред ангажованих редара, овлашћења редара, податке о одговорном лицу које ће руководити редарском службом за време одржавања јавног скупа и средству комуникације са њим.
Члан 42.
Редари током вршења посла морају бити у униформи и опремљени једнообразним јакнама или прслуцима са светлоодбојним тракама и натписом „Редар” и „Steward” или „Security”.
Током вршења посла редару на јавном скупу није дозвољено да регулише саобраћај ван границе штићеног простора.
Редар поступа по наређењу овлашћеног полицијског службеника у складу са Планом обезбеђења.
Члан 43.
Редари који врше послове током одржавања спортских приредби поступају у складу са овим законом и прописима којим се уређује спречавање насиља на спортским приредбама.
7. Контролни центар
Члан 44.
Правно лице и предузетник који имају Лиценцу за вршење послова физичко-техничке заштите лица и имовине и одржавање реда на спортским приредбама, јавним скуповима и другим местима окупљања грађана, односно Лиценцу за вршење послова обезбеђења транспорта и преноса новца и вредносних пошиљки морају имати Контролни центар. 
Правно лице и предузетник који имају Лиценцу за вршење послова монтаже, пуштања у рад и одржавања система техничке заштите и обуке корисника могу имати Контролни центар.
Контролни центар је место опремљено техничким уређајима за аутоматски пријем, као и обраду алармних сигнала и других информација са удаљених објеката или возила који су заштићени средствима техничке заштите.
Контролни центар мора имати дежурство током 24 часа.
Правно лице и предузетник за приватно обезбеђење које има сопствени контролни центар, мора имати тим за интервенцију по дојавном сигналу од најмање два службеника обезбеђења.
Оператер у Контролном центру дужан је да одмах обавести полицију о информацијама које указују да се врши кривично дело које се гони по службеној дужности или прекршај са елементима насиља.
Заштита података прикупљених техничким уређајима за аутоматски пријем, као и обраду алармних сигнала и других информација са удаљених објеката или возила који су заштићени средствима техничке заштите врши се у складу са одредбама члана 32. овог закона.
8. Самозаштитна делатност
Члан 45.
Правна лица и предузетници, ради организовања самозаштитне делатности, односно ради заштите своје имовине, пословања, објеката, простора и лица у њима и организовања своје унутрашње (редарске) службе обезбеђења за одржавање реда могу добити једну или више лиценци, које се у складу са овим законом издају за вршење послова приватног обезбеђења, ако:
1) имају организовану планску, организациону и контролну функцију послова самозаштитне делатности;
2) је обављање тих послова предвиђено унутрашњим актом о организацији и систематизацији радних места, са описом радних места;
3) имају акт о детаљима изгледa униформе и знака;
4) одговорно лице, надлежно за послове унутрашње службе обезбеђења, испуњава услове из члана 10. став 1. тачка 4) овог закона;
5) службеници обезбеђења имају лиценцу из члана 11. тачка 2) овог закона;
6) послове обезбеђења врше са оружјем и испуњавају услове из овог закона који се односе на оружје.
На поступак и начин издавања лиценце, из става 1. овог члана, као и на начин вршења послова приватног обезбеђења, ако овим законом није друкчије уређено, сходно се примењују одредбе овог закона којима се одговарајућа питања уређују за правна и физичка лица која послове приватног обезбеђења обављају за кориснике услуга. 
Унутрашње службе обезбеђења не могу пружати услуге обезбеђења другима.
VI. ОВЛАШЋЕЊА СЛУЖБЕНИКА ОБЕЗБЕЂЕЊА
Члан 46.
За време вршења послова физичке заштите, службеник обезбеђења је овлашћен да:
1) провери идентитет лица које улази или излази из објекта или простора који се обезбеђује и у самом штићеном простору;
2) прегледа лице или возило на улазу или излазу из објекта или простора и у самом штићеном простору;
3) забрани неовлашћеним лицима улаз и приступ у објекат или простор који се обезбеђује;
4) нареди лицу да се удаљи из објекта или простора који се обезбеђује, ако се лице ту неовлашћено налази;
5) упозори лице које својим понашањем или пропуштањем дужне радње може угрозити своју безбедност, безбедност других или изазвати оштећење и уништење имовине;
6) привремено задржи лице које је затекао у објекту или простору у вршењу кривичног дела и тежих прекршаја нарушавања јавног реда и мира, до доласка полиције;
7) употреби следећа средства принуде:
(1) средства за везивање,
(2) физичку снагу,
(3) посебно дресиране псе,
(4) ватрено оружје, под условима утврђеним овим законом и законом којим се уређује употреба оружја од стране овлашћеног полицијског службеника.
Овлашћења из става 1. овог члана службеник обезбеђења може применити и употребити само у штићеном објекту или простору, или ван штићеног објекта и простора када врши обезбеђење транспорта и преноса новца и вредносних пошиљки, приликом патролирања и када обезбеђује лице у складу са чланом 22. овог закона.
У уговору о обезбеђењу, које правно лице и предузетник из области приватног обезбеђења закључује са корисником услуга, наводе се уговорена овлашћења из става 1. овог члана.
Примена мера мора бити сразмерна законитом циљу њихове употребе и извршена на начин којим се не вређа достојанство, углед, част или друго загарантовано људско право. Приликом примене мера нико не сме бити подвргнут мучењу, нечовечном или понижавајућем поступању. 
Службеник обезбеђења сме поступати само на начин који је утврђен овим законом и прописима, тако да извршење задатака постиже са најмањим штетним последицама. Ако је у односу на околности дозвољено применити више мера, дужан је применити најпре ону која лицу најмање штети. Са применом мера мора престати онда када престану разлози због којих су биле примењене или онда када утврди да задатак на тај начин неће моћи да изврши.
1. Провера идентитета
Члан 47.
Провера идентитета врши се увидом у личну карту или други идентификациони документ са фотографијом издат од надлежних државних органа.
Службеник обезбеђења неће дозволити улаз у штићени објекат или штићени простор лицу које, на захтев обезбеђења, одбије да се идентификује приликом уласка.
2. Преглед лица и предмета
Члан 48.
Службеник обезбеђења може да изврши преглед лица и предмета које лице носи са собом и превозног средства које улази или излази из штићеног објекта или простора.
Прегледом лица сматра се визуелни увид у садржај одеће и ствари које лице носи са собом.
Преглед мора вршити лице истог пола, изузев када је неопходан хитан преглед лица ради одузимања оружја или предмета подобних за напад или самоповређивање.
Прегледом превозног средства, сматра се преглед отворених и затворених простора саобраћајног средства и предмета који се превозе.
Преглед се може вршити коришћењем за то намењених техничких средстава. 
Службеник обезбеђења позваће лице да самостално покаже садржај одеће, предмета или возила. Уколико лице то одбије, а постоје основи сумње да лице код себе, у превозном средству или пртљагу који носи са собом, има предмете који могу послужити као доказ у прекршајном или кривичном поступку, службеник обезбеђења ће поступити у складу са чланом 50. овог закона. 
3. Саопштавање упозорења и издавање наредби
Члан 49.
Упозорења и наредбе издају се гласом, покретима руку и тела, светлосним или звучним сигналом, истицањем знакова и писаних упозорења и забрана.
Упозорења морају бити издата на јасан и недвосмислен начин.
4. Привремено задржавање лица
Члан 50.
Службеник обезбеђења ће привремено задржати лице затечено у вршењу кривичног дела за које се гони по службеној дужности у објекту или простору који штити.
Лице лишено слободе мора одмах предати полицији, а ако то не може да учини одмах ће о привременом задржавању обавестити полицију.
О привременом задржавању лица сачиниће писани извештај који ће предати полицији у року од 24 часа.
5. Употреба средстава за везивање
Члан 51.
Средства за везивање могу се употребити према лицу које се привремено задржава по одредбама овог закона, ради:
1) спречавања отпора лица или одбијања напада;
2) спречавања бекства задржаног лица;
3) онемогућавања самоповређивања или повређивања другог лица.
Под употребом средстава за везивање сматра се везивање, по правилу руку, испред или иза леђа, службеним лисицама, пластичним затегама или другим средствима која су за то намењена.
6. Употреба физичке снаге
Члан 52.
Под употребом физичке снаге подразумева се коришћење вештина самоодбране ради одбијања напада и савладавања отпора лица које физички напада службеника обезбеђења, лице које се штити, односно имовину која се обезбеђује.
Физичку снагу службеник обезбеђења може употребити у обављању послова обезбеђења само ако на други начин не може одбити:
1) истовремени нескривљени противправни напад којим се угрожава његов живот или живот лица које обезбеђује;
2) истовремени нескривљени противправни напад усмерен на уништење, оштећење или отуђење имовине коју обезбеђује.
Члан 53.
Пре употребе физичке снаге службеник обезбеђења мора упозорити лице да ће против њега употребити физичку снагу, осим ако би тиме довео у опасност себе или другог.
Употреба физичке снаге мора бити сразмерна нападу који се одбија и бити обустављена након престанка напада.
7. Употреба посебно дресираних паса
Члан 54.
Службеници обезбеђења могу употребити посебно дресиране псе за вршење обезбеђења објеката, спречавање отпора или одбијање напада на службеника обезбеђења и друга лица унутар објекта и штићеног простора, у случају када је, у складу са овим законом, дозвољена употреба ватреног оружја. 
Службени пси могу се користити једино ако су дресирани за вршење одређених радњи и ако их воде обучени службеници обезбеђења – водичи паса, у складу са важећим прописима у кинологији. 
При употреби посебно дресираних паса, службеник обезбеђења дужан је да пази да пас непотребно не повреди лице против кога се употребљава. 
Службеник обезбеђења не може користити посебно дресиране псе на начин који изазива узнемиреност грађана. 
8. Употреба ватреног оружја
Члан 55.
При обављању послова физичке заштите са оружјем, службенику обезбеђења дозвољено је да употреби ватрено оружје само у случају нужне одбране и крајње нужде.
Пре употребе ватреног оружја службеник обезбеђења мора се идентификовати и издати јасно упозорење да намерава да употреби ватрено оружје речима („стој, обезбеђење, пуцаћу”), осим у случајевима када би таквим поступањем довео у животну опасност себе или лице које штити.
9. Обавезе након употребе средстава принуде
Члан 56.
Лицу које је повређено употребом средстава принуде, службеник обезбеђења дужан је да пружи прву помоћ и одмах обавести лекарску службу.
О употреби средстава принуде, службеник обезбеђења одмах обавештава надлежну полицијску управу. 
Извештај о употреби средстава принуде из става 2. овог члана службеник обезбеђења у року од 12 часова доставља одговорном лицу у правном лицу и код предузетника за приватно обезбеђење. 
Одговорно лице у правном лицу и код предузетника за приватно обезбеђење извештај са мишљењем доставља полицијској управи у року 48 часова.
Члан 57.
Ближи начин употребе средстава принуде утврђених овим законом прописује министар.
VII. ОЗНАЧАВАЊЕ И ПРЕДСТАВЉАЊЕ
1. Униформа и ознаке службеника обезбеђења 
Члан 58.
Боју и саставне делове униформе коју носе службеници обезбеђења прописује министар.
Изглед униформе прописује се у складу са условима и пословима који се врше.
Правно лице и предузетник за приватно обезбеђење, на основу прописа из става 1. овог члана, својим актом, ближе утврђује изглед униформе коју носе службеници обезбеђења.
Члан 59.
Правно лице и предузетник за приватно обезбеђење дужни су да утврде изглед и садржину знака (лого) који ће користити као сопствено обележје на униформи, возилима и објектима.
Члан 60.
Службеници обезбеђења, који непосредно врше послове приватног обезбеђења, дужни су да носе униформу.
Униформа се може носити само за време вршења посла.
У обављању послова обезбеђења лица, службеник обезбеђења послове може вршити у грађанском оделу, на основу писаног налога правног лица и предузетника за приватно обезбеђење.
Члан 61.
Униформа и знак (лого) приватног обезбеђења, по изгледу и боји, морају се јасно разликовати од униформи и ознака на возилима службеника полиције, војске, царине или униформе и ознаке било ког другог државног органа.
2. Легитимација
Члан 62.
Легитимацију службеника приватног обезбеђења издаје Министарство.
За издавање легитимације из става 1. овог члана 
				наплаћује се такса у смислу прописа којима је уређен буџетски 
				систем Републике Србије.*
Висину таксе из става 2. овог члана прописује 
				министар.*
Средства од таксе из става 2. овог члана приходи су 
				буџета Републике Србије и уплаћују се на рачун прописан за 
				уплату јавних прихода.*
*Службени гласник РС, број 42/2015
 
Члан 63.
Службеник приватног обезбеђења, приликом вршења послова обезбеђења, мора код себе имати легитимацију и дати је на увид овлашћеном полицијском службенику на његов захтев.
Легитимација садржи личне, податке, фотографију и назнаку овлашћења службеника приватног обезбеђења коме је издата.
Ознака припадности правном лицу и предузетнику за приватно обезбеђење, знак (лого) и натпис „Обезбеђење”, односно „Security”, морају бити истакнути на видном делу униформе службеника обезбеђења.
Правно лице и предузетник за приватно обезбеђење, за службеника обезбеђења коме престане радни однос, буде распоређен на друго радно место без примене овлашћења, или се као предузетник одјави у регистру привредних субјеката, дужно је да у року од седам дана врати легитимацију Министарству.
Члан 64.
Ближу садржину, изглед и начин употребе легитимације службеника приватног обезбеђења прописује министар.
3. Ознаке и опрема на возилима
Члан 65.
Возила приватног обезбеђења не могу бити опремљена специјалном звучном и светлосном сигнализацијом.
Изузетно, возила приватног обезбеђења могу имати и користити бело ротационо или трепћуће светло, у складу са прописима којима се уређује безбедност саобраћаја на путевима.
VIII. ЕВИДЕНЦИЈЕ
Члан 66.
Министарство води следеће евиденције:
1) евиденцију издатих лиценци за правна лица и предузетнике који обављају делатност приватног обезбеђења, која садржи:
(1) редни број, 
(2) назив правног лица – предузетника, 
(3) адресу седишта и матични број, 
(4) серијски број издате лиценце, 
(5) датум издавања и датум истека важења лиценце,
(6) податке о извршеном надзору, 
(7) службене белешке;
2) евиденцију издатих лиценци за физичка лица која врше послове приватног обезбеђења, која садржи:
(1) редни број, 
(2) име и презиме физичког лица, 
(3) адресу пребивалишта/боравишта и матични број грађана, 
(4) број издате лиценце,
(5) службене белешке;
3) евиденцију издатих легитимација за службенике обезбеђења, која садржи:
(1) редни број, 
(2) назив правног лица – предузетника који подносе захтев за издавање легитимације, 
(3) адресу седишта и матични број, 
(4) списак са именима и презименима службеника обезбеђења, адресом пребивалишта/боравишта, врстама и бројевима лиценци, 
(5) број издате легитимације, 
(6) датум издавања и рок важења, 
(7) датум враћања легитимације, 
(8) податке о извршеном надзору, 
(9) податке о предузетим мерама, 
(10) службене белешке. 
Евиденције из става 1. овог члана воде се у облику регистра, као електронска база података и чувају се трајно.
Члан 67.
Правна лица и предузетници за приватно обезбеђење воде следеће евиденције:
1) евиденцију привремено и повремено ангажованих службеника обезбеђења, која садржи: 
(1) редни број, 
(2) име и презиме службеника обезбеђења,
(3) број легитимације службеника обезбеђења, 
(4) датум и време ангажовања код послодавца, 
(5) врсту послова које врши у редарској служби, 
(6) место рада и радни распоред (назив и седиште корисника услуга, датум почетка и завршетка рада код корисника услуга),
(7) напомену (догађаји, запажања и сл. током реализације уговора);
2) евиденцију закључених уговора са корисницима, која садржи;
(1) редни број,
(2) број и датум закључења/прекида уговора о обезбеђењу, 
(3) назив/име и презиме и седиште корисника услуга,
(4) предмет уговора о обезбеђењу (врста уговорених услуга),
(5) име и презиме надзорника обезбеђења за извршење уговора,
(6) број ангажованих службеника обезбеђења за извршење уговора,
(7) број ангажованог оружја за извршење уговора,
(8) број ангажованих транспортних возила за извршење уговора,
(9) напомену (догађаји, запажања и сл. током реализације уговора);
3) евиденцију збирке података за правна и физичка лица која се обезбеђују, која садржи:
(1) врсту података и назив збирке података,
(2) врсту радње обраде (системи техничке заштите, физичка заштита и др.),
(3) назив, име, седиште и адресу правног лица за приватно обезбеђење,
(4) датум започињања обраде, односно успостављања збирке података,
(5) сврху обраде (превентивна заштита и др.),
(6) правни основ обраде, односно успостављања збирке података (уговор и др.),
(7) категорију (правно и/или физичко) лица на које се подаци односе,
(8) врсту и степен тајности података,
(9) начин прикупљања и чувања података (системи техничке заштите, извештаји службеника обезбеђења физичке заштита лица и др.),
(10) рок чувања и употребе података,
(11) назив, име, седиште и адреса корисника података,
(12) име, презиме, место и адреса боравишта лица која се о обезбеђују,
(13) ознаку уношења, односно изношења података из Републике Србије са називом државе, односно међународне организације и страног корисника, правни основ и сврху уношења, односно изношења података,
(14) предузете мере заштите података,
(15) захтеве корисника поводом обраде података;
4) евиденцију штићених објеката и простора који се обезбеђују, која садржи:
(1) редни број,
(2) назив корисника, место и адреса објеката и простора који се обезбеђују,
(3) број ангажованих службеника обезбеђења,
(4) датум почетка/завршетка обезбеђења,
(5) величину објекта,
(6) напомену (специфичности објеката од значаја за обезбеђење);
5) евиденцију оружја, муниције, опреме и средстава за рад, која садржи:
(1) редни број,
(2) назив правног лица од којег је набављено/примљено оружје и муниција,
(3) датум пријема оружја и муниције,
(4) назив и број исправе на основу које је оружје и муниција набављено/примљено,
(5) податке о оружју (врста, марка, калибар, фабрички број, количина),
(6) податке о муницији (врста, калибар, количина),
(7) напомену (подаци о отуђеном, депонованом у МУП, продатом, изгубљеном, оштећеном оружју и муницији и сл.);
6) евиденцију издатих налога за ношење оружја и грађанског одела, која садржи:
(1) редни број,
(2) датум и време издавања/враћања налога,
(3) име и презиме службеника обезбеђења којима је издато оружје и количина муниције, 
(4) име, презиме, место и адреса боравишта лица која се о обезбеђују оружјем,
(5) назив корисника, место и адреса објеката и простора који се обезбеђују оружјем,
(6) број ангажованих службеника обезбеђења,
(7) датум почетка/завршетка обезбеђења,
(8) подаци о исправности оружја и муниције,
(9) напомену (подаци о употреби оружја и муниције у време трајања налога);
7) евиденцију одржаних вежбовних гађања из ватреног оружја, која садржи:
(1) редни број,
(2) назив овлашћеног стрелишта,
(3) име и презиме службеника обезбеђења,
(4) датум и време вежбовног гађања,
(5) врсту, марку и серијски број оружја са којим се обавља гађање,
(6) врсту гађања, калибар и количина утрошене муниције,
(7) резултат вежбовног гађања,
(8) име и презиме одговорне особе за извођење вежбовног гађања,
(9) напомену (запажања са изведеног вежбовног гађања);
8) евиденцију о примени средстава принуде:
(1) идентификациони подаци службеника обезбеђења који подноси извештај,
(2) датум, време и место догађаја, 
(3) име и презиме, адреса и други лични подаци лица против којег је употребљено средство принуде, 
(4) врста средства принуде,
(5) врста и степен сваке повреде нанесене било којем лицу (грађанин или службеник обезбеђења) а која је резултат употребљене силе, 
(6) датум, време и место пружања медицинског третмана повређенима, 
(7) име и презиме и бројеви личних карата сведока догађаја,
(8) датум и време извештаја подручној полицијској управи;
9) евиденцију извештаја о кривичним делима која се гоне по службеној дужности и прекршајима са елементима насиља, достављеним надлежној полицијској управи, која садржи:
(1) редни број,
(2) врста кривичног дела/прекршаја (квалификација), 
(3) подаци о извору информације из предмета извештаја (алармни систем, физичко лице, службеник обезбеђења, други извори),
(4) назив ПУ којој је достављен извештај,
(5) датум, време и начин подношења извештаја ПУ (телефоном, писано, лично),
(6) име, презиме и функција службеника обезбеђења које је доставило извештај,
(7) подаци о мерама предузетим од стране службеника обезбеђења по достављању извештаја,
(8) подаци о мерама предузетим од стране ПУ по достављању извештаја,
(9) напомена (статус извештаја: активан/пасиван);
10) евиденцију о извршеној стручној обуци и стручном испиту службеника обезбеђења, која садржи:
(1) редни број,
(2) врсту извршене стручне обуке и стручног испита,
(3) датум и број издатих потврда о обучености и сертификата о положеном стручном испиту,
(4) назив Центра за обуку који је издао потврду о обучености и тела које је издало сертификат о положеном стручном испиту,
(5) датум и место извођења кондиционе обуке по врстама (вежбовна гађања, борилачке вештине, студија случаја) са бројем службеника обезбеђења присутних на обуци и подацима о извођачима,
(6) напомену.
Евиденцију из става 1. тачка 2) овог члана правна лица и предузетници из члана 45. овог закона (самозаштита) воде за уговоре које закључују са правним лицима из области приватног обезбеђења. 
Евиденције из става 1. тач. 5), 6), и 7) овог члана не воде правна лица и предузетници који послове приватног обезбеђења не врше са оружјем.
Евиденције из става 1. овог члана воде се ручно или електронски у складу са прописима којима се уређује заштита података о личности и чувају се трајно.
IX. ЗАШТИТА ПОДАТАКА
Члан 68.
Подаци који су прикупљени у вршењу посла приватног обезбеђења могу се користити само у сврху за коју су прикупљени и не могу се уступати трећим лицима или јавно објављивати, осим ако је другачије прописано или уговорено.
Лице на које се подаци односе има право да захтева да му се прикупљени подаци ставе на увид, што обухвата право на преглед, читање и слушање података, као и прављење забелешки, а о свом трошку и добијање копија података (фотокопију, аудио копију, видео копију, дигиталну копију и сл.) у облику у којем се информација налази, као и да, у складу са прописима, захтева измену или брисање података.
Ако је збирка података успостављена уговором, или на основу пристанка у писаном облику, у случају испуњења или раскида уговора, односно повлачења пристанка у писаном облику, правно лице за приватно обезбеђење, односно предузетник за приватно обезбеђење обавезно је да податке преда кориснику или да их брише у року од 15 дана од дана раскида уговора, односно повлачења пристанка, а друге податке који нису од значаја или које корисник одбије да преузме, уништи у року од осам дана.
Члан 69.
Правна лица и предузетници који врше послове приватног обезбеђења, као и службеници обезбеђења, дужни су да као тајну, у складу са законом и другим прописима којима се уређује тајност података, чувају све податке које сазнају у вршењу послова, осим у случајевима предвиђеним законом.
Обавеза из става 1. овог члана траје и по престанку обављања делатности правних лица и предузетника који врше послове приватног обезбеђења, односно по престанку радног односа службеника обезбеђења, све до законом прописаног рока.
X. НАДЗОР 
Члан 70.
Надзор над спровођењем овог закона врши Министарство. 
Члан 71.
Овлашћени полицијски службеници Министарства, у вршењу надзора над спровођењем овог закона, поред овлашћења на предузимање радњи утврђених законом којим се уређује инспекција, имају право и дужност да проверавају начин чувања и ношење ватреног оружја, психофизичку способност и оспособљеност службеника обезбеђења за руковање оружјем, као и да, по потреби, спроводе и друге радње којима се остварује непосредан и ненајављен увид у вршење послова приватног обезбеђења.
Члан 72.
Овлашћени полицијски службеници Министарства, поред овлашћења на изрицање мера утврђених законом којим се уређује инспекција, имају право и дужност да правном лицу и предузетнику који имају лиценцу за вршење послова приватног обезбеђења привремено забране обављање делатности, а службенику обезбеђења да привремено забране вршење послова приватног обезбеђења ако делатност, односно послове обавља или врши:
1) без лиценце или овлашћења;
2) без закљученог уговора;
3) без потребних кадровских и техничких услова; 
4) на нестручан и непрофесионалан начин који може проузроковати штету или опасност за корисника, службеника обезбеђења или треће лице;
5) супротно налогу да обављање делатности, односно вршење послова усклади са овим законом.
Налагање мере којом се обезбеђује да правно лице и предузетник који имају лиценцу за вршење послова приватног обезбеђења или службеник обезбеђења отклоне неправилности у вршењу делатности, односно послова приватног обезбеђења и да њихово вршење ускладе са овим законом овлашћени полицијски службеници Министарства налажу решењем, с тим што наложени рок за извршење мере за отклањање неправилности не може бити дужи од 60 дана.
Члан 73.
Овлашћени полицијски службеници Министарства могу лице које поседује лиценцу која се за обављање послова приватног обезбеђења издаје физичком лицу, да упути на лекарски преглед, ако се оправдано посумња да више не испуњава психофизичке услове за вршење послова.
Члан 74.
Против решења из чл. 72. и 73. овог закона може се изјавити жалба министру.
Члан 75.
Министар, у складу са прописима којима се уређује државна управа, у циљу остваривања сарадње са удружењима правних лица и предузетника за послове приватног обезбеђења и службеника обезбеђења и праћења области приватног обезбеђења и подношења иницијатива за унапређење обављања послова у тој области у складу са новим стандардима, решењем оснива посебну радну групу – Стручни савет за унапређење приватног обезбеђења и јавно приватног партнерства у сектору безбедности.
Регистрована удружења правних лица и предузетника за послове приватног обезбеђења и службеника обезбеђења, из реда својих чланова, предлажу министру кандидата за члана Стручног савета за унапређење приватног обезбеђења.
XI. КАЗНЕНЕ ОДРЕДБЕ
Члан 76.
Новчаном казном од 100.000 до 1.000.000 динара, казниће се за прекршај правно лице за приватно обезбеђење:
1) ако врши полицијске или друге послове безбедности које врше органи државне управе, односно ако врши послове који су у искључивој надлежности државних органа и примењује оперативне методе и средства, односно оперативно-техничка средства и методе које надлежни органи примењују на основу посебних прописа (члан 2. ст. 2. и 3); 
2) ако врши послове посредовања у наплати потраживања (члан 7);
3) ако спроводи обуку физичких лица за вршење послова приватног обезбеђења, а не испуњава или престане да испуњава материјалне, техничке, стручне и кадровске услове за обављање послова обуке и ако обуку спроводи без добијеног овлашћења Министарства (члан 13. став 1);
4) ако послове приватног обезбеђења лица, имовине и пословања врши на начин којим се омета рад државних органа и нарушава спокојство грађана (члан 19);
5) ако врши послове приватног обезбеђења, а нема закључен писани уговор са правним или физичким лицем коме пружа услуге (члан 20. став 1);
6) ако, у року од осам дана од дана настале промене, не достави обавештење о закљученом уговору, анексу уговора или о раскиду уговора (члан 20. став 4);
7) ако послове физичке заштите врши ван штићеног објекта или границе штићеног простора (члан 21. став 2);
8) ако, без добијене сагласности Министарства, послове физичке заштите лица (лично обезбеђење) врши на јавном месту (члан 22. став 1);
9) ако поседује ватрено оружје које по врсти и броју не одговара дозвољеним врстама и броју или ако је оружје и муницију набавило без одобрења Министарства (члан 24);
10) ако послове приватног обезбеђења врши са оружјем, а најмање једанпут годишње не изврше вежбовно гађање за службенике обезбеђења који раде на пословима обезбеђења са оружјем (члан 28);
11) ако при вршењу послова заштите објекта или простора који се користе за јавну употребу користи уређаје за снимање слике, а на видљивом месту не истакне обавештење да је објекат или простор заштићен видео обезбеђењем или ако не архивира снимке или архивиране снимке, на захтев, не стави на увид овлашћеном полицијском службенику (члан 32. став 1);
12) ако, супротно прописима или, у складу са законом, уговореним условима податке са архивираних снимака не користи у сврху за коју су прикупљени или ако их уступи трећим лицима или јавно објави (члан 32. ст. 2. и 3);
13) ако врши послове пратње и обезбеђења транспорта и преноса новца, вредносних и других пошиљака, а нема најмање једно специјално возило за транспорт (члан 36);
14) ако, при обављању послова пратње и обезбеђења транспорта и преноса новца, вредносних и других пошиљака, свим члановима посаде специјалног возила за транспорт и пратиоцима не обезбеди прописану врсту ватреног оружја и другу опрему у складу са прописима из области безбедности и здравља на раду (члан 37. став 3);
15) ако врши послове обезбеђења преношења новца и вредносних пошиљки пешице, а не користе системе за електрохемијску заштиту вредности, односно уколико врше послове обезбеђења транспорта новца и вредносних пошиљки без блиндираног, односно специјалног возила са најмање два наоружана службеника обезбеђења (члан 38. ст. 1. и 2); 
16) ако организује послове одржавања реда, односно редарску службу са ношењем оружја (члан 40. став 2);
17) ако имају Лиценцу за вршење послова физичко-техничке заштите лица и имовине и одржавање реда на спортским приредбама, јавним скуповима и другим местима окупљања грађана, односно Лиценцу за вршење послова обезбеђења транспорта и преноса новца и вредносних пошиљки, а немају Контролни центар, са организованим дежурством током 24 часа и ако нема тим за интервенцију по дојавном сигналу од најмање два службеника обезбеђења (члан 44. ст. 1, 4. и 5);
18) ако утврди униформу и знак (лого) приватног обезбеђења, који се, по изгледу и боји, јасно не разликују од униформи и ознака на возилима службеника полиције, војске, царине или униформе и ознаке било ког другог државног органа (члан 61);
19) ако користи возила која су опремљена специјалном звучном и светлосном сигнализацијом (члан 65. став 1);
20) ако податке који су прикупљени у вршењу посла приватног обезбеђења користи мимо сврхе за коју су прикупљени или их уступи трећим лицима или их јавно објави (члан 68. став 1);
21) ако лицу на кога се подаци односе и које захтева да му се прикупљени подаци ставе на увид, не стави на увид тражене податке, односно ако не изврши измену или брисање података (члан 68. став 2);
22) ако податке из збирке података, која је успостављена уговором, или на основу пристанка у писаном облику, у случају испуњења или раскида уговора, односно повлачења пристанка у писаном облику, не преда кориснику или их не брише у року од 15 дана од дана раскида уговора, односно повлачења пристанка, односно ако, у року од осам дана, не уништи друге податке који нису од значаја или које корисник одбије да преузме (члан 68. став 3);
23) ако, као тајну, у складу са законом и другим прописима којима се уређује тајност података, не чува све податке које сазна у вршењу послова (члан 69. став 1);
24) ако у року од 60 дана од дана ступања на снагу овог закона не депонује прекобројно оружје и припадајућу муницију код Министарства (члан 89. став 1).
За радње из става 1. тач. 1)–4), 9), 16) овог члана, поред новчане казне, правном лицу за приватно обезбеђење може се изрећи и заштитна мера забране вршења делатности у трајању од шест месеци до три године.
За радње из става 1. овог члана, и ако у року од осам дана од дана престанка рада или гашењу правног лица о томе не обавести надлежну полицијску управу (члан 18), и ако у року од 48 часова од употребе средстава принуде надлежној полицијској управи не достави извештај, са мишљењем, о употреби тих средстава (члан 56. став 4) казниће се за прекршај и одговорно лице у правном лицу за приватно обезбеђење новчаном казном од 5.000 до 50.000 динара, и/или изрицањем заштитне мере забране обављања послова, односно вршења делатности у трајању од три месеца до једне године, за прекршаје из става 1. тач. 1)–4) и 16) овог члана.
Члан 77.
Новчаном казном од 100.000 до 500.000 динара, казниће се за прекршај правно лице за приватно обезбеђење:
1) ако пропусти да достави лекарско уверење о провери психофизичке способности за свако физичко лице коме је издата лиценца (члан 12. став 4);
2) ако спроводи обуку лица за вршење послова приватног обезбеђења која не испуњавају услове из члана 12. став 1. тач. 1), 2), 3) и 5) овог закона (члан 12. став 6);
3) ако техничка средства која се користе у обављању послова приватног обезбеђења користи на начин којим се нарушава приватност других (члан 31. став 2);
4) ако употребљава техничка средства која, у погледу квалитета, сигурности и гаранција, не испуњавају законске норме и техничке стандарде који важе у Републици Србији или ако их не одржава у исправном и функционалном стању (члан 35);
5) ако за вршење послова одржавања реда, односно редарске службе на јавном скупу не сачини план обезбеђења (члан 41. став 1);
6) ако организује вршење послова редарске службе током кога редари нису у униформи и опремљени једнообразним јакнама или прслуцима са светлоодбојним тракама и утврђеним натписима (члан 42. став 1);
7) ако не утврди изглед униформе коју носе службеници обезбеђења (члан 58. став 3);
8) ако не утврди изглед и садржину знака (лого) који ће користити као сопствено обележје на униформи, возилима и објектима (члан 59);
9) ако службенику обезбеђења да на коришћење униформу на којој, на видном месту, нису истакнуте ознаке припадности (члан 63. став 3);
10) ако прописане евиденције не води и не чува или их води и чува на начин који није прописан (члан 67).
За радње из става 1. овог члана, казниће се за прекршај и одговорно лице у правном лицу за приватно обезбеђење новчаном казном од 5.000 до 50.000 динара.
Члан 78.
За радње из члана 76. став 1. овог закона, казниће се за прекршај и предузетник за приватно обезбеђење новчаном казном од 50.000 до 500.000 динара.
За радње из члана 76. став 1. тач. 1)–4), 9), 16) овог закона, поред новчане казне, предузетнику за приватно обезбеђење може се изрећи и заштитна мера забране вршења делатности у трајању од шест месеци до три године.
За радње из члана 77. став 1. овог закона, казниће се за прекршај и предузетник за приватно обезбеђење новчаном казном од 50.000 до 250.000 динара.
Члан 79.
Новчаном казном од 5.000 до 50.000 динара или казном затвора до 30 дана, казниће се за прекршај службеник обезбеђења: 
1) ако у вршењу послова физичке заштите лица, имовине и пословања, изузев у случајевима из члана 25. став 2. овог закона, оружје и муницију носи ван штићеног објекта или простора и без сагласности Министарства (члан 25. став 1);
2) ако носи оружје, а код себе нема налог за ношење службеног оружја и, на захтев овлашћеног лица Министарства, не да на увид оружје и налог, односно ако за време вршења посла носи лично оружје (члан 26. ст. 2. и 3);.
3) ако ван штићеног објекта не поступи по наређењу полицијског службеника, осим у случајевима када би тим поступањем извршио кривично дело (члан 27);
4) ако редарску службу врши са оружјем (члан 40. став 2);
5) ако врши радње на које није овлашћен, ако овлашћења примени и употреби ван штићеног објекта или простора, осим када ван штићеног објекта и простора врши обезбеђење транспорта и преноса новца и вредносних пошиљки, када приликом патролирања и када обезбеђује лице у складу са чланом 22. овог закона, ако приликом примене мера неко лице подвргне мучењу, нечовечном или понижавајућем поступању, ако приликом примене више дозвољених мера, најпре не примени ону која лицу најмање штети и ако са применом мера не престане онда када престану разлози због којих су биле примењене или онда када утврди да задатак на тај начин неће моћи да изврши (члан 46);
6) ако врши преглед лица које није истог пола, изузев када је неопходан хитан преглед лица ради одузимања оружја или предмета подобних за напад или самоповређивање (члан 48. став 3);
7) ако привремено не задржи лице затечено у објекту или простору који штити у вршењу кривичног дела, ако о привременом задржавању одмах не обавести полицију и не поступи по добијеном налогу и ако о привременом задржавању лица не сачини писани извештај и не преда га полицији у року од 24 часa (члан 50);
8) ако средства везивања употреби за друге сврхе које нису прописане (члан 51);
9) ако физичку снагу користи за друге сврхе које нису прописане (члан 52);
10) ако, пре употребе физичке снаге, не упозори лице да ће против њега употребити физичку снагу, осим ако би тиме довео у опасност себе или другог, и ако употреби физичку снагу која није сразмерна нападу који се одбија и ако употребу физичке снаге не обустави након престанка напада (члан 53);
11) ако не пружи прву помоћ лицу које је повређено употребом средстава принуде и одмах не обавести лекарску службу, ако о употреби средстава принуде одмах не обавести надлежну полицијску управу, а извештај о употреби средстава принуде, у року од 12 часова, не достави одговорном лицу у правном лицу или код предузетника за приватно обезбеђење (члан 56);
12) ако за време вршења посла не носи униформу или је носи када не врши послове приватног обезбеђења (члан 60. ст. 1. и 2);
13) ако приликом вршења послова обезбеђења, код себе нема легитимацију, односно ако је не да на увид овлашћеном полицијском службенику, на његов захтев, и ако, по престанку радног односа или распоређивања на друго радно место без примене овлашћења или ако се као предузетник одјави у регистру привредних субјеката, у року од седам дана, не врати легитимацију Министарству (члан 63. ст. 1. и 4);
14) ако, у току радног односа и по његовом престанку, као тајну, у складу са законом и другим прописима којима се уређује тајност података, не чува све податке које сазна у вршењу послова (члан 69).
Новчаном казном од 5.000 до 50.000 динара или казном затвора до 30 дана, казниће се за прекршај чланови посаде специјалног возила за транспорт и пратиоци који нису наоружани прописаном врстом ватреног оружја и опремљени у складу са прописима из области безбедности и здравља на раду (члан 37. став 3).
Новчаном казном од 5.000 до 50.000 динара или казном затвора до 30 дана, казниће се за прекршај редар ако током вршења посла није у униформи и опремљен једнообразном јакном или прслуком са светлоодбојним тракама и прописаним натписом, ако регулише саобраћај ван границе штићеног простора и ако не поступа по наређењу овлашћеног полицијског службеника (члан 42).
Новчаном казном од 5.000 до 50.000 динара или казном затвора, казниће се за прекршај оператер у Контролном центру ако не обавести полицију о информацијама које указују да се врши кривично дело које се гони по службеној дужности или прекршај са елементима насиља (члан 44. став 6).
Члан 80.
Новчаном казном од 100.000 до 1.000.000 динара, казниће се за прекршај правно лице које користи услуге приватног обезбеђења:
1) ако користи услуге приватног обезбеђења, а нема закључен писани уговор са правним или физичким лицем које је ангажовало да му пружа те услуге (члан 20. став 1);
2) ако за вршење послова приватног обезбеђења ангажује правно лице или предузетника или физичко лице који немају лиценцу (члан 20. став 3).
За радње из става 1. овог члана, казниће се за прекршај предузетник који користи услуге приватног обезбеђења новчаном казном од 50.000 до 500.000 динара.
За радње из става 1. овог члана, казниће се за прекршај физичко лице које користи услуге приватног обезбеђења новчаном казном од 5.000 до 50.000 динара.
За радње из става 1. овог члана, казниће се правно лице, односно предузетник изрицањем заштитне мере забране обављања одређених послова, односно вршења делатности у трајању од три месеца до једне године.
За радње из става 1. овог члана, казниће се за прекршај и одговорно лице у правном лицу изрицањем заштитне мере забране обављања послова, односно вршења делатности у трајању од три месеца до једне године.
Члан 81.
Новчаном казном од 50.000 до 500.000 динара, казниће се за прекршај правно лице које користи услуге приватног обезбеђења:
1) ако не прихвати да се на видљивом месту истакне обавештење да је објекат или простор, који се користе за јавну употребу, заштићен видео обезбеђењем и ако архивиране снимке не чува најмање 30 дана или их, на захтев, не стави на увид овлашћеном полицијском службенику (члан 32. став 1);
2) ако не осигура одржавање и сервисирање техничких средстава у складу са овим законом и уговором (члан 35. став 2).
За радње из става 1. овог члана, казниће се за прекршај предузетник који користи услуге приватног обезбеђења новчаном казном од 50.000 до 500.000 динара.
За радње из става 1. овог члана, казниће се за прекршај физичко лице које користи услуге приватног обезбеђења новчаном казном од 5.000 до 50.000 динара или казном затвора до 30 дана.
За радње из става 1. овог члана, казниће се за прекршај и одговорно лице у правном лицу и одговорно лице код предузетника који користе услуге приватног обезбеђења новчаном казном од 5.000 до 50.000 динара, уз кумулативно изрицање заштитне мере забране обављања послова, односно вршења делатности у трајању од три месеца до једне године.
Члан 82.
Новчаном казном од 100.000 до 500.000 динара, казниће се за прекршај организатор скупа који користи услуге приватног обезбеђења ако, са пријавом за организовање јавног скупа, не достави план обезбеђења полицијској управи са седиштем на територији на којој се заказује и одржава јавни скуп (члан 41. став 1) и користи услуге приватног обезбеђења, а нема закључен писани уговор са правним или физичким лицем које је ангажовао да му пружа те услуге (члан 20. став 1).
За радње из става 1. овог члана, казниће се за прекршај и одговорно лице код организатора скупа новчаном казном од 5.000 до 50.000 динара. 
Члан 83.
Новчаном казном од 100.000 до 1.000.000 динара, казниће се за прекршај правно лице које организује самозаштитну делатност, односно које заштиту своје имовине, пословања, објеката, простора и лица у њима врши преко своје унутрашње (редарске) службе обезбеђења за одржавање реда, а да није добило одговарајућу лиценцу, односно ако преко унутрашње службе обезбеђења пружа услуге обезбеђења другима (члан 45. ст. 1. и 3).
За радње из става 1. овог члана, казниће се за прекршај предузетник који организује самозаштитну делатност, односно који заштиту своје имовине, пословања, објеката, простора и лица у њима врши преко своје унутрашње (редарске) службе обезбеђења за одржавање реда новчаном казном од 50.000 до 500.000 динара.
Члан 84.
Новчаном казном од 100.000 до 500.000 динара, казниће се за прекршај правно лице овлашћено да спроводи обуку физичких лица за вршење послова приватног обезбеђења ако лицу које не испуњава прописане услове омогући похађање обуке (члан 12. став 6).
За радње из става 1. овог члана казниће се за прекршај предузетник који је овлашћен да спроводи обуку физичких лица за вршење послова приватног обезбеђења новчаном казном од 50.000 до 500.000 динара.
XII. ПРЕЛАЗНЕ И ЗАВРШНЕ ОДРЕДБЕ
Члан 85.
Прописи за извршавање овог закона донеће се у року од шест месеци од дана ступања на снагу овог закона.
Члан 86.
Правна лица и предузетници који на дан ступања на снагу овог закона обављају делатност приватног обезбеђења ускладиће свој рад са одредбама овог закона 
				до 1. јануара 2017. године*, осим за одредбе из члана 24. став 1. и члана 38. овог закона, за које је рок за усклађивање са одредбама овог закона три године.
*Службени гласник РС, број 42/2015
 
Члан 87.
Правно лице и предузетник са Лиценцом за вршење послова обезбеђења транспорта и преноса новца и вредносних пошиљки дужни су да, у року од 18 месеци од дана ступања на снагу овог закона, прибаве специјализовано возило за транспорт које испуњава услове из члана 36. тач. 1)–5) овог закона, односно да у року од три године од дана ступања на снагу овог закона прибаве возило које испуњава и услове из члана 36. тач. 6) и 7) овог закона.
Члан 88.
Физичка лица која су у време ступања на снагу овог закона запослена код правних лица која врше послове приватног обезбеђења у непрекидном трајању од најмање пет година могу наставити рад, а захтев за минималним стручним образовањем морају испунити у року од три године од дана ступања на снагу овог закона. 
Остале услове прописане овим законом лица која на дан ступања на снагу овог закона врше послове обезбеђења морају испунити 
				до 1. јануара 2017. године*.
*Службени гласник РС, број 42/2015
 
Члан 89.
Правно лице за приватно обезбеђење, које на дан ступања на снагу овог закона поседује оружје у броју већем од половине запослених службеника обезбеђења са оружјем, дужно је да то оружје и припадајућу муницију преда (депонује) Министарству, у року од 60 дана од дана ступања на снагу овог закона.
Предато оружје и муниција могу се преузети у року од годину дана од дана ступања на снагу овог закона, ако правно лице за приватно обезбеђење повећа број запослених којима је потребно обезбедити оружје, сагласно члану 24. став 2. овог закона, а могу се и отуђити, непосредно или посредством привредног субјекта овлашћеног за промет оружја и муниције, у року од годину дана од дана ступања на снагу овог закона.
О броју и врсти предатог оружја из става 1. овог члана, Министарство правном лицу доноси решење.
Ако се оружје не отуђи или не преузме у роковима из става 2. овог члана постаје својина Републике Србије.
Члан 90.
Даном ступања на снагу овог закона престају да важе одредбе члана 17. став 2. тачка 1) и члана 18. Закона о оружју и муницији („Службени гласник РС”, бр. 9/92, 53/93, 67/93, 48/94, 44/98, 39/03, 85/05 – др. закон, 101/05 – др. закон и 27/11 – УС) и члана 8. ст. 2. и 3, члана 8б и члана 21. став 1. тачка 5) Закона о спречавању насиља и недоличног понашања на спортским приредбама („Службени гласник РС”, бр. 67/03, 101/05, 90/07, 72/09 – др. закон и 111/09).
Члан 91.
Овај закон ступа на снагу осмог дана од дана објављивања у „Службеном гласнику Републике Србије”.