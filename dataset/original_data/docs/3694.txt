На основу члана 217. став 2. Закона о раду
(„Службени гласник РС”, број 24/05),

Министар рада, запошљавања и социјалне политике
доносив
 

 

ПРАВИЛНИК


о упису удружења
послодаваца у Регистар

 "Службени 
гласник РС", број 29 од 1. априла 2005.

 

 

Члан 1.

Овим правилником уређује се начин уписа удружења послодаваца у регистар
удружења послодаваца (у даљем тексту: Регистар). 

 

Члан 2.

Регистар се води као јавна и електронска база података. 

У Регистар не могу да буду уписана под истим два или више удружења
послодаваца.

Ако два или више удружења послодаваца поднесу захтев за упис у Регистар
(у даљем тексту: захтев за упис) под истим називом, предност има раније поднет захтев.


 

Члан 3.

У Регистар се уписују подаци који се односе на:

1) број и датум решења о упису;

2) редни (регистарски) број;

3) назив удружења послодаваца;

4) ниво оснивања удружења послодаваца;

5) седиште и адресу удружења послодаваца;

6) чланство у удружењу послодаваца вишег нивоа организовања;

7) лице овлашћено за заступање и представљање удружења послодаваца;

8) број и датум решења о утврђивању репрезентативности и губитку репрезентативности
удружења послодаваца. 

 

Члан 4.

Захтев за упис подноси лице овлашћено за заступање и представљање удружења
послодаваца министарству надлежном за рад (у даљем тексту: министарство).

Захтев за упис садржи назив, седиште, адресу и ниво оснивања удружења
послодаваца, као и потпис лица овлашћеног за заступање и представљање удружења послодаваца.

Удружењем послодаваца одређеног нивоа оснивања, у смислу овог правилника,
сматра се удружење послодаваца основано за територију одређене територијалне јединице,
у грани, групи, подгрупи или делатности. 

 

Члан 5.

Уз захтев за упис подноси се:

1) акт о оснивању удружења послодаваца;

2) изјава о броју послодаваца који су чланови удружења послодаваца;

3) изјава о броју запослених које запошљавају послодавци чланови удружења
послодаваца;

4) статут;

5) овлашћење за заступање и представљање удружења послодаваца;

6) одлука о приступању удружењу послодаваца вишег нивоа организовања.


 

Члан 6.

Министарство је дужно да, у року од 15 дана од дана подношења захтева,
обавести подносиоца захтева, ако утврди:

1) да је захтев за упис поднет супротно члану 2. став 2. овог правилника;

2) да захтев за упис није уредан или да уз захтев нису поднети акти
и докази из члана 5. овог правилника.

Захтев за упис се сматра уредним и благовременим ако подносилац захтева
отклони недостатке у року од 15 дана од дана достављања обавештења из става 1. овог
члана.

Ако подносилац захтева за упис у року не отклони недостатке, захтев
ће се закључком одбацити. 

 

Члан 7.

Министарство је дужно да донесе решење о упису удружења послодаваца
у Регистар, ако су испуњени услови за оснивање утврђени законом.

Решење из става 1. овог члана садржи:

1) број и датум уписа;

2) редни (регистарски) број;

3) назив, седиште и адресу удружења послодаваца;

4) име лица овлашћеног за заступање и представљање. 

 

Члан 8.

Министарство доноси решење којим се захтев за упис одбија, ако утврди
да нису испуњени услови за оснивање удружења послодаваца утврђени законом. 


 

Члан 9.

Захтев за промену података који се уписују у Регистар у складу са чланом
3. овог правилника подноси се у року од 15 дана од дана настанка промене.

Уз захтев за промену података подносе се одговарајући докази о насталој
промени.

У случају доношења новог статута, односно измена или допуна статута,
надлежном органу се доставља примерак тог статута, у року из става 1. овог члана.

На упис промене података примењују се одредбе овог правилника о упису
удружења послодаваца у Регистар.

О захтеву за промену података које садржи решење о упису удружења послодаваца
у Регистар доноси се решење у складу са овим правилником. 

 

Члан 10.

Удружење послодаваца брише се из Регистра:

1) на основу акта о престанку рада удружења послодаваца;

2) ако престане да испуњава услове за оснивање у складу са законом;

3) ако је упис удружења послодаваца извршен на основу нетачних података.

Министарство је дужно да донесе решење о брисању удружења послодаваца
из Регистра, на основу захтева за брисање или по службеној дужности, ако је испуњен
један од услова из става 1. овог члана.

Лице овлашћено за заступање и представљање удружења послодаваца дужно
је да поднесе захтев за брисање у року од 15 дана од дана доношења акта из става
1. тачка 1) овог члана.

На брисање удружења послодаваца из Регистра примењују се одредбе овог
правилника о упису удружења послодаваца у Регистар. 

 

Члан 11.

Изузетно од члана 2. став 3. овог правилника, предност за упис под
истим називом има удружење послодаваца уписано до дана ступања на снагу овог правилника
у регистар који се води у складу са прописима о удружењима грађана, под условом
да испуњава услове за оснивање удружења послодаваца утврђене Законом о раду и да
захтев за упис поднесе у року од 15 дана од дана од ступања на снагу овог правилника.

Ако су до дана ступања на снагу овог правилника два удружења послодаваца
уписана под истим називом у одговарајуће регистре који се воде у складу са прописима
о удружењима грађана, предност уписа у Регистар под утврђеним називом има удружење
послодаваца које је, под истим називом, раније уписано у одговарајући регистар.

Уз захтев за упис из става 1. овог члана, поред аката и доказа из члана
5. овог правилника, подноси се и решење о упису у регистар који се води у складу
са прописима о удружењима грађана. 

 

Члан 12.

Овај правилник
ступа на снагу наредног дана од дана објављивања у „Службеном гласнику Републике
Србије”.
 


Број
110-00-229/2005-02


У Београду, 30. марта
2005. године


Министар,



Слободан Лаловић, с.р.