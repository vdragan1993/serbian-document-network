На основу члана 153. став 2. тачка 3) Закона о полицији („Службени гласник РС”, бр. 101/05 и 63/09 – УС), 
Министар унутрашњих послова доноси
 
 
ПРАВИЛНИК
о правима, обавезама и одговорности полазника стручног оспособљавања и усавршавања
"Службени гласник РС", број 22 од 31. марта 2011.
 
 
Члан 1.
Овим правилником уређују се права, обавезе и одговорности полазника стручног оспособљавања за рад у Министарству унутрашњих послова (у даљем тексту: полазници стручног оспособљавања) и припадника Министарства унутрашњих послова (у даљем тексту: Министарство) који се налазе на стручном усавршавању (у даљем тексту: полазници стручног усавршавања), за време док траје оспособљавање, односно усавршавање. 
 
Члан 2.
Полазници стручног оспособљавања, односно усавршавања, за време док то оспособљавање траје, имају право на:
1) уважавање личности и заштиту од дискриминације, насиља, злостављања и занемаривања;
2) благовремену и потпуну информацију о питањима од значаја за његово стручно оспособљавање, односно усавршавање;
3) информације о његовим правима и обавезама у току стручног оспособљавања, односно усавршавања;
4) смештај, исхрану и одговарајућу униформу – у складу са посебним прописом, с тим што полазници стручног усавршавања право на смештај и исхрану остварују уколико се стручно усавршавање реализује ван територије полицијске управе у којој су запослени и уколико траје непрекидно више од једног радног дан;
5) уџбенике, приручнике и стручну литературу за трајно или привремено коришћење, као и наставна средства која су неопходна за реализацију основне полицијске обуке, односно успешно спровођење стручног усавршавања – у складу са посебним програмом.
Полазник стручног оспособљавања, поред права из става 1. овог члана, има и право:
1) на осигурање од последица несрећног случаја;
2) на смештај или, ако им није обезбеђен смештај, на трошкове превоза – у висини стварне цене коштања превозне карте у међуградском и градском (приградском) саобраћају од места пребивалишта, односно боравишта до места обављања практичне обуке – за време практичне обуке у подручним полицијским управама ван места пребивалишта, односно боравишта полазника;
3) да заснује радни однос у Министарству, без расписивања јавног конкурса, под условом да с успехом заврши основну полицијску обуку и уколико испуњава законом прописане услове;
4) покретања иницијативе за преиспитивање одговорности учесника у стручном оспособљавању, уколико сматра да њихово чињење или нечињење доводи у питање остваривање његових права у току оспособљавања.
 
Члан 3.
По завршетку обуке, три најуспешнија полазника стручног оспособљавања имају право на пригодан поклон – као награду министра унутрашњих послова за изузетан успех на обуци.
Изузетан успех, у смислу става 1. овог члана, утврђује се на основу највиших просечних оцена: на обуци, завршном испиту и елемената утврђених досијеом професионалног развоја – у складу са критеријумима утврђеним актима Центра за основну полицијску обуку Министарства унутрашњих послова (у даљем тексту: Центар).
 
Члан 4.
Полазници стручног оспособљавања, односно усавршавања дужни су да редовно похађају све видове обуке и извршавају предвиђене обавезе утврђене програмима стручног оспособљавања, односно стручног усавршавања.
Полазник стручног оспособљавања, који из оправданих разлога изостане са наставе у Центру дуже од двадесет радних дана може, ако испуњава услове конкурса, наставити стручно оспособљавање са полазницима једне од наредних класа.
 
Члан 5.
Полазници стручног оспособљавања, односно усавршавања дужни су да се према имовини која се налази у објектима у којима се реализује стручно оспособљавање, односно стручно усавршавање и у којима су смештени, односе с пажњом доброг домаћина.
Приликом боравка у објектима из става 1. овог члана, полазници стручног оспособљавања, односно усавршавања дужни су да се придржавају правила кућног реда, као и да воде рачуна о хигијени и личном изгледу – у складу са посебним актом, односно кодексом. 
 
Члан 6.
Полазник стручног оспособљавања коме је то својство престало пре завршетка обуке, као и полазник који је завршио обуку, али није засновао радни однос у Министарству, дужан је да врати униформу и другу опрему којом је задужен.
 
Члан 7.
Полазници стручног оспособљавања имају право и дужност да, пре почетка стручног оспособљавања, са Министарством закључе уговор о утврђивању међусобних права и обавеза. 
 
Члан 8.
Полазници стручног оспособљавања одговарају за учињене повреде обавеза и дужности у току стручног оспособљавања.
 
Члан 9.
Лаке повреде обавеза и дужности, у смислу овог правилника, јесу:
1) ометање реализације наставе или испита;
2) недозвољено пружање помоћи другим полазницима приликом провере знања, уколико провера нема карактер завршне провере знања из одређеног предмета или модула, тј. карактер завршног испита;
3) недозвољено коришћење текстова, бележака, уређаја за електронску обраду података, уређаја за даљински пренос података, слике или гласа или промена питања без сагласности тренера за време провере знања, уколико провера нема карактер завршне провере знања из одређеног предмета или модула, тј. карактер завршног испита;
4) недолично понашање према тренерима, менторима, сарадницима и другим запосленима у Центру, полазницима стручног оспособљавања или усавршавања, као и према грађанима;
5) неоправдано изостајање са наставе или других облика стручног оспособљавања до десет часова; 
6) непоштовање правила о кућном реду;
7) неуредан изглед и неодржавање хигијене;
8) немаран однос према имовини Центра;
9) излазак из Центра без одобрења, односно, долазак у Центар након дозвољеног времена;
10) ношење униформе, ознака и опреме супротно акту којим се регулише ношење униформе.
 
Члан 10.
Тешкe повредe обавеза и дужности, у смислу овог правилника, јесу:
1) одбијање, неоправдано неодазивање или неизвршавање законитог наређења тренера или старешине, издатог током или поводом стручног оспособљавања;
2) одбијање прописаног здравственог прегледа;
3) неоправдано изостајање са наставе или других облика стручног оспособљавања преко десет часова; 
4) понављање лаких повреда;
5) неоправдани изостанак са практичне обуке два и више радних дана;
6) непридржавање одлука руководиоца Центра, тренера и осталих старешина;
7) непоштовање прописаних мера безбедности при извођењу обуке;
8) заустављање моторних возила ради сопственог превоза у униформи, приликом одласка и доласка у Центар;
9) непоштовање мера из области безбедности и здравља на раду и заштите од пожара;
10) уношење у Центар оружја и других предмета којима се могу нанети повреде, угрозити живот полазника и запослених, односно нанети штета имовини Центра и личној имовини полазника;
11) учествовање у играма на срећу, њиховом организовању или омогућавању;
12) изношење униформе или делова униформе из круга Центра без одобрења старешине;
13) примање на боравиште и преноћиште других лица без одобрења;
14) свака друга радња која представља кривично дело за које се гоњење предузима по службеној дужности или којом се на груб начин нарушава углед Центра.
 
Члан 11.
За лаке повреде обавеза и дужности у току стручног оспособљавања полазнику стручног оспособљавања изрече се мера – опомена. 
За тешке повреде обавеза и дужности у току стручног оспособљавања полазнику стручног оспособљавања могу бити изречене мере:
1) опомена пред искључење из Центра;
2) искључење из Центра, односно престанак стручног оспособљавања полазника.
 
Члан 12.
Поступак утврђивања одговорности хитан је.
Полазнику се не може изрећи мера пре него што му се омогући да се изјасни на околности учињене повреде и обезбеде други докази на основу којих се утврђује постојање повреде.
 
Члан 13.
Иницијативу за утврђивање одговорности полазника стручног оспособљавања могу поднети сваки од учесника у поступку оспособљавања, као и грађани.
Поступак за утврђивање одговорности и изрицање мера покреће се на предлог непосредног старешине.
Уз предлог, непосредни старешина, доставља и списе предмета који се прибављају.
 
Члан 14.
Полазник стручног оспособљавања може привремено, до окончања поступка утврђивања одговорности, бити удаљен са обуке ако је против њега покренут поступак због тешке повреде обавеза и дужности у току стручног оспособљавања, за коју се може изрећи мера искључење из Центра, односно престанак стручног оспособљавања.
Одлуку о привременом удаљењу доноси руководилац Центра.
 
Члан 15.
Меру опомена изриче руководилац Центра. 
Мере опомену пред искључење из Центра и искључење из Центра, односно престанак стручног оспособљавања изриче Комисија за утврђивање одговорности коју образује руководилац Центра (у даљем тексту: Комисија).
 
Члан 16.
Жалба на решење којим се изриче дисциплинска мера подноси се Центру у року од осам дана од дана пријема решења о изреченој мери.
По жалби против решења о изрицању дисциплинске мере, одлучује:
1) Комисија – за изречену меру опомена;
2) начелник Управе за стручно образовање, оспособљавање, усавршавање и науку – за изречене мере опомена пред искључење из Центра и искључење из Центра, односно престанак стручног оспособљавања.
 
Члан 17.
Полазник стручног оспособљавања, односно усавршавања одговара за материјалну штету коју, намерно или из крајње непажње, нанесе Центру или другој унутрашњој јединици Министарства или установи у којој се налази на оспособљавању, односно на усавршавању. 
 
Члан 18.
Полазник стручног оспособљавања дужан је да накнади штету Министарству – у висини стварних трошкове који су настали у току његовог стручног оспособљавања, ако: 
1) својом вољом одустане од даљег оспособљавања за послове полицијског службеника;
2) му буде изречена дисциплинска мера искључење из Центра, односно престанка стручног оспособљавања;
3) се накнадно утврди да не испуњава услове конкурса за упис полазника у Центар.
Структуру стварних трошкова из става 1. овог члана, утврђује начелник Сектора финансија, људских ресурса и заједничких послова.
Полазник може бити, делимично или у целини, ослобођен плаћања штете, односно накнаде трошкова стручног оспособљавања, уколико се оцени да су настале промене у психофизичком или општем здравственом стању које га чине неспособним за даље стручно оспособљавање за послове овлашћеног службеног лица. Оцену здравственог стања полазника утврђује Завод за здравствену заштиту радника Министарства унутрашњих послова.
Полазник стручног оспособљавања који уништи или знатно оштети униформу и другу опрему којом је задужен, дужан је да Министарству надокнади штету.
 
Члан 19.
Поступак за утврђивање штете и одговорности полазника стручног оспособљавања за проузроковану штету покреће непосредни старешина, односно начелник одељења – начелник класе, на основу поднете пријаве о проузрокованој штети или на основу личног сазнања, а поступак се спроводи сходном применом одредаба закона којим је уређена одговорност за штету коју полицијски службеници причине Министарству или трећим лицима.
 
Члан 20.
Полазник стручног оспособљавања дужан је да врши потребне радње како би се спровеле утврђене корективне мере, односно како би се у процесу оспособљавања отклониле све сметње, везане за личност полазника, које битно утичу на процену његове способности за наставак обуке тј. професионалног ангажовања.
Поступак утврђивања корективних мера покреће се ако се дође до нових сазнања о полазнику, односно ако се током оспособљавања:
1) уоче неадекватни облици понашања, екстремни испади или доследни учестали неадаптивни облици реаговања;
2) уочи да се полазник у довољној мери не уклапа у колектив, односно не прихвата тимски начин рада;
3) уоче карактерне особине које значајно одступају од утврђеног пожељног профила полицајца;
4) уоче неадекватне навике, ставови и вредносне оријентације – у вези са професионалним деловањем;
5) уоче упадљиви недостаци у погледу мотивације за обуку, односно професију.
Поступак утврђивања корективних мера покреће се само уколико се радње полазника, које представљају основ за њихово утврђивање, не могу квалификовати као лаке или тешке повреде обавеза и дужности, за које је прописано изрицање утврђених мера.
 
Члан 21.
Поступак утврђивања корективних мера покреће се на основу писаног и образложеног предлога било ког лица које је, у току стручног оспособљавања у непосредном контакту са полазником, уочило неке од разлога за покретање поступка.
Одлуку о прихватању предлога и конкретним корективним мерама које треба спровести доноси Комисија за продужену селекцију коју чине руководилац Центра, психолог, начелник класе из које је полазник, тренер из стручног модула и ментор – координатор и коју, на предлог руководиоца Управе за стручно образовање, оспособљавање, усавршавање и науку, именује руководилац Сектора финансија, људских ресурса и заједничких послова.
Након спроведеног поступка продужене селекције, Комисија за продужену селекцију прати спровођење корективних мера које је утврдила и након спроведеног поступка њихове примене доноси одлуку о способности полазника за наставак обуке.
На одлуку из ст. 2. и 3. овог члана полазник може поднети жалбу Центру у року од осам дана од дана пријема одлуке. 
По жалби на одлуку о изреченој мери одлучује начелник Управе за стручно образовање, оспособљавање, усавршавање и науку.
Полазника стручног оспособљавања, који изјави жалбу на донету одлуку из става 3. овог члана, руководилац Центра може удаљити са оспособљавања – до доношења одлуке по жалби, ако би његово даље присуство оспособљавању, по процени психолога или по исказаном понашању, могло да угрози његову и безбедност других полазника стручног оспособљавања.
 
Члан 22.
Права, обавезе и одговорности које нису уређене овим правилником полазници стручног оспособљавања, односно усавршавања остварују применом одредаба закона којим се уређују радни односи у Министарству, као и подзаконских аката и општих аката донетих за њихово извршавање.
 
Члан 23.
Овај правилник ступа на снагу осмог дана од дана објављивања у „Службеном гласнику Републике Србије”.
 
 
Број 01-12254/10-5
У Београду, 22. марта 2011. године
Министар
унутрашњих послова,
Ивица Дачић, с.р.