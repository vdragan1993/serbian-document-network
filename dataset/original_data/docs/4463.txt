На основу члана 85.
став 1. тачка 1. Закона о задругама (“Службени лист СРЈ”, бр. 41/96 и 12/98),
Скупштина Савеза стамбених задруга Југославије доноси

 

 

ОПШТА
ПРАВИЛА


стамбеног задругарства 

Југославије

„Службени
лист СРЈ”, број 25 од 22. маја 1998.

 

I.
ОСНОВНЕ ОДРЕДБЕ

 

Члан
1.

Овим правилима
уређује се примена задружних принципа: добровољности, солидарности,
демократичности, економског учешћа, једнаког права управљања, самосталности,
задружног образовања и међузадружне сарадње, као и друга питања од значаја за
рад и пословање стамбених задруга, уз уважавање специфичности стамбених
задруга, њихове традиције, економско-социјалне и хуманитарне функције.

 

Члан
2.

Ова правила и општи
акти за њихово извршавање односе се на све стамбене задруге (у даљем тексту: задруга)
и савезе стамбених задруга.

 

Члан
3.

Задруга се оснива и
послује без удела задругара и није јој циљ стицање добити.

Трошкове пословања
задруга, односно савеза накнађују задругари, односно задруге, уплатом
чланарине, по принципу стварних трошкова пословања.

 

Члан
4.

Ради остваривања
економске и социјалне функције задруге, Савез стамбених задруга Југославије (у
даљем тексту: Савез) предлаже надлежним органима доношење прописа и мера којима
се утврђују олакшице и друге погодности за рад задруга и задругара.

Задруга може да
користи олакшице и друге погодности у пословању утврђене законом и другим
прописима, само ако послује у складу са Законом о задругама (у даљем тексту:
Закон) и овим правилима.

 

Члан
5.

У поступку оснивања
и рада, задруга обавештава територијални надлежни савез, који пружа стручну,
техничку и сваку другу подршку и помоћ.

Све задруге и савези
обавезни су да, по методологији и у роковима које утврди Савез, благовремено
достављају тачне и потпуне податке од значаја за вођење задружног регистра и
задружне статистике.

 

Члан
6.

Ради заштите угледа,
традиције и интереса стамбеног задругарства, задружни савез који врши задружну
ревизију (у даљем тексту: ревизијски савез) има право и обавезу да предузима
одговарајуће мере, укључујући и подношење захтева за покретање поступка
ликвидације, брисања из судског регистра, ускраћивање пореских и других
олакшица које уживају задруге, ако задруга у поступку задружне ревизије не
отклони утврђене неправилности у оснивању и пословању.

 

II.
ЗАДРУЖНИ ПРИНЦИПИ

 

1.
Појам задружних принципа

 

Члан

7.

Принцип
добровољности заснива се на искључивом праву било ког физичког лица да одлучи о
томе хоће ли бити оснивач, или ће приступити задрузи, односно иступити из
задруге.

Ако се са другим
физичким лицима оснује задруга, престају индивидуалне радње сваког појединца, а
ступање у задругу подразумева да се добровољно преузимају обавезе организације
и рада по закону и овим правилима.

 

Члан
8.

Принцип солидарности
заснива се на начелу узајамности и самопомоћи, као традиционалним вредностима
стамбеног задругарства.

Солидарност се
заснива и на међусобном испомагању и помоћи другима, као и удруживању задругара
на одређеној локацији на којој деле заједничку судбину и ризик у погледу висине
трошкова и рокова изградње, који се ангажују лично и утичу једни на друге у том
смислу да изградња буде рационалнија, бржа и квалитетнија.

Узајамност је услов
солидарности као задружног принципа, а подразумева да задругари добровољно
прихватају да се њихово деловање не посматра изоловано, већ у склопу са
деловањем осталих задругара. При томе деловање сваког појединог задругара не
може бити на штету осталих задругара.

Оснивање задруге или
приступање задрузи, односно савезу, подразумева да солидарност, узајамност и
самопомоћ постају и међусобна обавеза за задругаре, задруге и савезе.

 

Члан
9.

Принцип
демократичности заснива се на могућности да сва физичка лица, без обзира на
националну, верску и политичку припадност, постану чланови задруге и да имају
једнака права управљања и одлучивања.

Задруге су демократске
организације, усмераване и контролисане од стране својих чланова, на начин и
под условима утврђеним Законом и овим правилима.

 

Члан
10.

Принцип економског
учешћа заснива се на задовољавању економских потреба и пословања задруге са
пажњом доброг привредника, а са циљем да стан и стамбена зграда, породични
стамбени објекат, пословни простор и гаража (у даљем тексту: стан) за који
задругар улаже средства буде што јефтинији.

Задругари у циљу
економичности могу међусобно да се помажу. Задругари не могу у задругу да уносе
средства и опрему ради стицања добити, камате, ренте и сл.

Вишак прихода над
расходима нераспоређен у обавезни резервни фонд или у друге фондове утврђене
задружним правилима, признаје се члановима за коначан обрачун у цени стана,
односно задрузи у износу чланарине за наредну годину.

 

Члан
11.

Принцип једнаког
права управљања заснива се на једнаком праву гласа свих задругара у управљању
задругом тако да сваки задругар има један глас.

Право управљања у
органима задруге задругар остварује непосредно или преко изабраних
представника.

 

Члан
12.

Принцип
самосталности заснива се на задружној аутономији по којој су задруге и задружни
савези самосталне и независне организације у односу на политичке, верске и
друге организације и органе.

 

Члан
13.

Принцип задружног
образовања заснива се на обавези задруге да, у границама могућности и стварних
потреба, врши образовање, стручно усавршавање и информисање задругара и
запослених у задрузи, на основу јединственог програма који утврђује и спроводи
Савез.

 

Члан
14.

Принцип међузадружне
сарадње заснива се на обавези задруге да сарађује са другим задругама, односно
савеза, да сарађују међусобно и са задругама других врста задругарства.

Савез координира
међузадружну сарадњу и сарадњу са другим задружним савезима у земљи и
иностранству.

Принцип међузадружне
сарадње обавезује сваког задругара, задругу и Савез да при остваривању својих
интереса сарађује са другим правним и физичким лицима код којих се ти интереси
изражавају и остварују.

 

2.
Остваривање задружних принципа

 

Члан

15.

Задруга се оснива да
би задругари у њој, уношењем срадстава и личног рада, радећи са члановима
породице и са другим лицима, лакше, организованије и што рационалније
задовољили своје и породичне стамбене потребе, као и потребе у одржавању станова
и побољшавању услова становања.

 

Члан
16.

Задругу могу
основати физичка лица која треба да задовоље своје и породичне стамбене
потребе, или да организују дугорочну наменску штедњу за ове потребе, побољшају
и унапреде услове и потребе за становањем.

 

Члан
17.

На основу средстава
уложених за оснивање и почетак рада задруге задругар не може стицати друга
права, осим права на повраћај уложених средстава, ако су она већа од износа
годишње чланарине једнаке за све задругаре.

 

Члан
18.

Физичко или правно лице
не може бити власник задруге.

Задружна својина
образује се из чланарине задругара, средстава остварених радом и пословањем
задруге и средстава које је задруга стекла на други начин.

 

Члан
19.

Задруга је дужна да
се упише у задружни регистар који води Савез.

За остваривање права
на олакшице у пословању задруге, као и друга права, Савез из става 1. овог
члана издаје потврду да је задруга уписана у задружни регистар.

Потврду о упису у
задружни регистар задруга доставља организацији која обавља послове платног
промета уз захтев за отварање жиро-рачуна.

 

Члан
20.

Ради очувања
вредности средстава и права задруга може, у складу са законом и овим правилима,
ступити у правне и облигационе односе са трећим лицима и да користећи њихова
средства увећава вредност своје имовине само ради бољих услова привређивања у
корист задругара.

 

Члан
21.

Ради остваривања
демократског управљања и једнаког права одлучивања, задруге и савези су дужни
да у својим правилима регулишу услове и начин избора за скупштине и за друге
органе.

Начин избора
представника за скупштину и друге органе задруге уређује се задружним правилима
задруге.

 

III.
ПИТАЊА ОД ЗНАЧАЈА ЗА ПОСЛОВАЊЕ СТАМБЕНИХ ЗАДРУГА

 

3.
Делатност стамбене задруге

 

Члан

22.

Предмет пословања
(делатност) задруге, у складу са законом, јесте:

1) организација
изградње и одржавања станова;

2) изградња,
доградња, адаптација, реконструкција и поправка станова;

3) обављање свих
инвеститорских послова и стручног надзора за изградњу нових објеката, доградњу,
адаптацију, реконструкцију, поправку и одржавање станова;

4) прибављање и
опремање грађевинског земљишта за стамбену и другу изградњу;

5) прибављање и
израда инвестиционо-техничке, урбанистичке и друге документације;

6) инвестиционо и
текуће одржавање станова и припадајућих слободних и других површина;

7) израда елемената
за стамбену изградњу, набавку, складиштење, чување и контрола утрошка
грађевинског репродукционог материјала;

8) организовање
наменске штедње и кредитирање својих чланова и удруживање средстава са
средствима банака и предузећа, као и других правних и физичких лица;

9) прикупљање
средстава чланова стамбене задруге за изградњу и куповину станова;

10) прибављање и
коришћење кредита и средстава од банака и других финансијских организација ради
реализације програма, уређивања земљишта и стамбене изградње;

11) куповина,
размена и издавање у закуп станова ради реализације урбанистичких планова и
програма стамбене и комуналне изградње;

12) обављање других
послова који служе за изградњу и одржавање станова и уређење простора у задружном
насељу, као и за пружање других услуга и помоћи својим члановима.

 

Члан
23.

Послове из члана 22.
ових правила, задруга обавља ради задовољавања стамбених потреба својих
задругара, а у складу са законима, задружним правилима и овим правилима.

 

Члан
24.

Када урбанистички
планови и други услови диктирају изградњу и комунално опремање земљишта,
задруга се може пословно повезивати са другим инвеститорима те изградње, или
може обављати послове за њихове потребе, на основу уговора о заједничкој
изградњи.

 

Члан
25.

Задруга може
обављати послове са незадругарима и за незадругаре, ако је то у интересу
задруга, с тим да број незадругара не може бити већи од 45% од укупног броја
задругара.

За послове из става
1. овог члана не могу се користити наменски уложена средства задругара за стан
и грађевински материјал.

 

Члан
26.

Када се јавља као
инвеститор, задруга обавља све послове инвеститора за своје потребе и у име и
за рачун задругара, односно за друга лица из члана 25. ових правила.

 

Члан
27.

Задруга као градитељ
станова чини организацију задругара и запослених у задрузи, који својим радом,
и уз ангажовање других правних и физичких лица граде објекте, где су поред
запослених у задрузи и задругари градитељи објеката организовани у задругу.

Радови које на
изградњи објеката изводе задругари евидентирају се посебно, са евидентирањем да
ли се врше уз накнаду или без накнаде.

 

Члан
28.

Послови које
стамбена задруга, у смислу чл. 22. до 24. и члана 26. ових правила, обавља
искључиво за потребе својих чланова, сматрају се обављањем послова за своје
потребе и немају карактер промета робе и услуга на тржишту у смислу прописа
којима се уређују порези и доприноси.

 

2.
Организација и начин рада задруга

 

Члан

29.

Сложеност послова у
стамбеној и другој изградњи подразумева да задруга треба да буде економски,
технички и кадровски оспособљена за пружање услуга својим задругарима у свим
фазама решавања стамбених проблема и задовољавања стамбених потреба.

 

Члан
30.

Да би задруга
успешно одговорила својим обавезама и задовољила интересе својих задругара, као
и да би се користила одговарајућим, повољнијим условима привређивања, поред
услова из члана 29. ових правила, треба да испуњава и друге услове, као што су:

1) да има
регистровану грађевинску, односно стамбено-комуналну делатност у смислу
савезног закона којим се уређује класификација делатности;

2) да се јавља као
организатор, инвеститор и градитељ станова, а изузетно када постоје и други
услови или када потребе задругара захтевају, да се јавља као специјализована
задруга: за колективну изградњу, за индивидуалну изградњу, за одржавање, као
инвеститор, организатор или градитељ;

3) да има стручну
службу, пословне просторије и минимум средстава и услова за рад, да је
регистрована за обављање грађевинске делатности коју обавља у складу са прописима
о изградњи објеката и да је своју организацију и рад ускладила са Законом о
овим правилима;

4) да са задругарима
закључује уговоре о имовинско-правним односима и уговоре о изградњи стана;

5) да задругару
омогући етапну изградњу и његово учешће, као и учешће чланова породице и других
лица у изградњи објекта, у складу са стручним квалификацијама и радним
способностима;

6) да се у задругу
учлањују физичка лица која уз помоћ задруге желе да решавају своје стамбене
потребе или да побољшавају услове становања;

7) да се стручни
послови обављају преко квалификованих радника и да се њихово ангажовање и
плаћање обавља на легалан и законит начин, што не искључује ангажовање
задругара, чланова њихове породице, или организовање “мобе” за одређену врсту
радова.

 

Члан
31.

Задруга је дужна са
сваким задругаром, после завршетка изградње стана, сачинити коначан обрачун о
чему издаје писмени доказ.

Писмени доказ из
става 1. овог члана треба да садржи клаузулу о измиреним обавезама и праву
задругара на укљижбу стана уз пружање потребне документације.

 

3.
Уношење личног рада у задругу

 

Члан

32.

Специфичност задруге
у односу на друга правна лица која обављају исту или сличну делатност јесте у
томе што је право задругара да поред новчаних средстава и материјала, опреме и
друге имовине, уносе стручни и физички рад, рад чланова своје породице и других
лица која раде без накнаде да би изградња стана била што јефтинија и
рационалнија.

 

Члан
33.

Рад задругара и
других лица чији се рад не плаћа, као и складиштење материјала на плацу на
којем се гради објекат задругара, а под надзором и стручном помоћи задруге, не
сматра се радом уз накнаду, нити уступањем материјала трећем лицу.

 

Члан
34.

Задруга је дужна да
води евиденцију о томе ко је и под којим условима извео стучне послове, као што
су зидање, постављање плоча и крова и увођење воде, струје и грејања.

Ако радове из става
1. овог члана није извело стручно лице запослено у задрузи, задругар и лица из
чл. 32. до 38. ових правила, закључује се уговор о делу, уз обрачун и уплату
прописаних пореза и доприноса.

 

Члан
35.

Задруга, нарочито
код изградње породичних стамбених објеката, не може својим правилима или
радњама забранити уношење стручног и физиког рада задругара, чланова породице,
па и помоћ других у фазама контролисаних радова за које је потребно више
физичких радника („моба”) као што је копање темеља, постављање плоче, дизање
крова, утовара, истовара и сл, нити због тога може имати негативне правне и
економске последице.

 

Члан
36.

Под „мобом”, у
смислу члана 35. ових правила, подразумева се рад физичких лица, шире родбине,
комшија и других лица, који без накнаде учествују у масовним радовима, искључиво
ради испомоћи.

Под негативним
правним и економским последицама, у смислу члана 35. ових правила, подразумева
се да задруга неће бити опорезована приликом набавке грађевинског
репродукционог материјала, ако набавку, уградњу, евиденцију и контролу обавља у
складу са законом, овим правилима и правилима задруге.

 

Члан
37.

Задруга ће у
привременим ситуацијама и у коначном обрачуну посебно исказати вредност рада
задругара и других физичких лица из члана 36. ових правила.

Укупна цена свих
радова на изградњи станова утврђује се увећањем за тај износ радова које изводи
задруга.

Вођење евиденције, у
смислу ст. 1. и 2. овог члана, има за циљ да се у задругама онемогући „рад на
црно” или други начин рада, којима се избегава плаћање прописаних пореза и
доприноса.

 

Члан
38.

Уношење личног рада
задругара у задругу не сматра се рад запослених у задрузи, ако се тај посао
обавља у оквиру редовног радног времена, или уз накнаду.

На рад запослених у
задрузи примењују се приписи којима се уређују радни односи.

 

Члан
39.

У случају повреде на
раду за лица запослена у задрузи и друга лица која се ангажују у смислу прописа
којима се уређују радни односи одговорна је задруга.

За лица која се
ангажују у смислу уношења личног рада без накнаде одговоран је задругар и лице
које те послове обавља без накнаде, а не задруга јер се тај посао обавља
добровољно, као помоћ задругару и без накнаде.

 

Члан
40.

У изградњи стана
задругари имају иста права и обавезе у погледу плаћања и коришћења услова
предвиђених за задруге од почетка градње до издавања употребне дозволе за
усељење.

Накнадно продат стан
другом задругару или трећем лицу, после добијања употребне дозволе, подлеже
обавези плаћања законом предвиђених пореза, што се уређује уговором између
задруге и купца стана.

 

4.
Међузадружна сарадња 

 

Члан

41.

Задруге и њихови
савези дужни су да се у раду, поред Законом прописаних услова, придржавају
норми моралног понашања, водећи рачуна о томе да својим чињењем не нарушавају и
угрожавају углед организације, већ да штите њен углед и име.

 

Члан
42.

Задругари су дужни
да одговорно и савесно штите и представљају своју задругу и да се у задружном
раду и опхођењу према другим задругарима придржавају општих задружних принципа
и моралних норми.

 

Члан
43.

Председник
скупштине, председник и чланови управног и надзорног одбора не могу за свој или
туђ рачун обављати делатност која спада у делатност задруге, нити могу бити
задругари или запослени у другој задрузи, односно власници или запослени у
предузећу или другом правном лицу које обавља исту или сличну делатност као
задруга.

 

Члан
44.

Задругари који су
основали задругу не могу на основу тога што су оснивачи имати предност у
запошљавању, или обављању привремених или повремених послова, као ни у
остваривању других права по основу чланства.

 

Члан
45.

У скупштину задруге
и надзорни одбор могу бити изабрани само задругари, а у управни одбор и један
запослени, ако задруга има више од 50 запослених.

 

Члан
56.

Задруга је дужна да
задружним правилима утврди меру искључења задругара из задруге због неплаћања
чланарине.

 

Члан
47.

Дужност и обавеза
сваке задруге је да својим задружним правилима ближе уреди питања о ограничењу
избора и клаузули конкуренције из чл. 47. и 48. Закона и члана 43. ових
правила.

 

Члан
48.

Супротно је
задружним принципима, интересима задругарства и овим правилима да се за
подручје једне територијалне јединице оснива више од једног задружног савеза
стамбених задруга.

 

Члан
49.

Савези основани на
нижем нивоу територијалног организовања дужни су да сарађују и усаглашавају рад
и деловање са савезом основаним на вишем нивоу територијалног организовања,
ради обезбеђења јединственог система представљања, организовања, рада, стручног
и другог информисања свих задруга.

 

Члан
50.

Супротан је
задружним принципима и овим правилима сваки облик нелојалне конкуренције између
задругара, запослених у задрузи, задруга и савеза.

 

Члан
51.

Задруге и савези
задруга не могу се бавити трговином и препродајом станова и грађевинског
материјала у комерцијалне сврхе, као ни другим пословима који нису у складу са
законом и овим правилима.

 

Члан
52.

Није у складу са
задружним принципима и овим правилима да задругари, задруге и савези воде
судске спорове и јавну полемику са својим члановима, или међусобно, пре него
што исцрпе све друге могућности да настали спор реше договором, путем задружне
арбитраже, суда части и задружне ревизије.

 

IV.
МАТЕРИЈАЛНА ОСНОВА ЗА РАД ЗАДРУГА И САВЕЗА

 

1.
Средства за рад задруга

 

Члан

53.

Материјалну основу
за рад задруга, односно савеза обезбеђују задругари, односно задруге уплатом
чланарине.

За пословање и рад
задруга и стамбеног задругарства могу се користити средства домаћих и страних
физичких и правних лица.

 

Члан
54.

Чланарина задруге
представља новчана средства за рад задруге која задругар уплаћује приликом
оснивања задруге, односно приликом приступања задрузи, а која не могу бити већа
од 25% од просечне бруто зараде за претходни месец у републици, на чијој
територији је седиште задруге.

Задруга, поред
чланарине из става 1. овог члана, може оснивачким актом или задружним правилима
предвидети плаћање годишње чланарине у висини од 3% од просечне зараде
остварене у децембру претходне године у републици на чијој територији је
седиште задруге.

Чланарина из ст. 1.
и 2. је материјална основа за рад задруге и та средства су неповратна.

 

Члан
55.

Средства за редовно
пословање и друге потребе задруге обрачунавају се из укупно наплаћених
средстава за стан у износу који не може бити већи од 10% од њихове вредности.

Средства из става 1.
овог члана имају карактер чланарине.

 

Члан
56.

Задругари могу у
задругу да уносе лична средства за изградњу стана.

 

Члан
57.

Новчана средства
уложена наменски за изградњу стана воде се наменски на посебној потпартији
рачуна задруге и могу се користити искључиво за намену утврђену уговором између
задруге и задругара о уношењу тих средстава.

 

Члан
58.

Задругар, поред
личног рада, у смислу члана 32. ових правила, може у задругу унети покретну и
непокретну имовину, новчана средства, хартије од вредности и друга потраживања,
нематеријална права и друга имовинска права, а посебно:

– земљиште;

– зграду или стан;

– грађевински и
други инсталациони материјал, и

– прибављене
урбанистичке услове, пројекте, дозволу за изградњу и другу документацију која
се односи на изградњу новог објекта и др.

 

Члан
59.

Сва међусобна права
и обавезе између задруге и задругара у погледу средстава унесених у задругу,
регулишу се уговором.

Између задруге и
задругара, односно задруге и савеза, нема купопродајних односа и уговора, јер
задругар није купац стана, материјала и услуга, већ активан и непосредан учесник
у раду задруге.

Унесену вредност из
члана 58. ових правила процењује, према прописима и тржишној вредности,
комисија образована у задрузи за те потребе.

Задружним правилима
одређује се орган који је надлежан да решава по жалби на процену вредности из става
3. овог члана.

 

Члан
60.

Обавезе задруге и
интерес задругара је да задруга очува реалну вредност унесених средстава и
друге имовине задругара.

Ради очувања реалне
вредности средстава задругара (новчаних и других), задруга је дужна да њима
располаже у духу добрих пословних обичаја и у том циљу та средства може да
користи у складу са посебним уговором о њиховом уношењу.

 

2.
Средства за рад Савеза

 

Члан

61.

Средства за рад
Савеза, као и за територијалне савезе који се оснивају, обезбеђују оснивачи и
задруге које накнадно приступе Савезу.

 

Члан
62.

Средства за
делатност Савеза оезбеђују се чланарином.

Чланарина се плаћа
месечно, тромесечно, полугодишње или годишње, према одлуци скупштине, која се
доноси најмање двотрећинском већином укупног броја чланова скупштине.

 

Члан
63.

Средства за рад
Савеза из члана 62. ових правила обезбеђују се по основу два критеријума, и то:
по основу броја запослених и по основу солидарности.

Основицу за обрачун
чланарине према броју запослених чине остварене бруто зараде запослених без
умнањења по основу ослобађања и олакшица.

Чланарина се плаћа
по стопи од 1% од основице.

Уплата средстава из
ст. 2. и 3. овог члана врши се приликом сваке исплате зарада запосленима.

Основицу за обрачун
чланарине по основу солидарности чини укупан приход задруге.

Чланарина се плаћа
по стопи од 0,20% од основице.

Уплата средстава из
ст. 5. и 6. овог члана врши се аконтационо према укупном приходу који је
задруга остварила према последњем полугодишту.

По истеку пословне
године врши се годишњи обрачун ради коначног плаћања за протеклу годину.

Чланарина се
уплаћује на жиро-рачун Савеза бр. 40803-601-5-2101 Београд.

 

Члан
64.

Ако задруга не
поступи у смислу чл. 61. до 63. ових правила, генерални секретар Савеза,
извршни одбор или надзорни одбор могу покренути поступак редовне или ванредне
задружне ревизије.

Ако се у поступку
задружне ревизије утврди да задруга није извршила своје обавезе према Савезу, а
није тражила одлагање или ослобађање, а могла је то учинити, наложиће јој да
обавезу изврши у предвиђеном року.

 

Члан
65.

Ако задруга не
извршава своје финансијске обавезе и не поступи у смислу члана 63. ових
правила, Савез ће у смислу ових правила покренути поступак за утврђивање
одговорности.

 

V.
ЗАДРУЖНА АРБИТРАЖА И СУД ЧАСТИ

 

Члан
66.

Задругари, задруге и
савези стараће се да не дође до међусобних спорова.

 

Члан
67.

За решавање спорова
у задрузи и савезима може да се организује арбитража, а у Савезу – Суд части.

 

Члан
68.

Арбитража у задрузи
решава спорове између задругара и спорове између задругара и задруге.

Арбитража решава
спорове ако је то предвиђено правилима задруге.

Састав и
организација арбитраже из става 1. овог члана, начин избора и поступак у
стварима из надлежности арбитраже утврђује се општим актом задруге.

 

Члан
69.

Арбитража у
задружном савезу решава:

1) спорове између
задругара и задруге ако се спор није могао решити у задрузи;

2) спорове између
задруга;

3) спорове између
задруге и савеза;

Арбитража решава
спорове на начин који је предиђен правилима савеза.

Надлежност, састав и
организација арбитраже из става 1. овог члана, начин избора и поступак из
надлежности арбитраже, утврђује се општим актом савеза.

 

Члан
70.

Суд части одлучује о
повредама одредби ових правила, задружних принципа, о нелојалној конкурецији, о
повредама моралних норми пословања и о нарушавању интереса задружног система
као целине.

Суд части одлучује и
о неизвршавању обавеза задруге према савезу.

Надлежност, састав и
организација Суда части, начин избора и поступак у стварима из његове
надлежности утврђује се општим актом који доноси Савез.

 

Члан
71.

Суд части може
изрећи:

– опомену;

– опомену пред
искључење;

– суспензију до
утврђивања кривице;

– искључење из
Савеза;

– забрану вршења
руководеће функције у органима задруге и савеза;

– покретање поступка
за ликвидацију задруге, као и покретање поступка пред другим државним органима.

 

VI.
ЗАДРУЖНИ РЕГИСТАР И ЗАДРУЖНА СТАТИТСТИКА

 

Члан
72.

Задруга је дужна да
уредно води књигу задругара.

У књигу задругара
уписују се: редни број под којим је задругар уписан у књугу, име очево име,
презиме, адреса и занимање задругара, датум стицања статуса задругара, износ
уплаћене чланарине, датум и начин престанка чланства у задрузи и други подаци
које пропише надлежни орган у задрузи, у складу са задружним правилима.

Уз књигу задругара
задруга води азбучни регистар и досије задругара.

Књига задругара чува
се трајно и има карактер јавне исправе.

 

Члан
73.

Савез води задружни
регистар задруга и задружних савеза.

У регистар се
уписују редни број задруге под којим се она води, назив, место и адреса задруге,
датум оснивања задруге, као и други подаци и евиденције од интереса за рад
задруге и Савеза.

Регистар се води
према редоследу уписа задруга.

 

Члан
74.

Савез води
евиденцију, ради формирања задружне статистике у коју се уписују назив, место и
адреса задруге, број и структура запослених, шифра делатности, број задругара,
број задругара са решеним и нерешеним стамбеним питањем, број станова
изграђених и у току изградње, као и други подаци значајни за задружну
статистику.

 

Члан
75.

Задруге су дужне да одговоре
на анкете и упитнике које им Савез доставља ради обезбеђивања података за
задружну статистику.

 

Члан
76.

Савез је дужан да
стави на увид податке из задружне статистике из члана 74. ових правила
надлежном државном органу, савезу и својој чланици, када за то постоји потреба,
односно посебан правни интерес.

 

VII.
ЗАДРУЖНА РЕВИЗИЈА

 

Члан
77.

Савез обезбеђује
обављање задружне ревизије свих задруга на начин утврђен Законом и правилима о
задружној ревизији.

Задружна ревизија је
обавезна за све задруге.

Правила о задружној
ревизији сходно се примењују и на савезе стамбених задруга.

 

Члан
78.

Задруге и задружни
савези су дужни да обезбеде средства, податке, документа и друге услове за
вршење задружне ревизије.

Средства за обављање
задружне ревизије и за вршење других јавних овлашћења од стране надлежног
савеза обезбеђују све задруге уплатом задружног доприноса или на други начин, у
складу са општим актом Савеза и јединственом методологијом, односно упутством.

 

Члан
79.

Ревизијски савез је
дужан да поднесе пријаву надлежном органу за покретање поступка ако, на основу
извештаја о задружној ревизији, оцени да је учињено:

1) кривично дело;

2) привредни
преступ;

3) прекршај.

 

VIII.
ПРЕЛАЗНЕ И ЗАВРШНЕ ОДРЕДБЕ

 

Члан
80.

Генерални секретар
Савеза стара се о спровођењу ових правила и даје упутства и стручна мишљења.

 

Члан
81.

Постојеће задруге су
дужне да усагласе своју организацију, пословање и опште акте са овим правилима.

 

Члан
82.

Постојеће задруге су
дужне да потврду о упису у задружни регистар доставе организацији која обавља
послове платног промета у року од пет месеци од дана ступања на снагу ових
правила.

 

Члан
83.

Ова правила ступају
на снагу осмог дана од дана објављивања у „Службеном листу СРЈ”.

 

 

Број: 95

26.
новембра 1997. године

Београд

 

Генерални
секретар


Новица Сташевић,
с. р.

 

Председник Скупштине

проф. др 

Никола
Митровић, с.р.