На основу члана 44. став 5. Закона о рачуноводству и ревизији („Службени гласник РС”, бр. 46/06 и 111/09), 
    Министар финансија доноси
 
 
ПРАВИЛНИК 
о Регистру предузећа за ревизију
"Службени гласник РС", број 25 од 21. априла 2010.
 
 
Члан 1.
    Овим правилником прописују се начин вођења и садржина Регистра предузећа за ревизију (у даљем тексту: Регистар), начин уписа предузећа за ревизију (у даљем тексту: предузеће) у Регистар, промена, давање и брисање података из Регистра, као и чување регистрованих података.
 
I. НАЧИН ВОЂЕЊА И САДРЖИНА РЕГИСТРА
 
Члан 2.
    Регистар је јединствена база података о предузећима коју води Министарство финансија (у даљем тексту: Министарство).
    Министарство води Регистар у писаној и електронској форми на Обрасцу 2, који је одштампан уз овај правилник и чини његов саставни део.
    Регистар се објављује на интернет презентацији Министарства.
 
Члан 3.
    Регистар  садржи следеће податке о предузећима:
    1) пословно име, адресу, матични број, ПИБ и правну форму; 
    2) контакт податке и интернет адресу;
    3) адресу сваке канцеларије или повезаног лица у земљи и у иностранству; 
    4) име и регистарски број свих лиценцираних овлашћених ревизора који су запослени у предузећу; 
    5) податке о оснивачима;
    6) податке о  директору, односно о члановима управног одбора;  
    7) податке о чланству у мрежи; 
    8)  мере надзора.
    Канцеларија, у смислу става 1. тачка 3) овог члана представља организациону јединицу предузећа изван његовог седишта.
    Повезана лица, у смислу става 1. тачка 3) овог члана, су правна лица која су међусобно повезана управљањем, капиталом или на други начин, ради постизања заједничких пословних циљева, тако да пословање или резултати пословања једног лица могу битно утицати на пословање, односно резултате пословања другог лица. 
    Мрежа, у смислу става 1. тачка 7) овог члана, представља организациону структуру чији је члан предузеће.
 
II. УПИС У РЕГИСТАР
 
Члан 4.
    Предузеће основано у Републици Србији уписује се у Регистар на основу дозволе за обављање послова ревизије добијене од Министарства.
 
Члан 5.
    Предузеће подноси Министарству захтев за упис у Регистар на Обрасцу 1, који је одштампан уз овај правилник и чини његов саставни део.
    Захтев из става 1. овог члана подноси се Министарству у року од 30 дана од дана уписа предузећа у евиденцију чланова Коморе овлашћених ревизора (у даљем тексту: Комора).
    Образац 1 из става 1. овог члана, доступан је и на интернет презентацији Министарства.
 
Члан 6.
    Уз захтев за упис у Регистар, предузеће подноси следеће прилоге (оригиналне примерке, оверене преписе или оверене копије):
    1) за лиценциране овлашћене ревизоре – личну карту, радну књижицу, пријаве организацијама обавезног социјалног осигурања, сертификат о стицању професионалног звања овлашћени ревизор и лиценцу за обављање послова ревизије финансијских извештаја издате од Коморе, као и примерак уговора о раду за сваког запосленог лиценцираног овлашћеног ревизора;
    2) за осниваче предузећа – личну карту, ако је оснивач физичко лице, односно извод из одговарајућег регистра, ако је оснивач правно лице, за сваког од оснивача, као и доказ о укупном власништву сваког од оснивача у капиталу предузећа;
    3) за директора, односно чланове управног одбора – личну карту;
    4) доказ о чланству у мрежи – уговор или други акт о приступању мрежи, основне податке о мрежи, као и назив и адресе свих учлањених или придружених правних лица, односно податке о месту где су ти подаци доступни;
    5) за повезана лица – изјаве и друге доказе којима се потврђује да  правно лице, његови оснивачи и чланови органа руковођења имају утицај на управљање и располагање капиталом предузећа или на други начин утичу на рад предузећа, односно да предузеће, оснивачи и чланови органа руковођења имају утицај на управљање и располагање капиталом другог правног лица или на други начин утичу на рад тог правног лица;
    6) доказ о упису у евиденцију чланова Коморе;
    7) доказ о регистрацији код надлежних органа других држава, који обавезно садржи назив органа за регистрацију и регистарски број;
    8) друге прилоге од значаја за упис у Регистар, на захтев Министарства.
    Предузеће уз захтев прилаже и доказ о плаћеној такси у износу утврђеном законом којим се уређују републичке административне таксе.
    Предузеће није дужно да уз захтев прилаже оне доказе које је доставило Министарству у поступку издавања дозволе за обављање послова ревизије.
 
Члан 7.
    Министарство је дужно да одлучи о захтеву из члана 5. овог правилника у року од 30 дана од дана подношења захтева.
    Ако нису испуњени услови прописани Законом и овим правилником, Министарство решењем одбија захтев из става 1. овог члана. 
    Упис у Регистар врши се под датумом када је донето решење о упису.
 
Члан 8.
    За свако предузеће уписано у Регистар води се одвојени досије који садржи копије: захтева за упис у Регистар, прилога достављених уз захтев, решења о упису у Регистар, попуњеног Обрасца 2, решења о изреченој мери у поступку надзора, захтева за брисање из Регистра и решења о брисању из Регистра.
    Досије из става 1. овог члана садржи и друге доказе и документацију достављену и прибављену у поступку уписа, промене података или брисања предузећа из Регистра.
 
III. ПРОМЕНА ПОДАТАКА У РЕГИСТРУ
 
Члан 9.
    Предузеће је дужно да Министарству пријави сваку промену података који се уписују у Регистар, у року од осам дана од дана настанка промене.
    Уз пријаву промене предузеће доставља и акт којим је промена извршена, као и доказ о уплати таксе у износу утврђеном законом којим се уређују републичке административне таксе.
 
Члан 10. 
    За тачност података на основу којих је извршен упис, односно промена података у Регистру, одговорно је предузеће које је податке доставило на упис.
 
IV. ДАВАЊЕ ПОДАТАКА ИЗ РЕГИСТРА
 
Члан 11.
    Министарство даје податке из Регистра у форми извода на захтев.
    Извод из става 1. овог члана садржи податке уписане у Регистар на дан издавања извода, а може садржати и додатне податке из досијеа.
    Уз захтев из става 1. овог члана прилаже се доказ о плаћеној такси у износу утврђеном законом којим се уређују републичке административне таксе.
 
V. БРИСАЊЕ ИЗ РЕГИСТРА
 
Члан 12.
    Министарство доноси решење о брисању из Регистра:
    1) на захтев предузећа; 
    2) у случају брисања предузећа из регистра код Агенције за привредне регистре;
    3) у случају одузимања дозволе за обављање послова ревизије.
 
Члан 13.
    Брисање из Регистра врши се под датумом када је донето решење из члана 12. став 1. овог правилника.
    Решење из става 1. овог члана објављује се на интернет презентацији Министарства.
 
VI. ЧУВАЊЕ ПОДАТАКА
 
Члан 14.
    Електронско вођење Регистра (Образац 2) на интернет презентацији Министарства мора да обезбеди сигурност, поузданост, заштиту и чување уписаних података. 
    Ажурирани Регистар вођен у електронској форми копира се на електронском медију.
    Регистар вођен у писаној форми и копиран на електронском медију, као и досијеи и документација предузећа чувају се трајно.
 
VII. ПРЕЛАЗНЕ И ЗАВРШНЕ ОДРЕДБЕ
 
Члан 15.
    Предузећа која су до дана ступања на снагу овог правилника уписана у регистар успостављен Правилником о Регистру предузећа за ревизију („Службени гласник РС”, бр. 18/07 и 106/07), дужна су да Министарству у року од 90 дана од дана ступања на снагу овог правилника, доставе попуњен Образац 1 из члана 5. став 1. овог правилника.
    Предузећа из става 1. овог члана дужна су да уз Образац 1, поднесу доказе из члана 6. став 1. тач. 4),  5) и 7) овог правилника.   
 
Члан 16.
    Даном ступања на снагу овог правилника, престаје да важи Правилник о Регистру предузећа за ревизију („Службени гласник РС”, бр. 18/07 и 106/07).
 
Члан 17.
    Овај правилник ступа на снагу осмог дана од дана објављивања у „Службеном гласнику Републике Србије”.
 
          Број 110-00-248/2010-16
          У Београду, 31. марта 2010. године
          Министар,
          др Диана Драгутиновић, с.р.