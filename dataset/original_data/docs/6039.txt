На основу члана 19. став 7. Закона о заштити права оплемењивача биљних сорти („Службени гласник РС”, бр. 41/09 и 88/11), 
Министар пољопривреде, шумарства и водопривреде, доноси
 
ПРАВИЛНИК
о условима за вршење испитивањa сортe
"Службени гласник 
				РС", број 101 од 23. октобра 2012.
 
Члан 1.
Овим правилником ближе се прописују услови у погледу кадрова, опреме и уређаја које треба да испуњава правно лице за вршење испитивања сортe (у даљем тексту: извођач DUS огледа).
Члан 2.
Поједини изрази употребљени у овом правилнику имају следеће значење:
1) испитивање сорте је испитивање различитости, униформности и стабилности сорте на огледном пољу или у лабораторији у поступку разматрања захтева за додељивање права оплемењивача биљне сорте;
2) лабораторија је специјално опремљена просторија у којој се врши лабораторијско испитивање сорте применом различитих метода, у складу са посебним прописом којим се уређују методе испитивања сорти;
3) огледно поље је земљиште за сетву или садњу репродукционог материјала сорти и извођење огледа са одговарајућим плодоредом, односно заштићени простор на коме се врши испитивање одговарајуће сорте, које је у својини извођача огледа или у систему закупа са правом вишегодишњег коришћења.
Члан 3. 
Извођач DUS огледа испуњава услове за вршење испитивања сорте у погледу кадрова ако има:
1) одговорно лице за испитивање сорти појединих врста или групе биљних култура, које потписује извештај о обављеном испитивању сорте;
2) најмање једно запослено лице на неодређено време које је стекло високо образовање на студијама другог степена (дипломске академске студије – мастер, специјалистичке академске студије, специјалистичке струковне студије), односно на основним студијама у трајању од најмање четири године из одговарајуће области у зависности од биљне врсте чије се испитивање врши и које има доказ о радном искуству на пословима испитивања сорти те врсте;
3) најмање једног помоћног радника.
Члан 4.
Када се испитивање сорте врши на огледном пољу, извођач DUS огледа испуњава услове за вршење испитивања сорте у погледу опреме и уређаја, ако има:
1) опрему и уређаје за смештај и припрему репродукционог материјала за испитивање сорте;
2) опрему и уређаје за смештај, чување и обнављање референтне колекције сорти неопходне за извођење испитивања сорте;
3) опрему и уређаје за извођење огледа;
4) опрему и уређаје за чување и одржавање референтне колекције сорти;
5) опрему и уређаје којима се обезбеђују услови неопходни за нормалан раст биљке и омогућава испољавање релевантних особина које се испитују;
6) компјутер за вођење и обраду података у електронској бази пoдатака који је опремљен одговарајућим заштитним програмом.
Члан 5.
Када се испитивање сорте врши у лабораторији, извођач DUS огледа испуњава услове за вршење испитивања сорте у погледу опреме и уређајa ако поред опреме и уређаја из члана 4. овог правилника има и лабораторијску опрему и уређаје, у зависности од биљне врсте чије се испитивање врши.
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00040/2012-09
У Београду, 17. октобра 2012. године
Министар,
Горан Кнежевић, с.р.