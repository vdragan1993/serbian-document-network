На основу члана 26. став 2. Закона о Влади Републике Србије
(„Службени гласник РС", бр. 5/91 и 45/93),
Влада Републике Србије доноси
 
 
ОДЛУКУ


о образовању Комисије за Хиландар
„Службени гласник РС“,
број 126 од 23. новембра 2004.
 
 
1.
Образује се Комисија за Хиландар (у даљем тексту: Комисија).
 
2.
Задатак Комисије је да предлаже активности, програме и послове који се односе на
очување и неговање историјских, верских и културних традиција Хиландара, праћење
радова и стања покретне и непокретне имовине Хиландара, обнову и реконструкцију
постојећих објеката, као и изградњу нових објеката Хиландара, обнову и реконструкцију
историјских и културних споменика који су у саставу Хиландара (фреске, иконе, рукописи
и др.), организацију прослава значајних датума из историје Хиландара, разматрање
извештаја и друге послове од значаја за очување традиције и културно-историјских
споменика Хиландара.
 
3.
Председника, заменика председника и чланове Комисије именује Влада Републике Србије,
посебним решењем.
 
4.
Ради обављања задатака из тачке 2. ове одлуке, Комисија може образовати стручне
тимове и ангажовати стручне институције и истакнуте стручњаке.
 
5.
Стручне и административно-техничке послове за потребе Комисије обавља Министарство
културе.
 
6.
Ова одлука ступа на снагу осмог дана од дана објављивања у „Службеном гласнику Републике
Србије".
 
05 број 02-7507/2004
У Београду, 19. новембра
2004. године

Влада Републике Србије
Потпредседник,

Мирољуб Лабус, с.р.