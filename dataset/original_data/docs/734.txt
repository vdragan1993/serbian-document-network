На основу члана 13. став 2. и члана 86. став 1. тачка 8) Закона о матичним књигама („Службени гласник РС”, бр. 20/09 и 145/14),
Министар државне управе и локалне самоуправе доноси
ПРАВИЛНИК
о стручном усавршавању матичара
"Службени гласник РС", број 105 од 26. 
				децембра 2016.
    
Уводне одредбе
Члан 1.
Овим правилником уређује се садржина и облик стручног усавршавања матичара и програм и начин провере знања које је матичар стекао стручним усавршавањем.
Члан 2.
Стручно усавршавање, у смислу овог правилника, подразумева процес усвајања знања и стицање вештина потребних за обављање послова матичара, као и процес сталног унапређења и провере знања и вештина матичара ради остваривања законитог, делотворног и економичног обављања послова матичара.
Облици стручног усавршавања
Члан 3.
Стручно усавршавање матичара и заменика матичара (у даљем тексту: матичари) остварује се кроз основне и специјалистичке облике стручног усавршавања.
Члан 4.
Основно стручно усавршавање спроводи се кроз систем основних обука са циљем да матичари усвоје знања и стекну вештине потребне за обављање послова матичара, у складу са програмом основног стручног усавршавања (основна обука).
Члан 5.
Специјалистичко стручно усавршавање је организован процес учења и оспособљавања по посебним програмима, усмерен ка усавршавању и допуњавању знања и вештина потребних за обављање послова матичара (специјалистичка обука). 
Основно стручно усавршавање – основна обука
Члан 6.
Основна обука матичара обухвата:
1) Уводни програм општег оспособљавања за обављање послова матичара;
2) Програм општег континуираног стручног усавршавања матичара.
Члан 7.
Уводни програм општег оспособљавања за обављање послова матичара намењен је приправницима и новозапосленима на пословима матичара и исти је за све приправнике и новозапослене без обзира на степен стручне спреме.
Сваком приправнику или новозапосленом на пословима матичара се мора омогућити да најкасније у року од месец дана од дана почетка рада започне са похађањем уводног програма из става 1. овог члана. 
Уводни програм из става 1. овог члана обухвата усвајање знања из области које чине садржину испитних предмета посебног стручног испита за матичара.
Члан 8.
Програм општег континуираног стручног усавршавања матичара намењен је лицима из члана 11. Закона о матичним књигама.
Програм из става 1. овог члана у функцији је континуираног усавршавања матичара и омогућава стицање нових и унапређење постојећих стручних знања и вештина потребних за обављање послова матичара.
Програм из става 1. овог члана обухвата: примену прописа о матичним књигама, припрему прописа о држављанству, примену прописа о браку и породичним односима, припрему прописа о општем управном поступку, примену прописа о канцеларијском пословању, примену правила међународног приватног права и колизионих норми, развој информатичких вештина, као и знања и вештина из других области потребних за обављање послова матичара. 
Специјалистичко стручно усавршавање – специјалистичка обука
Члан 9.
Специјалистичка обука се утврђује у складу са специфичним потребама ималаца јавних овлашћења у извршавању поверених послова матичних књига. 
Доношење и садржина програма стручног усавршавања
Члан 10. 
Програме основних и специјалистичких обука утврђује министар надлежан за послове државне управе (у даљем тексту: министар), на основу утврђених потреба за стручним усавршавањем матичара.
Члан 11.
Програми из чл. 6. и 9. овог правилника садрже:
1) назив програма;
2) циљ програма;
3) основне елементе програма: број, назив и садржину обука, име и презиме реализатора обука, трајање обука (изражено у сатима) и број полазника обука, а у случају специјалистичке обуке и јединице локалне самоуправе којима је намењена обука;
4) облике, методе и технике реализације обука;
5) начин провере знања матичара стеченог на обуци;
6) да ли се издаје или не сертификат којим се потврђује успешна провера стеченог знања на обуци.
Начин спровођења програма стручног усавршавања
Члан 12.
Програме из чл. 6. и 9. овог правилника, сагласно Закону о матичним књигама, организује и спроводи министарство у чијем су делокругу послови државне управе (у даљем тексту: Министарство). 
Члан 13.
Стручно усавршавање матичара спроводи се кроз предавања, семинаре, радионице, групне и индивидуалне вежбе, електронско учење, помоћу интерактивних метода, као и других начина којима се остварује стручно усавршавање.
Члан 14.
Матичар је дужан да учествује у свим облицима стручног усавршавања које организује Министарство, као и да присуствује обуци за коју је пријављен. 
Оцена успешности спроведених програма стручног усавршавања
Члан 15.
Оцену успешности спровођења програма из чл. 6. и 9. овог правилника утврђује Министарство, на основу:
1) оцене полазника о садржају, реализатору и начину организације и спровођења програма и предлога за унапређење програма;
2) оцене реализатора програма о заинтересованости полазника и организације и спровођења програма.
Реализатор програма који два пута током године узастопно буде оцењен од стране полазника просечном оценом нижом од 3,50 (на скали од 1 до 5), не ангажује се у даљој реализацији програма обуке и провери знања матичара.
Провера знања стеченог на стручном усавршавању
Члан 16.
По завршетку програма обуке врши се провера знања матичара који је похађао обуку из области која је предмет програма.
Групе питања за проверу знања матичара по областима које су предмет програма обука из чл. 6. и 9. овог правилника, сачињавају запослени у Министарству и другим државним органима који реализују програм обуке (у даљем тексту: реализатори), а који имају: 
1) високо образовање из одговарајуће области на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету;
2) најмање пет година радног искуства на пословима у области за коју се ангажује;
3) завршену обуку за реализатора коју организује орган у чијем су делокругу послови спровођења стручног усавршавања државних службеника.
Реализаторима за спровођење програма и састављање група питања из става 2. овог члана припада накнада у висини која је утврђена за реализаторе општих програма стручног усавршавања државних службеника.
Члан 17.
Провера знања матичара врши се у оквиру Централног система за електронску обраду и складиштење података и чување другог примерка матичних књига – модула за стручно усавршавање матичара. 
Пре провере знања матичар се, путем модула из става 1. овог члана, обавештава о дану и часу провере знања. 
Члан 18.
Провера знања матичара врши се путем индивидуалних тестова, а после извршене провере матичар се обавештава о резултату оствареном на тесту. 
Ако је програмом утврђено издавање сертификата којим се потврђује успешна провера стеченог знања на обуци, матичару се издаје сертификат.
Подаци о утврђеним и спроведеним програмима стручног усавршавања
Члан 19.
Подаци о утврђеним и спроведеним програмима из чл. 6. и 9. овог правилника о полазницима обука, о реализованим програмима и оцени успешности спроведених програма, чувају се у Министарству.
Завршна одредба
Члан 20.
Овај правилник ступа на снагу осмог дана од дана објављивања у „Службеног гласнику Републике Србије”.
Број 110-00-245/2016-13
У Београду, 19. децембра 2016. године
Министар,
Ана Брнабић, с.р.