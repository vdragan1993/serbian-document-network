На основу чл. 11. и 591. Закона о привредним друштвима („Службени гласник РС”, бр. 36/11 и 99/11, у даљем тексту: Закон), и члана 38. Закона о професионалној рехабилитацији и запошљавању особа са инвалидитетом („Службени гласник РС”, број 36/09), 
	
Скупштина предузећа доноси
 
ОДЛУКУ
o изменама оснивачког акта Предузећа за професионалну рехабилитацију и запошљавање особа са инвалидитетом „Pirotex triko”, друштво с ограниченом одговорношћу, Пирот – у реструктурирању

"Службени гласник РС", број 32 од 8. априла 
	2013.
 
I. ОСНОВНЕ ОДРЕДБЕ
Члан 1.
Предузеће за професионалну рехабилитацију и запошљавање особа са инвалидитетом „Pirotex triko” друштво са ограниченом одговорношћу, Пирот − у реструктурирању, организовано је као једночлано друштво с ограниченом одговорношћу, у складу са Одлуком о изменама и допунама оснивачког акта Предузећа за упошљавање инвалида „Pirotex triko” д.о.о. Пирот („Службени гласник РС”, број 103/09, у даљем тексту: Предузеће).
Предузеће послује у складу са прописима којима се уређује правни положај привредних друштава и прописима којима се уређује рад и пословање предузећа за професионалну рехабилитацију и запошљавање особа са инвалидитетом.
Члан 2.
Предузеће за упошљавање инвалида „Pirotex triko” д.о.о. Пирот основано је Одлуком Друштвеног предузећа за производњу предива „Pirotex” од 18. марта 1997. године као Предузеће за упошљавање инвалида „Pirotex triko” д.о.о. што је регистровано Решењем Привредног суда у Нишу ФИ-408/98 од 15. јануара 1998. године.
Решењем Привредног суда у Нишу ФИ-331/2001 од 20. марта 2001 године извршен је упис усаглашавања пословања предузећа са Законом о предузећима.
Предузеће је уписано у регистар привредних субјеката код Агенције за привредне регистре под бројем БД 67630 од 13. маја 2006. год као Предузеће за упошљавање инвалида „Pirotex triko” д.о.о Пирот, Војводе Мишића бб, са претежном делатношћу 85322 остали социјални рад у установама без смештаја.
Решењем Агенције за привредне регистре БД 235548/2006 од 5. децембра 2006. године у Регистар привредних субјеката регистрована је промена основног капитала, односно капитал који је до тада био изражен у динарима, овим решењем изражен је у еврима.
Решењем Агенције за привредне регистре БД 3214/2008 од 25. фебруара 2008. године регистрована је промена оснивача Предузећа, тако да је уместо Друштвеног предузећа за производњу предива „Pirotex” Пирот, уписан друштвени капитал са уделом од 100%.
На основу закључка Владе 05 број 46-5263/2008 од 6. децембра 2008. године којим је утврђен удео државног капитала од 100% у Предузећу за упошљавање инвалида „Pirotex triko” д.о.о. Пирот, Републичка дирекција за имовину републике Србије и Предузеће закључили су споразум о уделу државне својине у средствима која користи Предузеће за упошљавање инвалида „Pirotex triko” д.о.о. Пирот број 46-66/2008 од 24. децембра 2008. године, којим Република Србија преузела оснивачка и управљачка права сразмерно уделу државног капитала.
Члан 3.
Предузеће послује средствима у државној својини.
Предузеће има својство правног лица.
Предузеће у правном промету са трећим лицима има сва овлашћења и иступа у своје име и за свој рачун.
II. ПОСЛОВНО ИМЕ И СЕДИШТЕ
Члан 4.
Предузеће послује под следећим пословним именом: Предузеће за професионалну рехабилитацију и запошљавање особа са инвалидитетом „Pirotex triko” друштво с ограниченом одговорношћу, Пирот – у реструктурирању.
Скраћено пословно име Предузећа је: „Pirotex triko” д.о.о. Пирот – у реструктурирању.
Члан 5.
Седиште Предузећа је у Пироту, Улице Николе Пашића бб.
III. ПЕЧАТ И ШТАМБИЉ ПРЕДУЗЕЋА
Члан 6.
Предузеће има печат и штамбиљ.
Печат је округлог облика пречника 32 mm, на коме је исписано пословно име и седиште Предузећа, на српском језику, ћириличким писмом.
Излазни штамбиљ је правоугаоног облика, дужине 60 mm и ширине 30 mm, на коме је исписано пословно име и седиште Предузећа на српском језику, ћириличким писмом.
Улазни штамбиљ је правоугаоног облика, дужине 65 mm и ширине 32 mm, на коме је исписано пословно име и седиште Предузећа на српском језику, ћириличким писмом.
Директор Предузећа доноси одлуку којом се утврђује начин употребе и чувања печата и штамбиља Предузећа.
IV. ПОДАЦИ О ОСНИВАЧУ
Члан 7.
Оснивач Предузећа је Република Србија за коју на основу законског овлашћења оснивачка права врши Влада, Београд, ул. Немањина број 11 (у даљем тексту: Оснивач).
V. ДЕЛАТНОСТ ПРЕДУЗЕЋА
Члан 8.
Претежна делатност Предузећа је: 88.99 − остала непоменута социјална заштита без смештаја.
Поред делатности из става 1. овог члана Предузеће обавља и следеће делатности:
85.59 −остало образовање;
88.10 − социјална заштита без смештаја за стара лица и лица с посебним потребама;
13.93 − производња тепиха и прекривача за под;
14.39 − производња остале плетенине и кукичане одеће;
18.12 − остало штампање;
22.21 − производња плоча, цеви и профила од пластике;
22.22 − производња амбалажа од пластике;
22.29 − производња осталих производа од пластике;
38.32 − поновна употреба разноврсних материјала;
46.77 − трговина на велико отпацима и остацима.
Предузеће може обављати и друге делатности укључујући делатност спољнотрговинског промета и услуга у спољнотрговинском промету из оквира своје делатности у складу са законом и овом одлуком.
VI. ОСНОВНИ КАПИТАЛ
Члан 9.
Основни капитал предузећа износи 396.175,21 динара на име новчаног улога.
Средства за рад Предузећа чини:
1) право закупа дела катастарске парцеле број 4536/1 КО Пирот – град у површини 3054,80 m2 ради изградње производних објеката за потребе предузећа, на неодређено време, из Уговора о закупу земљишта, број 131/IV од 10. априла 2008. годine и Анекс број 1 наведеног уговора, закључен дана 10. априла 2008. године, између Акционарског друштва за управљањем Слободном зоном „Пирот” и Предузећа за упошљавање инвалида „Pirotex-triko” д.о.о. Пирот, као и права о одобрењу за градњу Одељења за урбанизам, комунално-стамбену делатност и грађевинарство, бр. 03-351-162/2008 од 11. априла 2008. године којим се инвеститору Предузећу за упошљавање инвалида „Pirotex-triko” д.о.о. Пирот издаје одобрење за изградњу магацина производа и опреме, спратности П, габарита 42m35m х15,40 m у оквиру Слободне зоне „Пирот”, на локацији у Улици Николе Пашића бб, на катастарској парцели број 4536/1 КО Пирот – град и Решења о одобрењу за градњу Одељења за урбанизам, комуналну-стамбену делатност и грађевинарство, број: 03-351-161/2008 од 11. априла 2008. године, којим се инвеститору Предузећа за упошљавање инвалида „Pirotex-triko” д.о.о. Пирот издаје одобрење за изградњу производно пословног објекта, спратности П+1, габарита 36,30 m х 20,70 m у оквиру Слободне зоне „Пирот”, на локацији у Улици Николе Пашића бб, на катастарској парцели број 4536/1 КО Пирот-град.
2) друге непокретности, покретне ствари, новчана средства и хартије од вредности, као и права и обавезе које Предузеће има на дан 24. децембра 2008. године.
VII. РАСПОДЕЛА ДОБИТИ
Члан 10.
Добит Предузећа, утврђена у складу са законом, може се расподелити за повећање основног капитала, резерве или за друге намене, у складу са законом и овом одлуком.
Одлуку о расподели добити доноси Скупштина Предузећа, уз сагласност оснивача.
VIII. ЗАСТУПАЊЕ ПРЕДУЗЕЋА
Члан 11.
Предузеће заступа директор Предузећа, без ограничења.
Директор може у оквиру својих овлашћења дати другом лицу писано пуномоћје за заступање Предузећа.
IX. УПРАВЉАЊЕ ПРЕДУЗЕЋЕМ
Члан 12.
Управљање Предузећем је организовано као једнодомно.
Органи Предузећа су: 
1) Скупштина;
2) директор.
X. СКУПШТИНА ПРЕДУЗЕЋА
Члан 13.
Овлашћења Скупштине Предузећа врши Оснивач, преко овлашћених представника, с тим да број овлашћених представника Оснивача не може бити мањи од три.
Одлуку о одређивању и разрешењу председника и чланова Скупштине доноси Оснивач.
Члан 14.
Скупштина Предузећа у оквиру својих овлашћења одлучује о:
1) измени оснивачког акта;
2) усвајању годишњег програма рада и финансијског плана;
3) надзору над радом директора и усвајању извештаја директора;
4) повећању и смањењу основног капитала Предузећа, као и о свакој емисији хартија од вредности; 
	
5) расподели добити и начину покрића губитака, укључујући и одређивање дана стицања права на учешће у добити и дана исплате учешћа у добити члановима Предузећа;
6) именовању и разрешењу директора и утврђивању накнаде за његов рад односно о начелима за утврђивање те накнаде;
7) именовању ревизора и утврђивању накнаде за његов рад;
8) покретању поступка ликвидације, као и о подношењу предлога за покретање 
	
стечајног поступка од стране Предузећа;
9) именовању ликвидационог управника и усвајању ликвидационих биланса и извештаја ликвидационог управника;
10) стицању сопствених удела;
11) обавезама чланова Предузећа на додатне уплате и о враћању тих уплата;
12) захтеву за иступање члана Предузећа;
13) искључењу члана Предузећа из разлога неплаћања, односно неуношења уписаног улога;
14) покретању спора за искључење члана Предузећа;
15) повлачењу и поништењу удела;
16) давању прокуре;
17) покретању поступка и давању пуномоћја за заступање Предузећа у спору са прокуристом, као и у спору са директором;
18) покретању поступка и давању пуномоћја за заступање Предузећа у спору против члана Предузећа; 
	
19) статусним променама и променама правне форме;
20) одобравању правних послова у којима постоји лични интерес, у складу са чланом 66. Закона; 
	
21) усвајању финансијских извештаја, као и извештаја ревизора ако су финансијски извештаји били предмет ревизије; 
	
22) сагласности на стицање, продају, давање у закуп, залагање или друго располагање имовином велике вредности у смислу члана 470. Закона; 
	
23) доношењу пословника о свом раду;
24) другим пословима и другим питањима, у складу са Законом и оснивачким актом. 
	
Акте из става 1. тач. 1), 2), 4), 5), 8), 9), 19), 21) и 22) овог члана Скупштина доноси уз сагласност Оснивача.
XI. ДИРЕКТОР ПРЕДУЗЕЋА
Члан 15.
Директора Предузећа бира и разрешава Скупштина Предузећа.
Директор Предузећа бира се на период од четири године.
Директор Предузећа је у радном односу у Предузећу са пуним радним временом.
Члан 16.
Директор Предузећа:
1) заступа Предузеће;
2) организује и води пословање Предузећа, у складу са законом и овом одлуком;
3) стара се о законитости рада и одговара за законитост рада Предузећа;
4) стара се о испуњености услова и обављању послова професионалне рехабилитације и запошљавање особа са инвалидитетом;
5) стара се о испуњавању услова за одржање статуса Предузећа, у складу са прописима о запошљавању особа са инвалидитетом;
6) предлаже доношење одлука из делокруга рада Скупштине;
7) спроводи одлуке Скупштине;
8) одлучује о правима, обавезама и одговорностима запослених у Предузећу, у складу са законом којим се уређују радни односи;
9) доноси акт о организацији и систематизацији послова и друге опште акте Предузећа;
10) обавља друге послове у складу са законом и овом одлуком.
XII. ИНТЕРНИ РЕВИЗОР
Члан 17.
Интерни ревизор:
1) контролише веродостојност и комплетност финансијских извештаја Предузећа;
2) контролише усклађеност пословања Предузећа са законом, програмом рада и пословања Предузећа;
3) обавља и друге послове у складу са законом.
Члан 18.
Интерни ревизор извештава Скупштину Предузећа о:
1) веродостојности и потпуности финансијских извештаја Предузећа;
2) основаности предлога за расподелу добити;
3) другим питањима од значаја за оцену законитости и целисходности поступања у спровођењу пословне политике и пословања Предузећа.
Интерни ревизор подноси извештај о питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина или Оснивач.
XIII. АКТИ ПРЕДУЗЕЋА
Члан 19.
У Предузећу се води књига одлука.
У књигу одлука уносе се одлуке које доноси Скупштина Предузећа.
Члан 20.
Акти Предузећа су и правилници и одлуке којима се, у складу са законом уређују одређена питања.
Измене и допуне правилника и одлука врше се на начин и по поступку који су одређени за њихово доношење.
Члан 21.
Предузећe води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
Члан 22.
Предузеће је дужно да држи и чува све акте Предузећа у складу са законом којим се уређује правни положај привредних друштава.
XIV. ЗАШТИТА ЖИВОТНЕ СРЕДИНЕ
Члан 23.
Предузеће је при обављању делатности дужно да се стара о заштити животне средине, у складу са законом и политиком животне средине.
XV. ПРЕСТАНАК ПРЕДУЗЕЋА
Члан 24.
Предузеће престаје:
1) одлуком Скупштине Предузећа;
2) статусним променама које воде престанку;
3) стечајем или ликвидацијом;
4) ако се правноснажном пресудом утврди ништавост регистрације и одреди брисање Предузећа;
5) у другим случајевима предвиђеним законом.
XVI. ПРЕЛАЗНЕ И ЗАВРШНЕ ОДРЕДБЕ
Члан 25.
Предузеће ће општа акта ускладити са овом одлуком у року од три месеца од дана регистрације Предузећа у Регистар привредних субјеката.
Члан 26.
Постојећи органи Предузећа настављају да обављају послове из свог делокруга у складу са законом и овом одлуком до истека мандата на који су изабрани односно именовани.
Члан 27.
Ову одлуку објавити у „Службеном гласнику Републике Србије”.
 
У Пироту, 11. јуна 2012. године
Председник Скупштине,
мр 
	Весна Мијалковић, с.р.