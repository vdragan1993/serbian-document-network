На основу члана 69. став 5. Закона о заштити конкуренције („Службени гласник РС”, број 51/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),


Влада доноси


 


 


УРЕДБУ


о условима за ослобађање обавезе плаћања новчаног износа мере заштите конкуренције


„Службени гласник РС“, број 50 од 23. јула 2010.


 


 


Члан 1.


Овом уредбом ближе се одређују услови за ослобађање обавезе плаћања новчаног износа мере заштите конкуренције.


 


Члан 2.


Учесник у рестриктивном споразуму ослобађа се обавезе плаћања новчаног износа мере заштите конкуренције ако:


1) први пријави споразум о којем Комисија није имала ранија сазнања или није имала довољно доказа да покрене поступак; 



2) достави расположиве доказе о рестриктивном споразуму и/или укаже Комисији на место или лице код кога се ти докази налазе; 



3) није принудио или подстрекавао друге учеснике на тржишту на закључење или спровођење рестриктивног споразума; 



4) није иницијатор ни организатор рестриктивног споразума. 



 


Члан 3.


Поред услова из члана 2. ове уредбе, учесник у рестриктивном споразуму ослобађа се обавезе плаћања новчаног износа мере заштите конкуренције и ако:


1) потпише изјаву којом се обавезује да ће у доброј вери, потпуно и стално сарађивати са Комисијом за заштиту конкуренције (у даљем тексту: Комисија) до правоснажности решења којим је изречена мера заштите конкуренције;


2) достави све информације које поседује или су му доступне, укључујући и исправе и друге доказе у вези са пријављеним споразумом;


3) без одлагања обустави даље учешће у рестриктивном споразуму, осим на основу одобрења и захтева Комисије, а у циљу вођења поступка и прикупљања доказа. 



Изјавом из става 1. овог члана подносилац пријаве се обавезује да неће предузимати радње којима би се угрозило спровођење поступка, а нарочито да:


1) саопштава податке из пријаве или њен садржај трећој страни, осим на основу одобрења Комисије; 



2) уништава или прикрива доказе.


 


Члан 4.


Ова уредба ступа на снагу осмог дана од дана објављивања у „Службеном гласнику Републике Србије”.


 


 


05 број 110-5150/2010-1


У Београду, 15. јула 2010. године


Влада


Председник,


др Мирко Цветковић, с.р.