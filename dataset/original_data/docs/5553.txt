На основу члана 46. став 1. Закона о планирању и изградњи („Службени гласник РС”, бр. 72/09 и 81/09 – исправка) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
	


    Влада доноси


 


 


 


ОДЛУКУ


о изради Просторног плана подручја посебне намене предела изузетних одлика Авала – Космај


„Службени гласник РС“, број 34 од 21. маја 2010.


 


 


    1. Приступа се изради Просторног плана подручја посебне намене предела изузетних одлика Авала – Космај (у даљем тексту: Просторни план).


 


    2. Циљ доношења Просторног плана је: утврђивање дугорочне концепције организације, уређења, заштите и коришћења предела изузетних одлика Авала – Космај; рационално коришћење и очување природних ресурса; заштита и унапређење животне средине, природних и непокретних културних добара; валоризација комплементарних потенцијала подручја за развој; просторни, саобраћајни, привредни и други облици интеграције подручја са окружењем.


 


    3. Подручје Просторног плана обухвата делове територија града Београда, на територијама општина Барајево, Вождовац, Младеновац и Сопот, и то: на територији општине Барајево целу катастарску општину Лисовић; на територији општине Вождовац целе катастарске општине Бели Поток, Јајинци, Кумодраж, Пиносава, Раковица Село, Рипањ и Зуце; на територији општине Младеновац целе катастарске општине Амерић, Кораћица и Велика Иванча; на територији општине Сопот целе катастарске општине Бабе, Дучина, Губеревац, Мала Иванча, Мали Пожаревац, Неменикуће, Парцани, Поповић, Раља, Рогача, Сопот, Стојник и Ђуринци.


    Подручје Просторног плана дато је на графичком приказу, који је одштампан уз ову одлуку и чини њен саставни део.


 


    4. Просторни план садржи: полазне основе за израду плана; оцену постојећег стања (СWОТ анализа); посебно обележавање грађевинског подручја са границама подручја; делове територије за које је предвиђена израда урбанистичког плана; циљеве, принципе и оперативне циљеве просторног развоја подручја посебне намене; концепцију просторног развоја подручја посебне намене; концепцију и пропозицију заштите, уређења и развоја природе и природних система; концепцију и пропозиције у односу на евентуалне демографско-социјалне проблеме; просторни развој функције посебне намене, дистрибуцију активности и употребу земљишта; просторни развој саобраћаја, инфраструктурних система и повезивање са другим мрежама; правила уређења и грађења и друге елементе регулације за делове територије у обухвату плана за које није предвиђена израда урбанистичког плана; мере заштите, уређења и унапређења природних и културних добара; мере заштите животне средине; мере и инструменти за остваривање просторног плана подручја посебне намене и приоритетних планских решења; и мере за спровођење просторног плана посебне намене.


    Стратешка процена утицаја на животну средину је саставни део Просторног плана.


 


    5. Носилац израде Просторног плана је Републичка агенција за просторно планирање.


    Носилац израде Просторног плана дужан је да обезбеди прибављање мишљења, услова и сагласности надлежних органа и организација прописаних законом, као и да осигура сарадњу и усаглашавање ставова са свим релевантним субјектима планирања. 
	


 


    6. Министарства, посебне организације, јавна предузећа и установе надлежне за послове заштите животне средине и просторног планирања, заштите споменика културе, заштите природе, туризма, пољопривреде, шумарства и водопривреде, саобраћаја, телекомуникација, енергетике, економије и регионалног развоја, као и други заинтересовани органи и организације, доставиће у року од 30 дана од дана ступања на снагу ове одлуке без накнаде, све расположиве податке, услове и документацију из делокруга рада носиоцу израде Просторног плана.


    Надлежни орган, односно организација уступиће постојеће копије топографског и катастарског плана, односно дигиталне записе, односно катастар подземних инсталација, односно ортофото снимке, носиоцу израде Просторног плана, без накнаде у року од 30 дана од дана ступања на снагу ове одлуке. 
	


 


    7. Рок за израду Просторног плана је шест месеци од дана ступања на снагу ове одлуке.


 


    8. Средства за израду Просторног плана обезбедиће се у буџету Републике Србије преко Републичке агенције за просторно планирање и буџету града Београда.


 


    9. Одлука о изради стратешке процене утицаја Просторног плана подручја посебне намене предела изузетних одлика „Авала” и „Космај” на животну средину („Службени гласник РС”, број 75/09) је саставни део ове одлуке. 
	


 


    10. Нацрт Просторног плана биће изложен на јавни увид у трајању од 30 дана у згради Скупштине града Београда.


 


    11. Ова одлука ступа на снагу осмог дана од дана објављивања у „Службеном гласнику Републике Србије”.

 
    
          05 број 350-3350/2010
          У Београду, 13. маја 2010. године
          Влада
            Председник,
          др 
	Мирко Цветковић, с.р.
    
    Графички приказ подручја Просторног плана