На основу члана 5. став 1. и члана 9. ст. 1. и 5. Закона о стратешкој процени утицаја на животну средину („Службени гласник РС”, бр. 135/04 и 88/10), а у вези са чланом 21. Закона о шумама („Службени гласник РС”, бр. 30/10 и 93/12),
Државни секретар Министарства пољопривреде и заштите животне средине на основу Решења министра пољопривреде и заштите животне средине, број 119-01-5/17/2014-09 од 3. јуна 2014. године, доноси
 
ОДЛУКУ
о изради стратешке процене утицаја на животну средину Плана развоја газдовања шумама за Шумадијско шумско подручје за период од 2012. до 2021. године

	"Службени гласник РС", број 67 од 2. јула 2014.
 
1. Доноси се Одлука о изради стратешке проценe утицаја на животну средину Плана развоја газдовања шумама за Шумадијско шумско подручје за период од 2012. до 2021. године (у даљем тексту: Стратешка процена).
2. Стратешка процена обухватиће целокупан простор Шумадијског шумског подручја и то општине: Крагујевац, Горњи Милановац, Рача, Велика Плана, Смедеревска Паланка, Аранђеловац, Лапово, Баточина, Кнић и Топола, односно државне и приватне шуме, заштићена природна добра и ловишта на простору ових општина.
3. Стратешка процена чини саставни део Плана развоја газдовања шумама за Шумадијско шумско подручје за период од 2012. до 2021. године.
4. Разлог израде Стратешке процене утицаја на животну средину и израде Извештаја о стратешкој процени утицаја на животну средину је процена утицаја реализације плана развоја на заштиту и одрживи развој природног простора у целини, а посебно на: заштиту животне средине шумског подручја, заштиту и развој заштићених делова природе, заштиту, унапређење, коришћење и управљање природним ресурсима (шуме, земљиште, воде, флора, фауна, ваздух), климу, станишта и биодиверзитет и културно-историјску баштину и друге створене вредности.
5. Стратешком проценом и Извештајем о стратешкој процени биће описани, процењени и вредновани утицаји на животну средину до којих може доћи имплементацијом Плана развоја.
6. Концепција Извештаја о стратешкој процени биће заснована на планској, студијској, просторној и урбанистичкој документацији, као и на резултатима досадашњих истраживања у области планирања и заштите животне средине.
7. Носилац израде Стратешке процене и Извештаја о стратешкој процени је Јавно предузеће за газдовање шумама „Србијашуме”.
8. Министарства, посебне организације, јавна предузећа и установе надлежне за послове заштите животне средине, заштите природе, туризма и услуга, заштиту споменика културе, енергетике и рударства, пољопривреде, шумарства и водопривреде и други заинтересовани органи и организације, доставиће у року од 30 дана од дана ступања на снагу ове одлуке, све расположиве податке, услове и документацију из делокруга свог рада носиоцу израде Стратешке процене и Извештаја о стратешкој процени.
9. Ефективни рок за израду Стратешке процене и Извештаја о стратешкој процени је шест месеци од дана ступања на снагу ове одлуке. 
	
10. Средства за израду Стратешке процене и Извештаја о стратешкој процени обезбедиће Министарство пољопривреде и заштите животне средине – Управа за шуме.
11. Предлог Извештаја о стратешкој процени биће изложен на јавни увид у трајању од 30 дана у општинама: Крагујевац, Горњи Милановац, Рача, Велика Плана, Смедеревска Паланка, Аранђеловац, Лапово, Баточина, Кнић и Топола.
12. Ову одлуку објавити у „Службеном гласнику Републике Србије”.
 
Број 322-02-176/2014-10
У Београду, 23. јуна 2014. године
Државни секретар,
проф. др Зоран Рајић, с.р.