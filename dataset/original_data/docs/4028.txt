На основу члана 15. ст. 2. и 3. Закона о метрологији („Службени гласник РС”, број 30/10), 
	
Министар финансија и привреде доноси
 
ПРАВИЛНИК 
	
о вагама са неаутоматским функционисањем 
	

"Службени гласник РС", број 17 од 21. 
	фебруара 2013.
 
Предмет
Члан 1.
Овим правилником прописују се захтеви за ваге са неаутоматским функционисањем, поступци оцењивања усаглашености, означавање, исправе о усаглашености и друга документација која прати ваге са неаутоматским функционисањем на тржишту, као и услови које мора да испуни именовано тело које спроводи поступак оцењивања усаглашености. 
	
Значење појединих израза
Члан 2. 
Поједини изрази употребљени у овом правилнику имају следеће значење:
1) мерило масе је мерило које служи за одређивање масе тела, под утицајем силе гравитације на то тело и које може служити и за одређивање других физичких величина, количина, параметара или карактеристика које су повезанe са масом;
2) вага са неаутоматским функционисањем (у даљем тексту: вага) је мерило масе које захтева учешће руковаоца у току мерења;
3) хармонизовани стандард је техничка спецификација (стандард или сродни документ) коју су усвојили Европски комитет за стандардизацију (CEN), Европски комитет за стандардизацију у области електротехнике (CENELEC) или Европски институт за стандарде у области телекомуникација (ETSI), односно заједнички две или све три ове организације, на захтев Европске комисије;
4) стављање на тржиште је прво чињење доступним ваге на тржишту Републике Србије ради дистрибуције или употребе, са или без накнаде;
5) стављање у употребу је прва употреба ваге од стране крајњег корисника за сврхе за које је та вага намењена.
Други изрази, који се употребљавају у овом правилнику, а нису дефинисани у ставу 1. овог члана, имају значење које је дефинисано законом којим се уређује метрологија.
Примена
Члан 3. 
Овај правилник се примењује на ваге које се користе за одређивање масе:
1) за потребе комерцијалног пословања;
2) ради израчунавања путарине, царине, пореза, премије, казне, накнаде, одштете или сличних врстa плаћања;
3) ради примене закона и прописа или давања стручног мишљења у судском поступку;
4) у медицинској пракси код мерења пацијената за сврхе праћења, дијагностификовања и лечења;
5) ради справљања лекова по рецепту у апотекама, као и у анализама које врше медицинске и фармацеутске лабораторије;
6) на основу које се одређује цена у директном обрачуну и припреми претходно упакованих производа.
Изузетно, одредбе члaна 6. и члана 8. став 1. овог правилника се примењују и на ваге које се користе за све друге намене, осим намена наведених у ставу 1. овог члана.
Члан 4. 
Ваге се могу ставити на тржиште само ако су усаглашене са захтевима овог правилника. 
	
Ваге из члана 3. став 1. овог правилника се могу ставити у употребу само ако је њихова усаглашеност оцењена према прописаном поступку и ако су означене у складу са чланом 11. овог правилника.
Захтеви
Члан 5. 
Ваге из члана 3. став 1. овог правилника морају испуњавати захтеве из Прилога 1 – Битни захтеви, који је одштампан уз овај правилник и чини његов саставни део. 
	
Оцењивање усаглашености са битним захтевима из Прилога 1 овог прaвилника врши се према једном од поступака из Прилога 2 – Поступци оцењивања усаглашености, који је одштампан уз овај правилник и чини његов саставни део.
Ако вага садржи или је прикључена на уређаје који се не користе за одређивање масе из члана 3. став 1. овог правилника, ти уређаји не морају да испуњавају битне захтеве из Прилога 1 овог правилника.
Члан 6.
Ваге из члана 3. став 2. овог правилника не морају испуњавати захтеве из Прилога 1 овог правилника и за те ваге поступак оцењивања усаглашености се не спроводи.
Ваге из става 1. овог члана морају бити означене у складу са одељком 2. Прилога 4 – Знак усаглашености и натписи, који је одштампан уз овај правилник и чини његов саставни део.
Претпоставка о усаглашености
Члан 7. 
Сматра се да вага испуњава захтеве из Прилога 1 овог правилника, ако је у складу са српским стандардима, којима су преузети одговарајући хармонизовани стандарди, а чији се списак (у даљем тексту: списак стандарда) саставља и објављује у складу са законом којим се уређују технички захтеви за производе и оцењивање усаглашености и прописом донетим на основу тог закона. 
	
Члан 8. 
Ваге које испуњавају захтеве из овог правилника стављају се на тржиште слободно, без икаквих ограничења.
Ваге из члана 3. став 1. овог правилника које испуњавају захтеве из овог правилника, стављају се у употребу слободно, без икаквих ограничења, с тим да током употребе и даље испуњавају захтеве прописане овим правилником. 
	
Испуњеност захтева током употребе за ваге из става 2. овог члана потврђује се редовним и ванредним оверавањем на начин прописан Прилогом 7 – Редовно и ванредно оверавање, који је одштампан уз овај правилник и чини његов саставни део.
Поступци за оцењивање усаглашености
Члан 9. 
Усаглашеност вага са захтевима из Прилога 1 овог правилника оцењује се једним од следећих поступака, према избору произвођача, овлашћеног заступника, овлашћеног увозника, односно овлашћеног дистрибутера страног произвођача вага (у даљем тексту: подносиоца захтева):
1) испитивањем типа мерила из Прилога 2 одељак 1. овог правилника;
2) појединачном верификацијом из Прилога 2 одељак 4. овог правилника.
Уколико је подносилац захтева одабрао поступак из става 1. тачка 1) овог члана након спровођења тог поступка примењује један од следећих поступака:
1) декларација о усаглашености типа (гаранција квалитета производње) из Прилога 2 одељак 2. овог правилника;
2) верификација из Прилога 2 одељак 3. овог правилника.
Изузетно, за ваге које не користе електронске уређаје и чији уређај за мерење оптерећења не користи опругу за уравнотежење оптерећења може се применити један од поступака из става 2. овог члана без испитивања типа мерила.
Пројектно-техничка документација која се користи у поступцима оцењивања усаглашености из ст. 1. и 2. овог члана припрема се у складу са Прилогом 3 – Пројектно-техничка документација, који је одштампан уз овај правилник и чини његов саставни део.
Документација и преписка која се користи у поступцима из ст. 1. и 2. овог члана је на српском језику или на једном од страних језика који прихвата именовано тело.
Члан 10.
Поступке оцењивања усаглашености из члана 9. овог правилника спроводи Дирекција за мере и драгоцене метале (у даљем тексту: Дирекција), у складу са законом којим се уређује метрологија, односно тело за оцењивање усаглашености које испуњава услове из Прилога 5 – Услови које морају да испуне привредни субјекти и друга правна лица да би била именована за оцењивање усаглашености, који је одштампан уз овај правилник и чини његов саставни део и које је именовано у складу са законом којим се уређује метрологија.
За тела за оцењивање усаглашености која испуњавају услове утврђене одговарајућим хармонизованим стандардима, сматра се да испуњавају захтеве из Прилога 5 овог правилника. 
	
Знак усаглашености
Члан 11. 
Ваге из члана 3. став 1. које су усаглашене са захтевима из Прилога 1 овог правилника означавају се знаком усаглашености и натписима из Прилога 4 одељак 1. овог правилника који се постављају у јасно видљивом, лако читљивом и неизбрисивом облику.
Облик и димензије знака усаглашености дати су у Прилогу 6 – Знак усаглашености, који је одштампан уз овај правилник и чини његов саставни део. 
	
На ваге се могу стављати други знакови, симболи, натписи или друге ознаке под условом да својим садржајем или обликом не подсећају на знак усаглашености чиме би код потрошача или другог корисника могли да створе заблуду да се ради о знаку усаглашености, као и да се тиме не смањује видљивост и/или читљивост знака усаглашености. 
	
Када је вага предмет и других техничких прописа којима се уређују друга питања, и којима се прописује означавање знаком усаглашености, стављени знак усаглашености означава да је та вага усаглашена и са захтевима тих других прописа. 
	
Члан 12. 
Ако вага из члана 3. став 1. овог правилника садржи или је повезана са уређајима чија усаглашености није оцењена према поступцима за оцењивање усаглашености из члана 9. овог правилника, ти уређаји се означавају знаком који ограничава њихову употребу и који се поставља у јасно видљивом, лако читљивом и неизбрисивом облику.
Облик и димензије знака из става 1. овог члана дати су у Прилогу 4 одељак 3. овог правилника.
Прелазне и завршне одредбе
Члан 13.
Од дана ступања на снагу овог правилника до дана ступања на снагу споразума о оцењивању усаглашености и прихватању индустријских производа између Европске уније и Републике Србије или до дана приступања Републике Србије Европској унији означавање усаглашености вага на које се примењује овај правилник обавља се стављањем српског знака усаглашености из Прилога 6 тачка 2. овог правилника.
Од дана ступања на снагу споразума о оцењивању усаглашености и прихватању индустријских производа између Европске уније и Републике Србије или од дана приступања Републике Србије Европској унији означавање усаглашености вага на које се примењује овај правилник обавља се стављањем „СЕ” знака усаглашености из Прилога 6 тачка 1. овог правилника.
Од дана ступања на снагу споразума о оцењивању усаглашености и прихватању индустријских производа између Европске уније и Републике Србије или од дана приступања Републике Србије Европској унији, речи: „декларација о усаглашености” у овом правилнику имаће значење: „ЕЗ декларација о усаглашености”, речи: „испитивање типа” имаће значење: „ЕЗ испитивање типа”, речи: „сертификат о испитивању типа” имаће значење: „ЕЗ сертификат о испитивању типа”, речи: „провера” имаће значење: „ЕЗ провера”, речи: „верификација” имаће значење: „ЕЗ верификација”, речи: „појединачна верификација” имаће значење: „ЕЗ појединачна верификација”, а речи: „уверење о одобрењу типа” имаће значење: „ЕЗ уверење о одобрењу типа”.
Члан 14.
Даном ступања на снагу овог правилника престају да важе следећи прописи:
1) Правилник о метролошким условима за мерила масе – ваге са неаутоматским функционисањем класе тачности (I), (II), (III), (IIII) („Службени лист СФРЈ”, број 4/87); 
	
2) Метролошко упутство за преглед вага са неаутоматским функционисањем класе тачности (I) и (II) („Гласник СЗМДМ”, број 2/81);
3) Метролошко упутство за преглед мерила масе – ваге са неаутоматским функционисањем максималног мерења преко 9000 kg („Гласник СЗМДМ”, број 3/83); 
	
4) Метролошко упутство за преглед елетромеханичких мерила масе са неаутоматским функционисањем класе тачности (III) и (IIII) са рачунаром или без рачунара („Гласник СЗМДМ”, број 2/85).
Члан 15.
Уверења о одобрењу типа мерила издата до дана ступања на снагу овог правилника, а на основу прописа из члана 14. овог правилника важе најдуже до 1. јануара 2016. године.
Вага која је пројектована, израђена и чија је усаглашеност оцењена у складу са захтевима из прописа из члана 14. овог правилника може се ставити на тржиште и/или у употребу најкасније до 1. јануара 2016. године.
Ступање на снагу
Члан 16.
Овај правилник ступа на снагу осмог дана од дана објављивања у „Службеном гласнику Републике Србије”.
 
Брoj 110-00-71/2012-08
У Београду, 6. фебруара 2013. године
Министар,

Млађан Динкић, с.р.
Листа прилога:
 
ПРИЛОГ 1  - БИТНИ ЗАХТЕВИ
ПРИЛОГ 2  - ПОСТУПЦИ ОЦЕЊИВАЊА УСАГЛАШЕНОСТИ
ПРИЛОГ 3  - ПРОЈЕКТНО-ТЕХНИЧКА ДОКУМЕНТАЦИЈА
ПРИЛОГ 4  - ЗНАК УСАГЛАШЕНОСТИ И НАТПИСИ
ПРИЛОГ 5  - УСЛОВИ КОЈЕ МОРАЈУ ДА ИСПУНЕ ПРИВРЕДНИ СУБЈЕКТИ И ДРУГА ПРАВНА ЛИЦА ДА БИ БИЛА ИМЕНОВАНА ЗА ОЦЕЊИВАЊЕ УСАГЛАШЕНОСТИ
ПРИЛОГ 6  - ЗНАК УСАГЛАШЕНОСТИ 
ПРИЛОГ 7 - РЕДОВНО И ВАНРЕДНО ОВЕРАВАЊЕ