На основу члана 123. тачка 3. Устава Републике Србије, а у вези са чланом 119. Закона о националним саветима националних мањина („Службени гласник РС”, бр. 72/09, 20/14 – УС и 55/14), 
Влада доноси 
 
УРЕДБУ
о поступку расподеле средстава из Буџетског фонда за националне мањине
"Службени гласник РС", број 22 од 4. марта 
				2016.
 
Члан 1.
Овом уредбом ближе се уређују критеријуми, услови, начин и поступак расподеле средстава за програме и пројекте из области културе, образовања, обавештавања и службене употребе језика и писама националних мањина из Буџетског фонда за националне мањине (у даљем тексту: Фонд), која се воде на посебном буџетском разделу Министарства државне управе и локалне самоуправе (у даљем тексту: Министарство). 
Фонд из става 1. овог члана може се финансирати и из донација.
Члан 2.
Средства из Фонда додељују се за програме и пројекте из области културе, образовања, обавештавања и службене употребе језика и писама националних мањина, по Програму који доноси министар, на почетку календарске године за годину у којој се средства из члана 1. ове уредбе додељују, на предлог Савета за националне мањине. 
Предлог Савета за националне мањине из става 1. овог члана садржи приоритетну област у којој се програми и пројекти реализују, циљеве који се постижу, висину средстава и период за која се она додељују. 
Министарство је одговорно за спровођење Програма из става 1. овог члана. 
Члан 3.
Средства из члана 1. ове уредбе додељују се јавним конкурсом (у даљем тексту: конкурс) који расписује Министарство и оглашава на званичној интернет страници Министарства, Канцеларије за људска и мањинска права, Канцеларије за сарадњу са цивилним друштвом и Порталу е-Управе.
Оглас за конкурс садржи: циљеве програма и пројеката, област за коју се расписује (култура, образовање, обавештавање и службена употреба језика и писама националних мањина); висину средстава која се додељују; рок за подношење пријава на конкурс; услове за подношење пријаве, ближа мерила и допунске критеријуме, као и друге податке од значаја за спровођење конкурса.
Комисија утврђује специфичне циљеве програма и пројеката за које се објављује конкурс, као и ближа мерила и допунске критеријуме из става 2. овог члана за избор програма и пројеката који су специфични за одређену област, уз претходнe консултације са националним саветима националних мањина.
Члан 4.
Право учешћа на конкурсу имају установе, удружења, фондације, привредна друштва и друге организације чији су оснивачи национални савети националних мањина и организације цивилног друштва уписане у одговарајући регистар, а чији се циљеви према статутарним одредбама, остварују у области заштите и унапређења права и положаја припадника националних мањина, које имају седиште на територији Републике Србије, као и задужбине, фондације и конференције универзитета односно академија струковних студија (у даљем тексту: учесник конкурса).
Члан 5.
Поступак доделе средства из члана 1. ове уредбе спроводи конкурсна комисија (у даљем тексту: Комисија).
У Комисију се обавезно именује одређени број чланова – представника министарства у чијем делокругу су програми и пројекти које Комисија разматра на основу конкурса, као и представника Министарства државне управе и локалне самоуправе и Канцеларије за људска и мањинска права.
Руководилац органа у чијем делокругу је област за коју се конкурс расписује за члана Комисије може предложити и представника стручне јавности. 
Министар државне управе и локалне самоуправе (у даљем тексту: министар) доноси упутство којим се ближе одређује начин утврђивања састава и број чланова Комисије, као и друга питања од значаја за рад Комисије. 
Комисију решењем образује министар у складу са приоритетном облашћу финансирања, утврђеном Програмом из члана 2. ове уредбе. 
Комисија доноси пословник о раду.
Административно-техничку подршку Комисији пружају Министарство и Канцеларија за људска и мањинска права.
Члан 6.
Пријава на конкурс подноси се Министарству у року од најмање 30 дана од дана објављивања конкурса, на обрасцу пријаве који представља саставни део конкурсне документације. 
Образац пријаве утврђује Министарство и објављује га на званичној интернет страници Министарства, Канцеларије за људска и мањинска права, Канцеларије за сарадњу са цивилним друштвом и Порталу е-Управе.
Образац пријаве садржи: опште податке о подносиоцу предлога програма и пројекта; податке о заступнику подносиоца програма и пројекта; податке о капацитету за управљање и реализацију програма и пројекта, укључујући и доказане резултате у прошлости; опис програма и пројекта; податке о потребним финансијским средствима за реализацију предложеног програма и пројекта и писани (наративни) и табеларни опис буџета програма и пројекта, као и друге релевантне податке ради осигурања да ће постављени циљеви бити остварени.
Члан 7.
Избор програма и пројеката који ће се финансирати средствимa Фонда врши се применом следећих критеријума: колико описани програм и пројекат одговара остваривању циљева програма и пројеката постављених у конкурсном поступку, дужина трајања, могућност даљег развијања и одрживост програма и пројекта, мера до које се досеже до циљних група којој су програм и пројекат намењени; мера у којој капацитет организације одговара остваривању циљева, као и оправданост буџета програма и пројекта.
Члан 8.
Комисија разматра конкурсне пријаве које су благовремено поднете и приложену документацију; утврђује испуњеност формалних услова предвиђених конкурсом и утврђује Листу вредновања и рангирања пријављених програма и пројеката.
Комисија неће узети у разматрање неблаговремене и неправилно попуњене пријаве; пријаве са непотпуном документацијом; пријаве које нису поднете на одговарајућем обрасцу и пријаве које садрже друге недостатке због којих није могуће утврдити стварну садржину пријаве или пријаве које није могуће вредновати према задатим критеријумима; пријаве подносилаца који немају права учешћа на конкурсу; пријаве које нису поднете од стране овлашћених лица и пријаве које садрже пројекте и програме који нису у складу са наменом средстава утврђених овом уредбом.
Члан 9.
Комисија утврђује Листу вредновања и рангирања пријављених програма и пројеката, у року који не може бити дужи од 60 дана од дана истека рока за подношење пријава. 
Листа из става 1. овог члана се објављује на званичној интернет страници Министарства, Канцеларије за људска и мањинска права, Канцеларије за сарадњу са цивилним друштвом и Порталу е-Управе.
Учесници конкурса имају право увида у поднете пријаве и приложену документацију, као и право приговора у року од три дана од дана објављивања Листе из става 1. овог члана.
Одлуку о приговору Комисија доноси у року од 15 дана од дана његовог пријема.
Одлуку о расподели средстава из Фонда доноси министар, на основу Листе из става 1. овог члана, у року од 30 дана од дана утврђивања Листе.
Члан 10.
 Средства која се, у складу са овом уредбом, одобре за реализацију програма и пројекта су наменска средства и могу да се користе искључиво за реализацију конкретног програма и пројекта и у складу са уговором који се закључује између Mинистарства и корисника средстава.
Уговором се уређују међусобна права, обавезе и одговорности уговорних страна.
Члан 11.
Корисник средстава је дужан да Министарству подноси наративан и финансијски извештај о реализацији програма и пројекта са доказом о наменски утрошеним средствима (у даљем тексту: извештај). 
Извештај се доставља квартално, као и након реализације програма и пројекта.
Корисник средстава је дужан да у реализованом програму и пројекту на одговарајући начин истакне да је у финансирању или суфинансирању учествовало Министарство.
Члан 12.
Министарство прати начин утрошка средстава као и реализацију циљева ради чијег остваривања су средства расподељена на основу извештаја из члана 11. ове уредбе.
Ради праћења реализације циљева из става 1. овог члана Министарство обавезно прибавља мишљење министарстава у чијем делокругу је област програма или пројекта за коју се извештај подноси. 
Корисник средстава је дужан да Министарству у сваком тренутку омогући контролу реализације програма и пројекта и увид у сву потребну документацију. Министарство, ради прибављања мишљења, по потреби обезбеђује увид у документацију и надлежном министарству. 
Уколико корисник средстава онемогући контролу реализације програма и пројекта или се приликом контроле утврди ненаменско трошење средстава Министарство ће раскинути уговор, а корисник средстава је дужан да исплаћена средства врати са затезном каматом.
Члан 13.
Корисник средстава за којег се утврди да је ненаменски трошио средства губи право учешћа на наредним конкурсима за доделу средстава Фонда.
Члан 14.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-1797/2016-1
У Београду, 3. марта 2016. године
Влада
Председник,
Александар Вучић, с.р.