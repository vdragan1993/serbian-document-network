На
основу члана 91. тачка 10. и 11. Закона о производњи наоружања и војне опреме
(„Службени лист СФРЈ“, бр. 30/79), савезни секретар за народну одбрану издаје
 
 
 
НАРЕДБУ



о одређивању средстава која се сматрају основним средствима за производњу 
наоружања и војне опреме, начину евиденције тих средстава и начину вршења 
контроле њиховог чувања и одржавања
„Службени
лист СФРЈ”, број 9 од 13. фебруара 1981.
 
 
1. Основним
средствима за производњу наоружања и војне опреме у организацијама удруженог
рада које производе наоружање и војну опрему из члана 7. тачка 1. Закона о
производњи наоружања и војне опреме, сматрају се:
1) грађевински
објекти: зидане зграде или зграде са скелетом од армираног бетона или челика;
зграде од дрвета, набоја и расутог материјала; стамбене и манипулативне бараке,
камп-кућице и киосци; топловоди и пароводи; плиноводи; водоводи и разводне
мреже; инсталације за прочишћавање воде; канализације; цистерне и резервоари;
каптажне грађевине; ваздушне мреже са трафо-станицама испод 10 kV; кабловски водови
јаке струје; телефонско-телеграфске линије (каблови и кабловске канализације);
железничке пруге (интерне); мостови на железничким пругама; прикључни и
унутрашњи путеви; ограде и објекти обезбеђења; навози и мостови стаза дизалица;
аеродромске површине; оперативне површине; суви докови за грађење бродова;
2) средства везе и
транспорта; телеграфски и радио-уређаји: високофреквентни и
телефонско-телеграфски уређаји; телефонске централе и апарати; друга средства
поштанско-телефонско-телеграфских веза; средства за друмски превоз (путнички,
теренски, аутобуси, камиони и приколице) и средства унутрашњег транспорта;
трактори, мотоцикли, трицикли и бицикли;
3) општа опрема:
парни котлови и гасни генератори; машине за обраду дрвета, метала и других
материјала; стандардни и специјални алати (крупан алат); мерни и контролни
инструменти, апарати и уређаји; канцеларијске (писаће и рачунске) машине,
апарати и прибори; електронски рачунари и друга опрема за механографску обраду
података; канцеларијски намештај; погонски и пословни намештај; лабораторијска
и полигонска опрема и школска учила; и друга општа опрема;
4) специфична и
друга опрема: термоелектране и топлане; агрегатне и трансферне машине и друге
машине и уређаји у металној и хемијској индустрији, електроиндустрији и
бродоградњи; мосне и порталне дизалице; покретна механизација; специјални и
специфични угоститељски инвентар опрема и намештај;
5) паркови и други
засади подигнути у кругу организација удруженог рада које производе наоружање и
војну опрему;
6) улагања за
прибављање права на патент, права на лиценцу, права на модел, права на узорак,
права на жиг и права на коришћење производно-технолошке документације из домена
развоја и производње наоружања и војне опреме;
7) улагања у основна
средства која припадају другим основним организацијама удруженог рада и улагања
за стицање права располагања основним средствима која припадају другим основним
организацијама удруженог рада, ако се по одредбама савезног закона не сматрају
издацима који се накнађују као материјални трошак;
8) новчана средства
намењена за прибављање ствари и права из одредаба 1 до 7 ове тачке.
 
2. Основним
средствима за производњу наоружања и војне опреме у организацијама удруженог
рада које производе наоружање и војну опрему из члана 7. тач. 2. и 3. Закона о
производњи наоружања и војне опреме и у организацијама удруженог рада које
производе предмете и врше услуге из члана 2. став 2. тог закона сматрају се:
1) грађевински
објекти у којима се обављају технолошки процеси производње наоружања и војне
опреме или технолошки процеси који условљавају ту производњу; зидане зграде или
зграде са скелетом од армираног бетона или челика; зграде од дрвета, набоја и
расутог материјала; топловоди и пароводи; плиноводи; водоводи и разводне мреже;
инсталације за прочишћавање воде и канализације, цистерне и резервоари;
каптажне грађевине, навози и мостови стаза дизалица; аеродромске површине; суви
докови за грађење бродова;
2) општа опрема која
се користи у технолошком процесу производње наоружања и војне опреме или у
технолошком процесу који условљава ту производњу: парни котлови и гасни
генератори; машине за обраду дрвета, метала и другог материјала; стандардни и специјални
алати (крупан алат); мерни и контролни инструменти, апарати и уређаји, апарати
и прибори; електронски рачунари; лабораторијска и полигонска опрема;
3) специфична и
друга опрема која се користи у технолошком процесу производње наоружања и војне
опреме или у технолошком процесу који условљава ту производњу: термоелектране и
топлане, специфичне програмиране, агрегатне и трансферне машине и друге машине
и уређаји у металној и хемијској индустрији, електроиндустрији и бродоградњи;
мосне и порталне дизалице, покретна механизација;
4) улагања за
прибављање права на патент, права на лиценцу, права на модел, права на узорак,
права на жиг и права на коришћење производно-технолошке документације из домена
развоја и производње наоружања и војне опреме;
5) улагања у основна
средства која припадају другим основним организацијама удруженог рада и улагања
за стицање права располагања основним средствима која припадају другим основним
организацијама удруженог рада, ако се по одредбама савезног закона не сматрају издацима
који се накнађују као материјални трошак и ако се та основна средства користе у
технолошком процесу производње наоружања и војне опреме или у технолошком
процесу који условљава производњу наоружања и војне опреме.
 
3. Основним
средствима за производњу наоружања и војне опреме сматрају се и ствари из тачке
1. и 2. ове наредбе које су у изградњи или су изграђене а још нису у употреби:
као и материјална права која су услов за рад и пословање ако се њихова вредност
у виду амортизације, накнађује из остварених прихода.
 
4. Основна средства
за производњу наоружања и војне опреме евидентирају се по јединственим
обрасцима и на начин који су утврђени савезним законом за вођење евиденције
основних средстава организација удруженог рада.
 
5. Контрола чувања и
одржавања основних средстава за производњу наоружања и војне опреме врши се
усклађивањем стања средстава и њихових извора исказаних у књиговодству са
стварним стањем тих средстава и извора средстава, а обухвата нарочито контролу:
општег техничко-технолошког стања основног средства и могућности његове
наменске употребе; услов смештаја и експлоатације основног средства;
квантитативног и квалитативног стања прибора и делова; стања припадајућег
радног и контролног алата; стања документације за руковање и одржавање.
 
6. Организација
удруженог рада која производи наоружање и војну опрему, у сарадњи са органима
Савезног секретаријата за народну одбрану, инвентарисањем редовно контролише
чување и одржавање основних средстава за производњу наоружања и војне опреме на
крају пословне године.
Изузетно од одредбе
става 1. ове тачке, по потреби или на тражење Савезног секретаријата за народну
одбрану, може се повремено контролисати чување и одржавање основних средстава
за производњу наоружања и војне опреме.
По извршеној контроли
и нађеном стању, сачињава се записник, указује на утврђене недостатке у погледу
чувања и одржавања средстава за производњу наоружања и војне опреме и одређују
рокови за њихово отклањање.
 
7. Ова наредба ступа
на снагу осмог дана од дана објављивања у „Службеном листу СФРЈ”.
  
Р. в. п. бр. 8
30. јануара 1981.
године
Београд

Савезни секретар

за народну одбрану
генерал армије,

Никола Љубичић, с.
р.