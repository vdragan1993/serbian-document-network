На основу члана 22. став 6. Закона о метеоролошкој и хидролошкој делатности („Службени гласник РС”, број 88/10), 
Директор Републичког хидрометеоролошког завода доноси
 
ПРАВИЛНИК
 о условима за успостављање допунских мрежа метеоролошких и хидролошких станица
 "Службени 
				гласник РС", број 30 од 14. марта 2014.
  
Члан 1.
Овим правилником ближе се прописују услови за успостављање допунских мрежа метеоролошких и/или хидролошких станица у погледу локације станица, програма метеоролошких и/или хидролошких мерења и осматрања и начина извештавања станица у саставу ових мрежа, осим станица за квалитет ваздуха.
Члан 2.
Допунске мреже метеоролошких и/или хидролошких станица успостављају јединице локалне самоуправе и територијалне аутономије, јавна предузећа и установе, као и друга правна лица, односно предузетници (у даљем тексту: ималац станице), за своје специфичне потребе, о свом трошку, у складу са условима прописаним овим правилником и у складу са Законом о метеоролошкој и хидролошкој делатности (у даљем тексту: Закон) и прописима донетим на основу њега.
Имаоци станица у саставу допунских мрежа из става 1. овог члана који обављају остале послове метеоролошке и хидролошке делатности а који се односе на метеоролошка и/или хидролошка мерења и осматрања у допунској мрежи метеоролошких и хидролошких станица из става 1. овог члана, испуњавају и услове у погледу техничке опремљености и кадровске оспособљености у складу са Законом и прописом донетим на основу њега. 
Члан 3.
Ималац станице успоставља метеоролошке станице у саставу допунских мрежа метеоролошких станица на локацији која испуњава услове прописане техничким регулаторним документима Светске метеоролошке организације у погледу репрезентативности података метеоролошких мерења и осматрања за ширу околину станице.
Ималац станице успоставља метеоролошке станице из става 1. овог члана на локацији у чијој близини се не налазе предмети и објекти, односно не обављају делатности које утичу на модификацију метеоролошких елемената и појава, односно на хомогеност низова метеоролошких података. 
Члан 4.
Ималац станице успоставља хидролошке станице површинских вода у саставу допунске мреже хидролошких станица на локацији која, у погледу опсега, мерења, стабилности, осетљивости, читљивости, приступачности, режима наноса и заштите од великих вода, има својства прописана важећим стандардима.
Ималац станице успоставља хидролошке станице подземних вода у саставу допунске мреже хидролошких станица на локацији која испуњава опште услове, односно на којој подаци мерења довољно поуздано репрезентују геоморфолошке карактеристике терена, геолошко-хидрогеолошке услове у водном телу подземних вода, као и утицај спољних фактора на параметре режима и квалитета подземних вода.
Члан 5.
Програм метеоролошких мерења и осматрања допунске мреже метеоролошких станица који доносе и спроводе имаоци станица обухвата систематска метеоролошка мерења и осматрања (у даљем тексту: стандардни програм рада), и по потреби, метеоролошка мерења и осматрања за посебне намене. 
Члан 6.
Ималац станице доноси стандардни програм рада за метеоролошке станице у саставу допунских мрежа метеоролошких станица у складу са прописом којим се утврђују државне мреже метеоролошких станица, програм рада и начин извештавања државних мрежа метеоролошких станица, а који се односи на један или више следећих програма:
1) програм рада државне мреже климатолошких станица за посебне намене;
2) програм рада државне мреже обичних климатолошких станица;
3) програм рада државне мреже падавинских станица;
4) програм рада државне мреже обичних агрометеоролошких станица;
5) програм рада државне мреже обичних станица за сунчево осматрање.
Стандардни програм рада из става 1. овог члана ималац станице спроводи у складу са прописом о начину примене метода метеоролошких мерења и осматрања у државном метеоролошком осматрачком систему. 
Члан 7.
Подаци метеоролошких мерења и осматрања на метеоролошким станицама у саставу допунских мрежа метеоролошких станица који су прибављени на основу стандардног програма рада, уносе се у дневник осматрања на начин утврђен прописом којим се уређује начин кодирања, евидентирања и прикупљања података из државног метеоролошког осматрачког система. 
Примерак метеоролошког извештаја из става 1. овог члана доставља се Републичком хидрометеоролошком заводу (у даљем тексту: Завод) по истеку календарског месеца.
У периоду пре, за време и после завршетка метеоролошке елементарне непогоде, катастрофе и/или нуклеарног удеса ималац метеоролошке станице у саставу допунске мреже метеоролошких станица на позив најближе главне метеоролошке станице или Метеоролошке опсерваторије Завода, доставља и оперативно (путем радио станице, телефона/факса, смс-а, интернета) податке из става 1. овог члана као и друге релевантне податке прикупљене у овом периоду. 
Члан 8.
Ималац станице у саставу допунских мрежа метеоролошких станица, осим стандардног програма рада, по потреби, доноси и спроводи програм за једну или више врста метеоролошких мерења и осматрања за посебне намене, и то за:
1) градијентна метеоролошка мерења у приземном слоју атмосфере (мерења на различитим висинама на метеоролошком стубу); 
2) микросондажна метеоролошка мерења у доњој тропосфери; 
3) специјална мерења карактеристика ветра на различитим висинама на специјалном стубу за потребе планирања, изградње, пројектовања и експлоатације ветроенергетских објеката; 
4) метеоролошка мерења за потребе експлоатације енергетских и индустријских објеката;
5) специјална даљинска мерења вертикалног профила метеоролошких елемената у приземном слоју атмосфере (мерења помоћу лидара/laser radar, содара/ Radio acoustic sounding systems, радара за мерење профила ветра/wind profiler radar, микроталасних радиометара и др.); 
6) мерења електричних пражњења; 
7) метеоролошка мерења у шумским екосистемима за потребе заштите екосистема; 
8) метеоролошка мерења за потребе друмског саобраћаја; 
9) метеоролошка мерења за потребе туризма и спортских манифестација;
10) метеоролошка мерења у урбаним срединама за потребе заштите животне средине и комуналних делатности;
11) друга специјална метеоролошка мерења и осматрања за посебне намене.
Метеоролошка мерења и осматрања утврђена програмом рада из става 1. овог члана обављају се у складу са техничким регулаторним документима Светске метеоролошке организације која се односе на метеоролошке инструменте и методе осматрања (WMO Guide to Meteorological Instruments and Methods of Observation /WMO-No. 8).
Члан 9.
Програм рада допунске мреже хидролошких станица површинских и подземних вода обухвата стандардни програм хидролошких мерења и осматрања. 
Ималац станице у саставу допунских мрежа хидролошких станица доноси и спроводи програм из става 1. овог члана у складу са прописом о начину примене метода хидролошких мерења и осматрања у државном хидролошком осматрачком систему, а који обухвата стандардна хидролошка мерења и осматрања једног или више параметара који се односе на водостај, ниво подземне воде, температуру воде, проток воде, пронос суспендованог наноса, снимање попречних профила и падова воденог огледала, као и осматрање ледених појава. 
Подаци хидролошких мерења и осматрања на хидролошким станицама у саставу допунских мрежа хидролошких станица који су прибављени на основу програма из става 1. овог члана уносе се у дневник осматрања утврђен прописом којим се уређује начин кодирања, евидентирања и прикупљања података из државног хидролошког осматрачког система, а примерак месечног хидролошког извештаја доставља се Заводу по истеку календарског месеца.
У периоду пре, за време и после завршетка хидролошке елементарне непогоде, катастрофе и/или нуклеарног удеса ималац хидролошке станице у саставу допунске мреже хидролошких станица на позив најближе реонске хидролошке станице Завода, доставља и оперативно податке из става 3. овог члана као и друге релевантне податке прикупљене у овом периоду. 
Члан 10.
Имаоци станица у саставу допунских мрежа метеоролошких и хидролошких станица, које су у складу са Законом уписане у Регистар државних мрежа метеоролошких и хидролошких станица и допунских мрежа метеоролошких и хидролошких станица, користе званичне метеоролошке и хидролошке податке са ових станица за потребе праћења, анализе и прогнозе општих локалних метеоролошких и хидролошких услова, планирања и пројектовања у области урбанизама, грађевинарства, индустрије, енергетике, саобраћаја, водопривреде, туризма, заштите животне средине, осигурања и других делатности.
Мета подаци о станицама у саставу допунских мрежа метеоролошких и хидролошких станица уносе се у Регистар из става 1. овог члана који води Завод. 
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”. 
 
Број 92-9/14-2
У Београду, 11. марта 2014. године
Директор,
Владан Коцић, с.р.