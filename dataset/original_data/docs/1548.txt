На основу члана 283. став 7. Законика о кривичном поступку („Службени гласник РС”, бр. 72/11, 101/11, 121/12, 32/13, 45/13 и 55/14), 
Министар правде доноси
 
ПРАВИЛНИК
о додели средстава прикупљених по основу одлагања кривичног гоњења
"Службени гласник РС", број 13 од 19. фебруара 
				2016.
 
Члан 1.
Овим правилником уређује се спровођење јавног конкурсa за доделу средства прикупљених по основу одлагања кривичног гоњења, критеријуми за њихову доделу, састав и начин рада Комисије за спровођење конкурса за доделу средстава прикупљених по основу одлагања кривичног гоњења (у даљем тексту: Комисија).
Члан 2.
Средства која су прикупљена по основу одлагања кривичног гоњења додељују се после спроведеног јавног конкурса.
Изузетно, Комисија може, на захтев физичког лица, без јавног конкурса, предложити да се средства доделе ради лечења детета у иностранству, ако средства за лечење нису обезбеђена у Републичком фонду за здравствено осигурање, у складу са законом.
Средства могу да се доделе у хуманитарне или друге јавне сврхе.
Члан 3.
Јавни конкурс расписује и оглашава министарство надлежно за послове правосуђа (у даљем тексту: Министарство).
Јавни конкурс расписује се најмање једном у шест месеци у календарскoj години, а ако конкурсом предвиђена средства не буду додељена у целини, расписује се нови.
Оглас о јавном конкурсу садржи: циљ због кога је јавни конкурс расписан, износ средства који је предвиђен за доделу, коме могу да се доделе средства, услове за подношење пријаве на јавни конкурс, податке које подносилац пријаве мора да о себи поднесе, садржину пријаве, документе који се прилажу уз пријаву, критеријуме који се вреднују при додели средства, рок у коме се подносе пријаве, начин и динамику уплате средстава (да ли се средства додељују авансно и у ком обиму је аванс прихватљив у односу на вредност целокупног пројекта, какве инструменте обезбеђења је неопходно приложити за авансне уплате и добро извршење посла), услове за закључење уговора о додели средстава, податке о лицу задуженом за давање обавештења о јавном конкурсу, адресу на коју се пријаве подносе, податке о месту, дану и времену када се пријаве отварају, рок до када је Комисија дужна са сачини предлог решења о додели средстава и податак о томе да о додели средстава одлучује Влада.
Члан 4.
Јавни конкурс оглашава се у „Службеном гласнику Републике Србије”, на интернет страни Министарства и најмање у једном дневном листу који излази на целој територији Републике Србије.
Пријаве на јавни конкурс подносе се у року од 30 дана од оглашавања јавног конкурса у „Службеном гласнику Републике Србије”. 
Подносилац пријаве (у даљем тексту: подносилац) може у оквиру једног конкурса пријавити само један пројекат.
Члан 5.
Комисија одбацује пријаву која је поднета за пројекте којима се остварује добит или која се не може реализовати у буџетској години у којој је јавни конкурс расписан.
Комисија одбацује и пријаву подносиоца који није уредно, савесно, благовремено и у потпуности реализовао све обавезе које је преузео по основу ранијег јавног конкурса за доделу средства прикупљених по основу одлагања кривичног гоњења.
Члан 6.
Пријаве се подносе у затвореној коверти.
Подносилац мора, поред осталог, да у пријави наведе податке о себи (укључујући и податке о претходној делатности и реализованим пројектима) и тачан износ средстава за која конкурише.
Уз пријаву се обавезно подносe:
– доказ о регистрацији подносиоца који је правно лице или предузетник,
– оверена изјава овлашћеног лица подносиоца о томе да ли је већ подносио другом донатору пријаву за пројекат са којим учествује на конкурсу, укључујући и даваоца средстава из јавних извора, и добио од њега средства или део средстава,
– оверена изјава овлашћеног лица подносиоца да је пројекат везан за деловање подносиоца пријаве.
Подносилац коме су додељена средства за пројекат на раније спроведеном јавном конкурсу, прилаже уз пријаву и детаљан извештај о реализацији пројекта са финансијским извештајем који је сачињен према прописима који уређују рачуноводство и ревизију, као и доказе о наменском утрошку додељених средстава.
Члан 7.
Уз пријаву се подносе и следеће подаци о пројекту са којим се учествује на јавном конкурсу:
– назив пројекта,
– област на коју се односи пројекат, са описом проблема који се решава реализацијом пројекта,
– начин на који реализација пројекта доприноси решавању проблема,
– детаљан опис пројекта, који садржи планиране пројектне активности и динамику њиховог спровођења, са пратећом документацијом,
– спецификацију трошкова пројекта,
– начин на који може да се прати реализација пројекта,
– лице које је одговорно за реализацију пројекта (лично име, адреса и телефон),
– рок за окончање реализације пројекта.
Члан 8.
Приликом одлучивања о предлогу за доделу средстава, Комисија примењује следеће критеријуме:
– допринос остваривању јавног интереса (здравство, култура, просвета, хуманитарни рад и сл.),
– број и категорија лица која ће имати корист од реализације пројекта, 
– квалитет предложеног пројекта (предложена методологија, стручност и квалификације особља које ће реализовати пројекат, однос између планираних трошкова пројекта и користи од пројекта и сл.). 
Сваки критеријум оцењује се од 1 до 10 поена, па се број поена за сваки критеријум сабира и сачињава ранг листа подносиоца пријава. 
Члан 9.
Неблаговремене, недозвољене, неразумљиве или непотпуне пријаве и пријаве уз које нису приложени сви потребни документи, Комисија одбацује закључком, против кога се може изјавити жалба министру надлежном за послове правосуђа (у даљем тексту: министар).
Жалба не одлаже извршење закључка.
Члан 10.
Комисија доноси предлог решења о додели средстава на јавном конкурсу у року од 30 дана од истека рока за подношење пријава.
Предлог решења садржи:
– назив подносиоца и број поена које је добио,
– податке о одговорном лицу подносиоца,
– назив пројекта,
– износ средстава чије се додељивање предлаже,
– рок у коме реализација пројекта мора да се оконча,
– рок за подношење извештаја о реализацији пројекта са финансијским извештајем и доказима о наменском утрошку додељених средстава.
Предлог решења Министарство доставља Влади.
Члан 11.
Решење о додели средстава које доноси Влада објављује се у „Службеном гласнику Републике Србије”, на интернет страни Министарства и најмање у једном дневном листу који излази на целој територији Републике Србије. 
Подносиоци пријава могу да у року од осам дана од објављивања решења у „Службеном гласнику Републике Србије” прегледају сву документацију јавног конкурса.
Против решења Владе о додели средстава може се покренути управни спор.
Рок за подношење тужбе у управном спору тече од објављивања решења Владе о додели средстава у „Службеном гласнику Републике Србије”.
Члан 12.
После доношења решења Владе о додели средстава, лице које Влада одреди закључује писмени уговор којим се уређују права и обавезe са подносиоцем коме су додељена средства. 
Члан 13.
Комисија има пет чланова, од којих је један председник Комисије, које именује министар.
Три члана Комисије именују се из реда истакнутих стручњака у здравству, просвети и социјалном раду, један члан из реда јавних тужилаца или заменика јавних тужилаца и један члан из реда лица која раде у Министарству.
Комисија одлучује већином гласова свих чланова Комисије.
Члан 14.
Председник Комисије представља Комисију и руководи њеним радом, председава седницама Комисије, саставља предлог годишњег извештаја о раду Комисије и обавља и друге послове.
Ако је председник Комисије одсутан или спречен, замењује га члан Комисије кога он одреди.
Члан 15.
Стручне и администативне послове за Комисију обавља секретар Комисије.
Секретара Комисије из реда државних службеника у Министарству одређује министар.
Члан 16.
Комисија доноси годишњи извештај о раду и подноси га министру. 
Годишњи извештај о раду Комисије подноси се до 1. марта текуће године за претходну годину.
Годишњи извештај о раду садржи податке о расписаним конкурсима, пројектима којима су додељена средства, реализацији пројеката и износу додељених средстава.
Годишњи извештај о раду Комисије објављује се на интернет страни Министарства.
Комисија може подносити и друге извештаје о раду када оцени да је то потребно или на захтев министра.
Члан 17.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-6/2016-05
У Београду, 9. фебруара 2016. године 
Министар, 
Никола Селаковић, с.р.