У складу са чланом 10. Закона о националним саветима националних мањина („Службени гласник РС”, број 72/09) и чланом 23. Статута Савета,
Национални савет ромске националне мањине Србије, на седници одржаној 25. септембра 2013. године, донео је
 
ОДЛУКУ
о стандардизацији ромског језика

	"Службени гласник РС", број 27 од 7. марта 2014.
 
I
Усваја се предлог о стандардизацији ромског језика, Љуана Коко, председника Радне групе Националног савета ромске националне мањине Србије.
II
Ову одлуку објавити у „Службеном гласнику Републике Србије”.
III
Ова одлука ступа на снагу даном доношења.
 
Образложење
Национални савет ромске националне мањине Србије као носилац права на самоуправу у области образовања и службене употребе језика, у складу са чл. 2. и 10. Закона о националним саветима националних мањина („Службени гласник РС”, број 72/09) донео је одлуку о стандардизацији ромског језика.
Национални савет ромске националне мањине Србије у претходном периоду организовао је више стручних састанака о ромском језику, као и о потреби увођења стандарда у ромском језику, ради коришћења других колективних права која су Уставом и законима загарантована припадницима националних мањина у Републици Србији.
Током јавне расправе и на Конференцији о стандардизацији ромског језика, која је одржана 24. септембра 2013. године у Палати Србија у организацији Националног савета ромске националне мањине Србије у сарадњи са Канцеларијом за људска и мањинска права, Владе Републике Србије и Организације за европску сарадњу и безбедност (ОСЦЕ), Мисија у Србији, није било битних стручних примедби, измена и допуна на основни концепт и презентацију Љуана Коке: „Нормализација, кодификација и стандардизација ромског језика”. Овакав предлог је био прихватљив и за стручњака за ромски језик: др Љатифа Демир, професора на загребачком Свеучилишту за индијологију, Ибрахима Османи, професора, мр Орхана Гаљуш, полиглоте и новинара, Бајрама Халити, правника и аутора ромског речника, Исмета Јашаревић, професора и др Трајка Петровског, редовног професора на Универзитету у Скопљу, који су били учесници на Конференцији о стандардизацији ромског језика.
Стандардизација језика је стручан и „живи” процес и Национални савет ромске националне мањине Србије ће формирати посебан стручни тим, који ће радити на реализацији и примени стандардизације ромског језика.
 
У Београду, 25. септембра 2013. године
Председник,
проф. Витомир Михајловић, 
	с.р.