ЗАКОН
о извршењу ванзаводских санкција и мера
"Службени гласник РС", број 
	55 од 23. маја 2014.
 
Глава прваОСНОВНЕ ОДРЕДБЕ
Садржина закона
Члан 1.
Овим законом уређује се поступак извршења ванзаводских санкција и мера изречених у кривичном, прекршајном или другом судском поступку, које се извршавају у заједници (у даљем тексту: извршење), прописује се сврха, садржај, начин извршења, положај лица у поступку, као и надзор над извршењем. 
	
На извршење из става 1. овог члана сходно се примењују одредбе Закона о извршењу кривичних санкција, ако овим законом није другачије прописано.
Сврха и садржај извршења
Члан 2.
Извршења ванзаводских санкција и мера спроводе се ради заштите друштва од криминалитета извршењем ванзаводских санкција и мера у заједници са циљем ресоцијализације и реинтеграције осуђених лица.
Послови извршења спроводе се приликом одлучивања о кривичном гоњењу, одређивању и извршењу мера обезбеђења присуства окривљеног, извршењу санкције изречене учиниоцу кажњивог дела, извршењу условног отпуста и пружању подршке и помоћи после извршене казне затвора. 
	
Послови извршења обављају се на основу одлуке јавног тужиоца, суда или на захтев завода за извршење кривичних санкција.
Повереничка служба
Члан 3.
Послове извршења спроводи организациона јединица надлежна за алтернативне санкције (у даљем тексту: Повереничка служба), у оквиру Управе за извршење кривичних санкција (у даљем тексту: Управа). 
	
У оквиру Повереничке службе образују се повереничке канцеларије за подручје територијалне надлежности једног или више виших судова. 
	
Месна надлежност повереничке канцеларије из става 2. овог члана одређује се према месту пребивалишта, односно боравишта лица укљученог у извршење. 
	
У вршењу послова из своје надлежности повереничка канцеларија сарађује и размењује податке са државним органима, научним установама, органима локалне заједнице, удружењима и другим институцијама које су од значаја за обављање њихових послова.
Повереничка канцеларија може ради обављања послова из своје надлежности ангажовати стручњаке, као и друга лица, у складу са законом. 
	
Глава другаПОЛОЖАЈ ЛИЦА УКЉУЧЕНОГ У ИЗВРШЕЊЕ И ОВЛАШЋЕЊА ПОВЕРЕНИКА
Положај лица укљученог у извршење
Члан 4.
У поступку извршења јемчи се поштовање достојанства лица према којем се спроводе санкције и мере. 
	
Лице према којем се спроводи извршење не сме бити стављено у неравноправан положај због расе, боје коже, пола, језика, вере, политичких и других уверења, националног или социјалног порекла, имовног стања, образовања, друштвеног положаја, сексуалне оријентације или другог личног својства.
Послови извршења
Члан 5.
Послови извршења су:
1) праћење извршења обавеза према одлуци јавног тужиоца, када се у односу на осумњиченог одлаже кривично гоњење, као и спровођење обавеза по пресуди донетој на основу закљученог споразума о признању кривичног дела;
2) праћење извршења мере забране напуштања стана (у даљем тексту: кућни притвор) и мере забране прилажења, састајања или комуницирања са одређеним лицем;
3) организација, спровођење и праћење извршења казне затвора у просторијама у којима осуђени станује (у даљем тексту: кућни затвор); 
	
4) организација, спровођење и праћење извршења казне рада у јавном интересу и заштитног надзора код условне осуде;
5) надзор над условно отпуштеним лицем и подршка да лице поштује ограничења која је изрекао суд;
6) саветовање и пружање подршке и помоћи лицу после извршене казне затвора да избегну поновно чињење кривичних дела; 
	
7) други послови који су од значаја за обављање послова извршења.
Овлашћења Повереника
Члан 6.
Послове извршења обавља државни службеник из повереничке канцеларије (у даљем тексту: Повереник).
Повереник је овлашћен да прикупља податке о лицима према којима се спроводи извршење, да успостави контакт са породицом, да изврши увид у службену документацију надлежних органа и правних лица и да од њих затражи да му се доставе потребни подаци.
Повереник има својство службеног лица и сва права и дужности која произилазе из тог својства.
Повереник има службену легитимацију чију садржину и изглед прописује министар надлежан за послове правосуђа. 
	
Права, обавезе и заштита лица према којем се спроводи извршење
Члан 7.
Лице према којем се спроводи извршење оствариваће своју здравствену заштиту према општим прописима о здравственој заштити. 
	
Лице према којем се спроводи извршење може променити место пребивалишта или боравишта само уз сагласност органа чијом је одлуком одређено спровођење извршења. Молба за сагласност за промену пребивалишта или боравишта подноси се преко повереничке канцеларије.
Лице према којем се спроводи извршење има право приговора директору Управе на рад Повереника, ако сматра да су поступањем Повереника повређена његова права. 
	
Повереник је дужан да писмено одговори на наводе из приговора у року од три дана од дана пријема приговора.
Директор Управе одлуку о приговору донеће у року од осам дана од дана пријема приговора.
Против појединачних аката директора Управе којима се решава о правима и обавезама лица према којем се спроводи извршење дозвољена је судска заштита, коју у складу са овим законом обезбеђује судија за извршење кривичних санкција (у даљем тексту: судија за извршење).
Заштита података о личности лица према којем се спроводи извршење
Члан 8.
Подаци о лицу према којем се спроводи извршење представљају нарочито осетљиве податке о личности и њихова заштита се врши у складу са законом који уређује заштиту података о личности. 
	
Сви подаци о лицу укљученом у извршење евидентирају се и чувају у досијеу поступања.
Лице укључено у извршење има право увида у свој досије поступања, осим у запажања и стручна мишљења Повереника и других стручних лица, као и података који се односе на трећа лица.
Евиденције
Члан 9.
Евиденције послова извршења води Повереничка служба.
Евиденције се могу водити ручно и електронски.
У оквиру евиденција воде се матичне књиге и досијеи поступања за лица према којима се спроводи извршење.
Евиденције из става 1. овог члана садрже податке о личности и изреченој санкцији, мери или обавези, као и податке од значаја за њихово извршење.
У матичне књиге уписују се следећи подаци о личности: име и презиме, име једног родитеља, јединствени матични број грађана и адреса пребивалишта, односно боравишта.
У досије поступања уписују се следећи подаци о личности: школска спрема, занимање, посебне потребе, брачно стање и подаци о личности чланова породице лица према коме се спроводи извршење (име и презиме чланова породице, сродство, адреса пребивалишта, односно боравишта и број телефона).
Упутство о начину вођења евиденција из става 1. овог члана доноси министар надлежан за послове правосуђa.
Појединачни програм поступања
Члан 10.
Повереник за послове извршења израђује појединачни програм поступања за свако лице према којем се спроводи извршење.
Појединачни програм поступања израђује се на основу процене личности, личних прилика, здравственог стања, стручних квалификација, процене ризика и потреба лица према којем се спроводи извршење. Програм се израђује у сарадњи са осуђеним лицем.
Појединачни програм поступања садржи методе, поступке и рокове за његово спровођење, носиоце појединих активности и остале податке од значаја за испуњавање сврхе извршења.
Појединачни програм поступања обавезно садржи преузете обавезе или мере које је одредио надлежни орган.
Лице према којем се спроводи извршење упознаће се са садржином појединачног програма поступања, као и са последицама неизвршења обавеза, прихвати га својим потписом, после чега је обавезно извршавати утврђене поступке и мере.
Глава трећаНАДЗОР НАД ИЗВРШЕЊЕМ ОБАВЕЗА ПРЕМА ОДЛУЦИ ЈАВНОГ ТУЖИОЦА
Надзор над извршењем обавеза према одлуци јавног тужиоца о одлагању кривичног гоњења
Члан 11.
Када јавни тужилац донесе одлуку о одлагању кривичног гоњења, надзор над извршењем обавеза које су одређене осумњиченом обавља Повереник.
Достављање одлуке јавног тужилаштва
Члан 12.
Јавни тужилац доставља одлуку о одлагању кривичног гоњења са подацима о личности осумњиченог надлежној повереничкој канцеларији у року од три дана од дана доношења одлуке.
Поступање Повереника
Члан 13.
Повереник је дужан да одмах по пријему одлуке предузме потребне радње за њено извршење.
Када је то потребно, и према врсти обавезе, Повереник прибавља потребне податке од породице осумњиченог, полиције, установа здравствене и социјалне заштите, послодавца и других установа, организација и удружења.
Повереник има право непосредног проверавања извршења обавеза. 
Извршавање обавеза 
Члан 14.
Осумњичени према којем се спроводи извршење, дужан је да испуни обавезе у року и на начин одређеним одлуком јавног тужиоца. 
	
Ако је осумњичени оправдано спречен да испуни обавезе из става 1. овог члана, дужан је да о томе обавести Повереника без одлагања.
Надзор над спровођењем обавеза 
Члан 15.
Повереник надзире извршење обавеза и обавештава надлежног јавног тужиоца о спроведеном надзору. 
	
Ако осумњичени не испуњава обавезе које су му одређене, као и у случају из члана 14. става 2. овог закона, Повереник ће о томе обавестити јавног тужиоца и Повереничку службу, уз навођење разлога.
Извештавање
Члан 16.
Повереник, према потреби, доставиће извештај о околностима које битно утичу на извршење обавеза. 
	
Када осумњичени испуни обавезе Повереник о томе, без одлагања, обавештава надлежног јавног тужиоца и Повереничку службу.
Глава четвртаИЗВРШЕЊЕ ВАНЗАВОДСКИХ САНКЦИЈА И МЕРА КОЈЕ ЈЕ ОДРЕДИО СУД
Надзор над извршењем мере кућног притвора
Члан 17.
Када суд према окривљеном одреди примену мере кућног притвора контролу поштовања ограничења која су окривљеном одређена одлуком суда обавља Повереничка служба преко Повереника. 
	
Суд ће у својој одлуци назначити да ли се мера кућног притвора извршава са или без примене електронског надзора.
Суд одмах доставља одлуку о примени мере кућног притвора Повереничкој служби. 
	
Ако суд донесе одлуку да се мера кућног притвора извршава уз примену електронског надзора, опрема за електронски надзор активира се одмах после достављања одлуке из става 3. овог члана. 
	
Уређај за лоцирање окривљеног (одашиљач са пратећом опремом), који је нешкодљив по здравље, поставља стручно лице, које при томе даје потребно упутство окривљеном о начину рада уређаја. Повереничка служба управља и уређајем којим се даљински прати кретање окривљеног и његов положај у простору. 
	
Приликом контроле спровођења мере из става 1. овог члана Повереник сарађује са полицијом или другим надлежним државним органом.
Обавезе Повереника
Члан 18. 
О кршењу ограничења које је суд окривљеном одредио Повереник без одлагања обавештава суд, полицију и Повереничку службу. 
	
Повереник обавештава суд и о другим околностима од значаја за примену електронског надзора. 
	
Надзор над извршењем мере забране прилажења, састајања или комуницирања са одређеним лицем, односно друге мере одређене одлуком суда 
	
Члан 19.
Када суд донесе одлуку којом је окривљеном изречена забрана прилажења, састајања или комуницирања са одређеним лицем, односно друге мере одређене одлуком суда, са обавезом јављања окривљеног Поверенику, одлуку доставља Повереничкој служби.
Повереник је дужан да у року од три дана од дана пријема одлуке изради програм поступања са којим упознаје окривљеног. 
	
Повереник одмах обавештава суд, полицију и Повереничку службу о кршењу обавезе јављања. 
	
Извршење казне кућног затвора
Члан 20. 
Пре доношења одлуке о извршењу казне кућног затвора са применом електронског надзора, суд ће утврдити да ли постоје техничке и друге могућности за извршење ове казне. 
	
Ако није у могућности да утврди услове из става 1. овог члана, суд ће од Повереничке службе затражити извештај о постојању техничких и других могућности од значаја за извршење ове казне. 
	
После добијања извештаја суд ће у својој одлуци назначити да ли ће се казна кућног затвора извршавати са или без примене електронског надзора. 
	
Ако суд није назначио у пресуди да ли ће се казна извршавати са или без примене електронског надзора, суд је дужан да се без одлагања изјасни о начину извршења казне.
Праћење извршења казне кућног затвора
Члан 21.
Правноснажну и извршну одлуку о кућном затвору суд доставља Повереничкој служби. 
	
Повереник утврђује програм поступања и прати извршење казне из става 1. овог члана. 
	
Извршење казне кућног затвора са применом мере електронског надзора
Члан 22.
Када суд одреди да се извршење казне кућног затвора спроводи са применом мере електронског надзора, примену спроводи Повереничка служба, у сарадњи са полицијом. 
	
Постављање уређаја за лоцирање осуђеног (одашиљач са пратећом опремом) обавља се на начин предвиђен одредбама члана 17. ст. 4. до 6. овог закона. 
	
Права и обавезе осуђеног
Члан 23.
Осуђени коме је одређен кућни затвор не сме напуштати просторије у којима станује, осим у случајевима предвиђеним овим законом. 
	
Осуђени из става 1. овог члана има право на боравак ван просторија у којима станује у трајању од највише два часа дневно у периоду од 13 до 17 часова. 
	
Директор Управе, на образложени предлог Повереника, донеће одлуку о одузимању права из става 2. овог члана ако се утврди да је дошло до злоупотребе тог права. 
	
Против одлуке директора Управе из става 3. овог члана осуђени може изјавити жалбу у року од три дана од дана достављања судији за извршење.
Жалба из става 4. овог члана не задржава извршење одлуке.
Посебни разлози за напуштање просторије
Члан 24.
Одлуком директора Управе осуђени може напустити просторије у којима станује у следећим случајевима: 
	
1) због пружања нужне медицинске помоћи осуђеном или члану његовог породичног домаћинства, ако је за пружање медицинске помоћи неопходно напуштање просторија; 
	
2) ради одласка на посао, ако кривично дело за које је осуђен није у вези са радом; 
	
3) ради похађања наставе током редовног школовања; 
4) због одазивања на позив државног органа;
5) због одласка на полагање испита; 
6) због тешке, акутне или хроничне болести, ради одласка на редовне здравствене прегледе или стационарног лечења; 
	
7) због свог венчања или венчања крвног сродника до другог степена сродства;
8) због смрти блиског сродника; 
9) због обавезе старања према члановима уже породице предвиђене законом, у случају да ту обавезу не може да обавља друго лице; 
	
10) због сезонских пољопривредних радова, ако се осуђени бави пољопривредом као сталном делатношћу;
11) због других нарочито оправданих разлога за које осуђени може поднети образложену молбу.
Одлуку о дозволи напуштања просторија у којима осуђени станује, у случајевима из става 1. овог члана, доноси директор Управе, на молбу осуђеног. 
	
Осуђени подноси молбу преко Повереника који је са мишљењем о основаности доставља Повереничкој служби. 
	
Са одлуком о дозволи напуштања просторија у којима осуђени станује упознаје се суд и месно надлежна полицијска управа. 
	
Прекид извршења казне кућног затвора
Члан 25.
Ако је осуђеном дозвољен боравак ван просторија у којима станује из разлога прописаним у члану 24. став 1. тачкa 6) овог закона, а на стационарном или бањском лечењу се налази дуже од 15 дана прекида му се извршење казне, док траје лечење. 
	
Одлуку о прекиду казне доноси директор Управе.
Директор Управе опозива одлуку о прекиду извршења казне ако накнадно утврди да нису постојали или су престали разлози због којих је прекид одобрио или осуђени прекид користи противно одобреној сврси.
Против одлуке којом се опозива прекид извршења казне, осуђени може изјавити жалбу судији за извршење, у року од три дана од дана пријема одлуке. 
	
Жалба из става 4. овог члана не одлаже извршење одлуке.
Поступак у случају хитне медицинске интервенције
Члан 26.
У случају да осуђени није у могућности да унапред поднесе молбу, због потребе пружања хитне медицинске помоћи осуђеном или члану његовог породичног домаћинства, осуђени може напустити просторије у којима станује. 
	
О напуштању просторија из става 1. овог члана осуђени или члан његовог породичног домаћинства у најкраћем могућем року телефоном или на други начин обавештава Повереника и доставља му извештај здравствене установе о здравственом стању осуђеног, односно члана његовог породичног домаћинства. 
	
У случају из става 1. овог члана, Повереник одмах обавештава руководиоца Повереничке службе. 
	
По прибављеном извештају здравствене установе, ако је осуђени задржан на даљем лечењу, а на предлог руководиоца Повереничке службе, директор Управе у најкраћем року доноси одлуку о дозволи напуштања просторија у којима осуђени станује.
Опозив одлуке о дозволи напуштања просторије
Члан 27.
Директор Управе опозива одлуку о дозволи напуштања просторија у којима осуђени станује, ако: 
	
1) више не постоје околности из члана 24. став 1. овог закона; 
2) се накнадно утврди да су подаци наведени у молби осуђеног, на основу којих је донета одлука о дозволи напуштања просторија у којима осуђени станује, неистинити; 
	
3) осуђени злоупотребљава дозволу напуштања просторије.
Против одлуке којом се опозива дозвола за напуштање просторија у којима осуђени станује, осуђени може изјавити жалбу судији за извршење, у року од три дана од дана пријема одлуке. 
	
Жалба из става 2. овог члана не одлаже извршење одлуке.
Обавештавање о кршењу обавеза осуђеног
Члан 28.
Повереник преко Повереничке службе обавештава суд о кршењу обавеза осуђеног, односно о околностима које онемогућавају извршење казне.
Самовољно напуштање просторија
Члан 29.
У случају да осуђени самовољно напусти просторије у којима станује једном у трајању преко шест часова или два пута у трајању до шест часова Повереничка служба о томе, без одлагања, обавештава суд који је донео првостепену пресуду.
По пријему обавештења из става 1. овог члана судија појединац суда који је донео првостепену пресуду без одлагања, а најкасније у року од 24 часа, донеће решење да осуђени остатак казне затвора издржи у заводу за извршење казне затвора и наређује издавање потернице. 
	
Наредба за издавање потернице доставља се органима полиције ради извршења.
Време проведено у бекству не урачунава се у време извршења казне. 
Поступање Повереника
Члан 30.
У поступку извршења казне кућног затвора Повереник може без претходне најаве да проверава да ли се осуђени налази у просторијама у којима станује или другом месту које је предвиђено програмом поступања. 
	
Провере из става 1. овог члана обављају се посетом осуђеном у просторијaма у којима станује, односно месту где ради и разговорима са члановима његовог породичног домаћинства и послодавцем.
Провера путем телефонског разговора обавља се на тај начин што Повереник позива фиксни телефонски број власника просторија у којима осуђени станује и разговара са осуђеним, као и са члановима његовог породичног домаћинства.
Обавештавање 
Члан 31.
По извршеној казни кућног затвора Повереник обавештава суд и полицију преко Повереничке службе.
Извршење казне кућног затвора без мера електронског надзора
Члан 32.
На начин извршења казне кућног затвора без примене мера електронског надзора, сходно се примењују одредбе овог закона којима се уређује извршење казне кућног затвора са применом мере електронског надзора.
Превремено отпуштање
Члан 33.
Директор Управе може превремено отпустити осуђеног са издржавања казне највише три месецa до истека казне, ако је издржао девет десетина казне, због доброг владања осуђеног и постигнутих резултата у програму поступања, на предлог руководиоца Повереничке службе. 
	
Предлог из става 1. овог члана подноси се на основу мишљења Повереника.
Извршење условне осуде са заштитним надзором
Члан 34.
Суд који је одлучивао у првом степену дужан је да извршну одлуку, с подацима о личности осуђеног лица прибављеним током кривичног поступка, достави надлежној повереничкој канцеларији у року од три дана од дана када је одлука постала извршна.
Дужности и права Повереника и осуђеног лица
Члан 35.
Повереник је дужан да одмах, по пријему одлуке, предузме потребне радње за њено извршење и да по потреби успостави сарадњу са породицом осуђеног, полицијом, установама здравствене и социјалне заштите, послодавцем и другим установама, организацијама и удружењима.
Повереник је дужан да у року од 15 дана од дана пријема одлуке изради програм извршења заштитног надзора. 
	
Повереник упознаје осуђеног са програмом и са последицама неизвршења обавеза. 
	
Програм из става 2. овог члана Повереник доставља надлежном суду и одговарајућем органу, установи, организацији, односно послодавцу из става 1. овог члана. 
	
На програм из става 2. овог члана осуђено лице има право на приговор надлежном суду у року од три дана од дана упознавања са програмом. 
	
Праћење извршења и обавештавање
Члан 36.
Повереник ће одмах обавестити суд и Повереничку службу о почетку и завршетку заштитног надзора у вези са извршењем условне осуде. 
	
У случају да извршење заштитног надзора не отпочне у року од 30 дана после пријема извршне одлуке или осуђени не прихвати извршење заштитног надзора, Повереник је дужан да одмах о томе обавести суд који је одредио заштитни надзор.
Ако осуђени током спровођења програма не испуњава обавезе које су му одређене, Повереник ће о томе обавестити суд и Повереничку службу, уз навођење разлога.
Повереник ће доставити суду и Повереничкој служби извештај о околностима које битно утичу на спровођење програма. 
	
Предлог за измену обавеза или укидање заштитног надзора 
Члан 37.
На основу оствареног успеха у извршењу заштитног надзора Повереник ће у извештају предложити суду да замени или укине поједине обавезе осуђеног. 
	
Ако на основу остварених позитивних резултата сматра да је у потпуности испуњена сврха заштитног надзора, Повереник ће у извештају предложити суду да се осуђеном укине заштитни надзор пре истека рока проверавања. 
	
Извршење казне рада у јавном интересу
Члан 38.
Суд који је одлучивао у првом степену дужан је да извршну одлуку, с подацима о личности осуђеног лица прибављеним током кривичног поступка, достави Повереничкој канцеларији у року од три дана од дана када је одлука постала извршна.
Закључење уговора о извршењу казне рада у јавном интересу
Члан 39.
Рад у јавном интересу не сме угрожавати здравље и безбедност осуђеног и обавља се код правног лица које се бави пословима од јавног интереса, а нарочито хуманитарним, здравственим, еколошким или комуналним делатностима. 
	
Управа закључује уговор о сарадњи са правним лицем из става 1. овог члана о обављању рада у јавном интересу којим се одређују међусобни односи Управе, послодавца и осуђених у вези са обављањем рада у јавном интересу.
Повереничка служба води евиденцију о закљученим уговорима из става 2. овог члана. 
	
Руководилац Повереничке службе или лице које он овласти, доноси одлуку о упућивању осуђеног на рад у јавном интересу код одређеног послодавца, коју доставља осуђеном и послодавцу. 
	
Избор послодавца, врсту посла и програм рада одређује Повереник. 
Управа осигурава осуђене за случај повреде на раду. 
Праћење извршења и обавештавање
Члан 40.
Повереник ће обавестити суд и Повереничку службу о почетку и завршетку извршења казне рада у јавном интересу. 
	
Повереник ће суду и Повереничкој служби доставити извештај о околностима које битно утичу на реализацију програма. 
	
Обавезе и права осуђеног
Члан 41.
Осуђени је дужан да обави рад у предвиђеном року и на начин одређен програмом.
Ако је осуђени оправдано спречен да испуни програмом предвиђене обавезе, дужан је да о томе обавести Повереника и послодавца најкасније у року од 24 часа од настанка разлога спречености.
Осуђени има право да контактира Повереника на договорен начин.
Предлог за умањење трајања казне рада у јавном интересу 
Члан 42.
Ако Повереник утврди да осуђени испуњава све своје обавезе везане за рад у јавном интересу, благовремено ће писмено предложити суду да трајање казне рада у јавном интересу умањи за једну четвртину, у складу са одредбама Кривичног законика. 
	
Поступање Повереника у случају занемаривања радне обавезе
Члан 43.
Ако Повереник на основу обавештења представника послодавца установи да осуђени током спровођења програма грубо занемарује своје радне обавезе, обавиће разговор са осуђеним, дати му потребне савете и упозорити га на последице таквог његовог поступања.
Ако осуђени и после упозорења настави да грубо занемарује своје радне обавезе, Повереник ће о томе известити суд и Повереничку службу, уз навођење чињеница, околности и разлога. 
	
Глава пета НАДЗОР НАД ИЗВРШЕЊЕМ МЕРА ОДРЕЂЕНИХ УЗ УСЛОВНИ ОТПУСТ
Извршење условног отпуста 
Члан 44.
Надзор над условно отпуштеним лицем обавља Повереничка служба ако је у одлуци о условном отпусту суд одредио да је осуђени дужан да испуни једну од следећих обавеза: 
	
1) јављање органу надлежном за извршење заштитног надзора;
2) оспособљавање учиниоца за одређено занимање;
3) прихватање запослења које одговара способностима учиниоца;
4) уздржавање од посећивања одређених места, локала или приредби, ако то може бити прилика или подстицај за поновно вршење кривичних дела; 
	
5) благовремено обавештавање о промени места боравка, адресе или радног места;
6) уздржавање од употребе дрога или алкохолних пића;
7) посећивање одређених професионалних и других саветовалишта или установа, и поступање по њиховим упутствима; 
	
8) испуњење других обавеза које су предвиђене кривичноправним одредбама.
Суд који је донео одлуку о условном отпусту којом одређује испуњење једне или више обавеза из става 1. овог члана, дужан је да извршну одлуку без одлагања достави Повереничкој служби. 
	
Надзор над спровођењем обавеза
Члан 45.
Надзор над условно отпуштеним лицем спроводи Повереник, који утврђује и прати програм извршења условног отпуста.
Примена електронског надзора
Члан 46.
У случају да је суд донео одлуку о условном отпусту којом је одредио да је осуђени дужан да испуни обавезе предвиђене кривичноправним одредбама уз примену електронског надзора, електронски надзор не може трајати дуже од једне године, нити дуже од трајања условног отпуста. 
	
На примену електронског надзора из става 1. овог члана, сходно се примењују одредбе овог закона којима се уређује извршење казне затвора без напуштања просторија у којима осуђени станује са електронским надзором. 
	
Дужности и права Повереника и осуђеног лица
Члан 47.
Осуђени је дужан да се одмах по пуштању на условни отпуст јави надлежној Повереничкој канцеларији. 
	
Повереник је дужан да одмах по пријему одлуке успостави контакт са службом третмана у заводу, предузме потребне радње за њено извршење и да по потреби успостави сарадњу са породицом осуђеног, полицијом, установама здравствене и социјалне заштите, послодавцем и другим установама, организацијама и удружењима.
Повереник је дужан да у року од осам дана од дана пријема одлуке донесе програм, узимајући у обзир утврђени програм припреме за отпуст завода у коме је осуђени издржавао казну затвора.
Повереник упознаје осуђеног са програмом из става 3. овог члана, као и са последицама неизвршења обавеза. 
	
Програм из става 3. овог члана Повереник доставља суду који је донео одлуку о условном отпусту и одговарајућем органу, установи, организацији. 
	
Јављање надлежном органу
Члан 48.
У циљу успешног спровођења програма извршења обавеза осуђени мора да се јавља Поверенику у време, на начин и на месту које Повереник одреди.
Оспособљавање осуђеног за занимање
Члан 49.
Осуђени је дужан да испуњава обавезе редовног или ванредног школовања или друге утврђене облике стручног оспособљавања или стицања вештина. 
	
Прихватање одговарајућег запослења
Члан 50.
Осуђени у сарадњи са Повереником и Националном службом за запошљавање активно учествује у проналажењу одговарајућег запослења према понуђеним пословима на тржишту рада.
Уздржавање од посећивања одређених места
Члан 51.
Осуђени је дужан да се придржава забране посећивања одређених места која могу бити прилика или подстицај за поновно вршење кривичних дела. 
	
Обавештавање о промени места боравка и радног места
Члан 52.
Осуђени је дужан да у року од три дана обавести Повереника о промени места боравка, адреси или промени радног места, ако то не учини сматраће се да није испунио обавезу из одлуке о условном отпусту.
Уздржавање од употребе дрога и алкохола
Члан 53.
Осуђени је дужан да се уздржава од употребе дроге, алкохола и других психоактивних супстанци. 
	
Ако Повереник основано сумња да се осуђени не придржава обавезе из става 1. овог члана, а на основу непосредног увида или информација добијених од породице или других лица блиских осуђеном, овлашћен је да обави одговарајуће тестирање на присуство психоактивних супстанци. 
	
Ако Повереник на основу резултата теста утврди да се осуђени не придржава обавезе из става 1. овог члана, или ако осуђени одбије тестирање сматраће се да није испунио обавезу из одлуке о условном отпусту.
Посећивање саветовалишта
Члан 54.
Осуђени је дужан да се укључи у третман у одговарајућем саветовалишту или установи, у складу са програмом извршења обавеза. 
	
Дужност обавештавања суда
Члан 55.
Повереник је дужан да након истека условног отпуста обавести надлежни суд о испуњености обавеза. 
	
Ако кривицом осуђеног извршење обавеза не отпочне у року од 15 дана од дана израде програма или осуђени не испуњава обавезе које су му одређене, односно испуњава их делимично, Повереник је дужан да одмах о томе обавести надлежни суд.
У случају из става 2. овог члана надлежни суд ће у року од осам дана донети одлуку о опозиву условног отпуста или обавестити Повереника и осуђеног о наставку извршења условног отпуста.
Глава шестаПРУЖАЊЕ ПОМОЋИ ЛИЦУ ПОСЛЕ ИЗВРШЕНЕ КАЗНЕ ЗАТВОРА
Услови за израду програма помоћи
Члан 56. 
Ако служба за третман процени да постоји потреба за пружањем помоћи осуђеном након извршене казне затвора, или осуђени сам затражи помоћ, Повереник ће најкасније у року од месец дана пре отпуста започети израду програма помоћи. 
	
Приликом израде програма помоћи Повереник сарађује са службом за третман и осуђеним. 
	
Програм помоћи
Члан 57. 
Програм помоћи је скуп мера и поступака које лице после извршене казне затвора добровољно прихвата, а који се примењује у циљу укључивања у живот на слободи. Програм помоћи се састоји од: 
	
1) пружања помоћи приликом проналажења смештаја и исхране;
2) пружање помоћи у остваривању права на здравствену и социјалну заштиту;
3) давања савета у циљу усклађивања породичних односа;
4) пружања подршке и помоћи приликом проналажења запослења, односно довршавања школовања или стручног оспособљавања;
5) успостављања сарадње са надлежним центром за социјални рад у циљу давања новчане подршке за подмиривање најнужнијих потреба;
6) пружање подршке и помоћи у уздржавању од употребе опојних дрога и алкохола;
7) пружање других облика помоћи и подршке.
На израду програма помоћи сходно се примењују одредбе члана 10. овог закона. 
	
Програм се обуставља, ако лице према којем се програм помоћи спроводи не сарађује. 
	
Глава седмаПРИМЕНА ПОСЕБНИХ МЕРА ЗА СПРЕЧАВАЊЕ ВРШЕЊА КРИВИЧНИХ ДЕЛА ПРОТИВ ПОЛНЕ СЛОБОДЕ ПРЕМА МАЛОЛЕТНИМ ЛИЦИМА
Обавезно јављање повереничкој канцеларији
Члан 58. 
Учинилац кривичног дела из члана 3. Закона о посебним мерама за спречавање вршења кривичних дела против полне слободе према малолетним лицима („Службени гласник РС”, број 32/13, (у даљем тексту: учинилац)) дужан је да се лично јави надлежном Поверенику у року од три дана од дана извршења кривичне санкције која му је изречена.
Поступање Повереника
Члан 59.
Повереник је дужан да у року од три дана од дана јављања учиниоца отпочне припреме за извршење мера из члана 7. Закона о посебним мерама за спречавање вршења кривичних дела против полне слободе према малолетним лицима и да успостави сарадњу са полицијом, професионалним саветовалиштима и установама, битним за спровођење програма извршења посебних мера. 
	
Повереник је дужан да у року од осам дана од дана јављања учиниоца изради програм извршења посебних мера и да упозна учиниоца са програмом и са последицама неизвршења обавеза. 
	
Програм из става 2. овог члана Повереник доставља суду који је донео одлуку, као и полицији, саветовалишту и установи из става 1. овог члана.
Обавештавање суда
Члан 60.
На захтев надлежног суда, Повереник у року од три дана доставља извештај о спровођењу програма извршења посебних мера.
У случају неизвршења посебних мера од стране учиниоца, Повереник је дужан да о томе обавести суд.
Пропис о извршењу ванзаводских санкција и мера
Члан 61.
Организацију и рад Повереника, извршење ванзаводских санкција и мера изречених у кривичном, прекршајном поступку или другом судском поступку које се извршавају у заједници уређује министар надлежан за послове правосуђа. 
	
Глава осмаНАДЗОР НАД ИЗВРШЕЊЕМ ВАНЗАВОДСКИХ САНКЦИЈА И МЕРА
Стручни надзор 
Члан 62.
Стручни надзор над извршењем ванзаводских санкција и мера обављају овлашћена лица у саставу Повереничке службе.
Овлашћено лице из става 1. овог члана може наложити мере и одредити рокове за отклањање уочених недостатака.
О обављеном надзору саставља се записник који може садржати и предлог мера за побољшање рада. 
	
Записник о извршеном надзору доставља се руководиоцу Повереничке службе и директору Управе.
Пропис о вршењу надзора
Члан 63.
Пропис о начину вршења надзорa над извршењем ванзаводских санкција и мера доноси министар надлежан за правосуђе. 
	
Глава деветаЗАВРШНЕ ОДРЕДБЕ
Рок за доношење прописа за спровођење закона
Члан 64.
Прописи из чл. 61. и 63. овог закона, донеће се у року од шест месеци од дана ступања на снагу овог закона.
До доношења прописа из става 1. овог закона примењују се прописи донети према одредбама Закона о извршењу кривичних санкција („Службени гласник РС”, бр. 85/05, 72/09 и 31/11), ако нису у супротности са овим законом.
Ступање закона на снагу
Члан 65.
Овај закон ступа на снагу осмог дана од дана објављивања у „Службеном гласнику Републике Србије”, а примењује се по истеку три месеца од дана ступања на снагу.