На основу члана 9. став 2. Закона о роковима измирења новчаних обавеза у комерцијалним трансакцијама („Службени гласник РС”, бр. 119/12 и 68/15) и члана 17. став 4. и члана 24. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Mинистар финансија доноси
 
ПРАВИЛНИК
о начину и поступку вршења надзора над спровођењем Закона о роковима измирења новчаних обавеза у комерцијалним трансакцијама између привредних субјеката
"Службени гласник РС", број 54 од 10. јуна 
				2016.
 
Члан 1.
Овим правилником прописују се начин и поступак вршења надзора над спровођењем Закона о роковима измирења новчаних обавеза у комерцијалним трансакцијама („Службени гласник РС”, бр. 119/12 и 68/15 – у даљем тексту: Закон) у случајевима када се те трансакције обављају између привредних субјеката. 
Члан 2.
Надзор над спровођењем Закона између привредних субјеката, сагласно члану 9. став 1. Закона, врши Министарство финансија – Пореска управа (у даљем тексту: Пореска управа), преко овлашћених лица, у складу са законом и овим правилником. 
Члан 3.
У вршењу надзора над спровођењем Закона између привредних субјеката Пореска управа подноси надлежном прекршајном суду захтев за покретање прекршајног поступка за прекршаје прописане у члану 12. Закона. 
Пореска управа подноси надлежном прекршајном суду захтев за покретање прекршајног поступка по пријему правноснажног решења о извршењу из члана 10. став 4. Закона, које се односи на обавезе из комерцијалних трансакција између привредних субјеката. 
Члан 4.
Органи државне управе сарађују у свим заједничким питањима и достављају податке и обавештења који су неопходни за рад и вршење надзора уређеног овим правилником, сагласно закону који уређује поступање државне управе. 
Члан 5.
У поступку вршења надзора на сва питања која овим правилником нису уређена сходно се примењују одредбе закона којима се уређују порески поступак и пореска администрација, као и прекршајни поступак.
Члан 6.
Даном ступања на снагу овог правилника престаје да важи Правилник о начину и поступку вршења надзора над спровођењем Закона о роковима измирења новчаних обавеза у комерцијалним трансакцијама између привредних субјеката („Службени гласник РС”, број 21/13).
Члан 7.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-271/2016-26-1
У Београду, 9. јуна 2016. године 
Министар,
др Душан Вујовић, с.р.