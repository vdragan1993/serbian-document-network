На основу члана 9. ст. 1. и 5. Закона о стратешкој процени утицаја на животну средину („Службени гласник РС”, бр. 135/04 и 88/10) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Министар рударства и енергетике, доноси
 
ОДЛУКУ 
о изради Стратешке процене утицаја Програма остваривања Стратегије развоја енергетике Републике Србије до 2025. са пројекцијама до 2030. године за период од 2017. до 2023. године на животну средину
"Службени гласник РС", број 56 од 15. јуна 
				2016.
   
1. Приступа се изради Стратешке процене утицаја Програма остваривања Стратегије развоја енергетике Републике Србије до 2025. са пројекцијама до 2030. године за период од 2017. до 2023. године на животну средину (у даљем тексту: Стратешка процена).
2. Стратешка процена се ради за територију Републике Србије и ради се истовремено са израдом Програма остваривања Стратегије развоја енергетике Републике Србије до 2025. са пројекцијама до 2030. године, за период од 2017. до 2023. године (у даљем тексту: Програм остваривања Стратегије развоја енергетике).
3. Разлози за израду Стратешке процене садржани су у одредбама Закона о стратешкој процени утицаја на животну средину, а дефинисани су на основу територијалног обухвата и могућих утицаја Стратешке процене и потребе да се у креирању Програма остваривања Стратегије развоја енергетике сагледају конкретна питања заштите животне средине и обезбеди њихово решавање на одговарајући начин, као и чињеница да Програм остваривања Стратегије развоја енергетике представља оквир и основ: 
1) за изградњу и реконструкцију енергетских објеката чији су почетак и време трајања грађења, у периоду за који се доноси Програм остваривања Стратегије развоја енергетике, оцењени као приоритет;
2) налажење извора финансирања за изградњу изабраних енергетских објеката;
3) за сагледавање могућег обима коришћења обновљивих извора енергије у укупној производњи енергије;
4) даљег усавршавања прописа у циљу поједностављивања поступака издавања потребних дозвола и лиценци, с циљем да ови прописи буду јасни, доступни и транспарентни;
5) коришћења и примене савремених технологија у производњи енергије и енергената;
6) утврђивања и предузимања мера за унапређење енергетске ефикасности;
7) мера за заштиту животне средине.
4. Стратешка процена ће се бавити питањима: заштите ваздуха, воде, земљишта, климе, биљног и животињског света, станишта и биодиверзитета, заштићених природних добра, као и другим питањима за која се током израде утврди да могу да имају значајан утицај на животну средину током реализације Програма остваривања Стратегије развоја енергетике;
5. Извештај о Стратешкој процени (у даљем тексту: Извештај) садржи обавезне елементе утврђене Законом о стратешкој процени утицаја на животну средину, и то:
1) полазне основе Стратешке процене;
2) опште и посебне циљеве Стратешке процене и избор индикатора;
3) процену могућих утицаја са описом мера предвиђених за смањење негативних утицаја на животну средину;
4) смернице за израду стратешких процена на нижим хијерархијским нивоима и процене утицаја пројеката на животну средину;
5) програм праћења стања животне средине у току спровођења плана и програма (мониторинг);
6) приказ коришћене методологије и тешкоће у изради Стратешке процене;
7) приказ начина одлучивања, опис разлога одлучујућих за избор датог плана и програма са аспекта разматраних варијантних решења и приказ начина на који су питања животне средине укључена у план или програм;
8) закључке до којих се дошло током израде Извештаја, представљене на начин разумљив јавности;
9) друге податке од значаја за Стратешку процену.
6. Носилац израде Извештаја биће изабран у складу са чланом 10. Закона о стратешкој процени утицаја на животну средину. 
7. Рок за израду Извештаја је 12 месеци од дана објављивања ове одлуке.
8. Средства за израду Стратешке процене и Извештаја обезбеђена су Законом о буџету Републике Србије за 2016. годину („Службени гласник РС”, број 103/15), на разделу 26 – Министарство рударства и енергетике, на Програму 0501 – Планирање и спровођење енергетске политике, Програмска активност 0003 – Стратешко планирање у енергетици. 
9. Министарство рударства и енергетике обезбеђује учешће заинтересованих органа и организација и јавности, које имају интерес у доношењу одлука које се односе на заштиту животне средине, као и у поступку израде и разматрања Извештаја у складу са Законом о стратешкој процени утицаја на животну средину.
10. Оглашавање и излагање на јавни увид Извештаја спроводи Министарство рударства и енергетике, у складу са Законом о стратешкој процени утицаја на животну средину.
11. Извештај о Стратешкој процени утицаја је саставни део Програма остваривања Стратегије развоја енергетике.
12. Ову одлуку објавити у „Службеном гласнику Републике Србије”.
Број 312-01-00493/2016-06
У Београду, 9. јуна 2016. године 
Министар, 
Александар Антић, с.р.