Редакцијски пречишћен текст

 

 

ЗАКОН

о транспорту опасног терета

"Службени гласник РС", бр. 88 од 23. новембра 2010, 104 од 23. децембра 2016 -
др. закон

 

НАПОМЕНА ИЗДАВАЧА: Закон је престао да важи даном 
почетка примене Закона о транспорту опасне робе ("Службени гласник РС", број 
104/2016), односно 1. јануара 2017. године, осим одредаба члана 37. које 
настављају да се примењују на транспорт опасног терета у ваздушном саобраћају, 
чл. 66–73, члана 84. став 1. тачка 17) и тач. 24)–32) и став 2, члана 87. став 
1. тачка 3) и тач. 11)–21) и став 2, као и члана 89. тачка 20) и тач. 34)–53) 
(види члан 80. Закона - 104/2016-34) (текст пре измена из броја 104/2016 можете 
погледати са десне стране у делу "Верзије пречишћеног текста").

 

Чл. 1-36.

Престали су да важе (види члан 80. Закона - 104/2016-34)

Члан 37.
Учесник у транспорту опасног терета дужан је да лице које прима у радни однос на послове у транспорту опасног терета стручно оспособи или да утврди да је лице које прима у радни однос на послове у транспорту опасног терета стручно оспособљено за обављање послова у транспорту опасног терета у складу с прописима из члана 2. став 2. овог закона и прописима донетим на основу овог закона.
Ако лице из става 1. овог члана није стручно оспособљено, стручно га оспособљава Саветник, односно инструктор за транспорт опасног терета у ваздушном саобраћају у складу с прописима из члана 2. став 2. овог закона и прописима донетим на основу овог закона. 

Запослени који је стручно оспособљен дужан је да обнови знање у периоду који не може бити дужи од две године.
Када је запослени из става 1. овог члана стручно оспособљен, односно када је обновио знање, Саветник, односно инструктор за транспорт опасног терета у ваздушном саобраћају издаје му потврду о стручној оспособљености.
Министар прописује образац и рок важења потврде из става 4. овог члана.

Чл. 38-65.


Престали су да важе (види члан 80. Закона - 104/2016-34)

IX. ТРАНСПОРТ ОПАСНОГ ТЕРЕТА У ВАЗДУШНОМ САОБРАЋАЈУ

Члан 66.
Опасан терет чији је транспорт прописима из члана 2. став 2. тачка 4) овог закона изричито забрањен, учесник у транспорту опасног терета у ваздушном саобраћају не може транспортовати без изузећа.
Опасан терет чији је транспорт прописима из члана 2. став 2. тачка 4) овог закона забрањен, може се транспортовати на основу решења о изузећу од забране које организација надлежна за цивилно ваздухопловство, уз сагласност министарства надлежног за послове одбране, издаје учеснику у транспорту опасног терета у ваздушном саобраћају.
Решење из става 2. овог члана издаје се у складу с додатним условима утврђеним прописима из члана 2. става 2. тачка 4) овог закона и коначно је у управном поступку.

Члан 67.
Учесник у транспорту опасног терета у ваздушном саобраћају дужан је да одређен опасан терет транспортује у складу с прописима из члана 2. става 2. тачка 4) овог закона и другим прописима.
Организација надлежна за цивилно ваздухопловство, уз сагласност министарства надлежног за послове одбране, издаје учеснику у транспорту опасног терета у ваздушном саобраћају посебно одобрење за транспорт одређеног опасног терета које нарочито садржи ограничења у погледу намене ваздухоплова, односно количине опасног терета и начина паковања опасног терета и коначно је у управном поступку.

Члан 68.
Авио-превозник који поседује уверење о оспособљености за обављање јавног авио-превоза које је издао надлежни орган друге државе може да транспортује опасан терет у ваздушном саобраћају на територију Републике Србије и са територије Републике Србије, на основу одобрења организације надлежне за цивилно ваздухопловство за које се плаћа накнада чију висину утврђује надлежни орган те организације, у складу са посебним законом.
Одобрење из става 1. овог члана је исправа која важи најдуже 12 месеци.
Решење о одбијању издавања одобрења из става 1. овог члана је коначно у управном поступку.

Члан 69.
Обавезе учесника у транспорту опасног терета у ваздушном саобраћају, осим обавеза из чл. 23. и 24. овог закона, јесу:
1) за пошиљаоца да:
(1) пре предаје опасног терета на превоз, попуни, потпише и преда авио-превознику транспортни документ који садржи потписану изјаву да је опасан терет потпуно и тачно описан одговарајућим називима и да је класификован, упакован, означен и спреман за транспорт,
(2) стручно оспособи запослена лица која транспортују опасан терет,
(3) омогући запосленима да се упознају с важећим прописима којима се уређују дужности у транспорту опасног терета;
2) за авио-превозника да:
(1) одбије превоз опасног терета за који нема транспортна документа, односно ако амбалажа опасног терета није проверена у складу са процедурама прихвата опасног терета на транспорт,
(2) користи контролну листу за прихватање опасног терета на транспорт,
(3) пре утовара и после истовара опасног терета контролише да ли на амбалажи у којој је опасан терет има оштећења и да ли опасан терет може да исцури,
(4) опасан терет не превози у путничкој или пилотској кабини, осим ако је друкчије утврђено прописима из члана 2. став 2. тачка 4) овог закона,
(5) раздваја опасне терете за које је прописима из члана 2. став 2. тачка 4) овог закона утврђено да су некомпатибилни,
(6) вођи ваздухоплова достави писмено обавештење о опасном терету који прихвата на транспорт у складу с прописима из члана 2. став 2. овог закона,
(7) у сопствени оперативни приручник унесе неопходна обавештења особљу ваздухоплова које обавља послове у транспорту опасног терета,
(8) упозори путнике на опасан терет који се налази у ваздухоплову, 

(9) достави неопходна обавештења за особље других учесника у транспорту опасног терета,
(10) у случају незгоде или удеса ваздухоплова којим се транспортује опасан терет пружи потребне податке службама за санацију последица, односно надлежним органима државе на чијој територији се догодила незгода или удес, 

(11) поднесе извештај о незгоди или удесу ваздухоплова који транспортује опасан терет, односно о транспорту који није пријављен или који је погрешно пријављен надлежним органима за послове цивилног ваздухопловства државе у којој се догађај десио и надлежним органима државе која је издала авио-превознику уверење о оспособљености за обављање јавног авио-превоза.

Члан 70.
Програм стручног оспособљавања за лица која обављају послове у транспорту опасног терета у ваздушном саобраћају дужни су да утврде и спроводе: 

1) пошиљалац, пакер и лица којa преузимају обавезе пошиљаоца;
2) авио-превозник;
3) привредно друштво, односно друго правно лице или предузетник овлашћен за пружање услуга опслуживања на земљи који у име авио-превозника обавља послове прихвата, руковања, утовара, истовара и отпреме терета и поште, као и залиха предмета који се користе на ваздухоплову, резервних делова, горива и мазива;
4) привредно друштво, односно друго правно лице или предузетник овлашћен за пружање услуга опслуживања на земљи који у име авио-превозника обавља послове прихвата и отпреме путника;
5) привредно друштво, односно друго правно лице или предузетник овлашћен за пружање услуга опслуживања на земљи који у име авио-превозника обавља послове регистрације путника за лет;
6) организатор транспорта;
7) привредно друштво, односно друго правно лице или предузетник који обавља безбедносни преглед путника и њиховог пртљага, терета и поште, као и залиха предмета који се користе на ваздухоплову, резервних делова, горива и мазива.
Програм стручног оспособљавања из става 1) овог члана мора бити усклађен с прописима из члана 2. става 2. тачка 4) овог закона.
Програм стручног оспособљавања за лица из става 1. овог члана одобрава организација надлежна за цивилно ваздухопловство.

Члан 71.
Учесник у транспорту опасног терета у ваздушном саобраћају дужан је да за обављање послова у транспорту опасног терета одреди запослене који су за те послове стручно оспособљени у складу с прописима из члана 2. став 2. овог закона и другим прописима.
Учесници у транспорту опасног терета из члана 69. овог закона дужни су да чувају податке о стручном оспособљавању запослених за послове у транспорту опасног терета у ваздушном саобраћају и да их доставе организацији надлежној за цивилно ваздухопловство на њен захтев.

Члан 72.
Инструктор за транспорт опасног терета у ваздушном саобраћају (у даљем тексту: Инструктор) стручно оспособљава запослене на пословима у транспорту опасног терета у ваздушном саобраћају.
Инструктор може бити лице:
1) које је стручно оспособљено за послове у транспорту опасног терета у ваздушном саобраћају у складу с програмом из члана 70. овог закона; 

2) које је посебно оспособљено за стручно оспособљавање лица за послове у транспорту опасног терета у ваздушном саобраћају. 

Овлашћење је исправа коју организација надлежна за цивилно ваздухопловство издаје Инструктору када провери да ли су испуњени услови из става 2. овог члана.
Организација надлежна за цивилно ваздухопловство одузима овлашћење Инструктору ако престане да испуњава неки услов из става 2. овог члана.
За издавање овлашћења из става 3. овог члана плаћа се накнада чију висину утврђује надлежни орган организације за цивилно ваздухопловство, у складу са посебним законом.
Решење којим се одбија издавање одобрења кандидату за Инструктора је коначно у управном поступку.
Инструктор који дуже од две године није стручно оспособио ниједно лице или запосленог на пословима у транспорту опасног терета у ваздушном саобраћају дужaн је да обнови знање. 


Члан 73.
Министар на предлог организације за цивилно ваздухопловство ближе прописује: 

1) услове за издавање посебног одобрења за транспорт одређеног опасног терета;
2) услове за издавање одобрења авио-превознику коме је уверење о оспособљености издао надлежни орган друге државе.
Министар на предлог организације за цивилно ваздухопловство прописује:
1) садржину програма стручног оспособљавања запослених на пословима у транспорту опасног терета у ваздушном саобраћају;
2) услове за стручну оспособљеност и посебну оспособљеност које треба да испуни кандидат за Инструктора и образац овлашћења за обављање послова Инструктора.

Чл. 74-83.

Престали су да важе (види члан 80. Закона - 104/2016-34)

Члан 84.
Новчаном казном од 600.000 до 3.000.000 динара казниће се за привредни преступ правно лице-учесник у транспорту опасног терета ако:
1)-16) престале су да важе (види члан 80. Закона - 
104/2016-34)
17) не спроведе стручно оспособљавање лица које прима у радни однос на послове у транспорту опасног терета или ако прими у радни однос лице за које није утврдио да је стручно оспособљено за обављање послова у транспорту опасног терета (члан 37. став 1);
18)-23) престале су да важе (види члан 80. Закона - 
104/2016-34)
24) обавља превоз опасног терета без решења о изузећу од забране (члан 66. став 2);
25) не обавља транспорт одређеног опасног терета у складу са чланом 67. став 1. овог закона;
26) обавља транспорт одређеног опасног терета без посебног одобрења из члана 67. става 2. овог закона; 

27) не поступи у складу са чланом 69. тачка 1) подтачка (1) овог закона;
28) запослена лица која транспортују опасан терет нису стручно оспособљена (члан 69. тачка 1) подтачка (2));
29) прихвати на транспорт опасан терет без транспортних докумената или ако амбалажа није проверена у складу с процедурама прихвата (члан 69. тачка 2) подтачка (1));
30) не раздваја опасне терете који су некомпатибилни у складу са чланом 69. тачка 2) подтачка (5) овог закона;
31) не поступи у складу са чланом 69. тачка 2) подтачка (10) овог закона;
32) за послове у транспорту опасног терета одреди запослене који нису стручно оспособљени за обављање послова у транспорту опасног терета (члан 71. став 1).
За привредни преступ из става 1. овог члана казниће се и одговорно лице у правном лицу новчаном казном од 40.000 до 200.000 динара.
Престаo je да важи ранији став 3. (види члан 80. 
Закона - 104/2016-34)

Чл. 85-86.

Престали су да важе (види члан 80. Закона - 104/2016-34)

Члан 87.
Новчаном казном од 300.000 до 1.000.000 динара казниће се за прекршај правно лице-учесник у транспорту опасног терета ако: 

1)-2) престале су да важе (види члан 80. Закона - 
104/2016-34)
3) запослени који је стручно оспособљен за обављање послова у транспорту опасног терета не обнови знање у року од две године (члан 37. став 3);
4)-10) престале су да важе (види члан 80. Закона - 
104/2016-34)
11) не омогући запосленима да се упознају с важећим прописима којима се уређују дужности у транспорту опасног терета (члан 69. тачка 1) подтачка (3));
12) не користи контролну листу за прихватање опасног терета на транспорт (члан 69. тачка 2) подтачка (2));
13) пре утовара и после истовара опасног терета не контролише амбалажу (члан 69. тачка 2) подтачка (3));
14) не поступи у складу са чланом 69. тачка 2) подтачка (4) овог закона;
15) не достави писмено обавештење вођи ваздухоплова о опасном терету који прихвата на транспорт у складу са чланом 69. тачка 2) подтачка (6);
16) у сопствени оперативни приручник не унесе неопходна обавештења особљу ваздухоплова које обавља послове у транспорту опасног терета (члан 69. тачка 2) подтачка (7));
17) не упозори путнике на опасан терет који се налази у ваздухоплову (члан 69. тачка 2) подтачка (8)); 

18) не достави неопходна обавештења за особље других учесника у транспорту опасног терета (члан 69. тачка 2) подтачка (9));
19) не поступи у складу са чланом 69. тачка 2) подтачка (11) овог закона;
20) не утврди програм стручног оспособљавања лица која обављају послове у транспорту опасног терета (члан 70. став 1);
21) не чува податке о стручном оспособљавању запослених за послове у транспорту опасног терета или ако те податке не достави на захтев организације надлежне за цивилно ваздухопловство (члан 71. став 2). 

За прекршај из става 1. овог члана казниће се новчаном казном од 10.000 до 100.000 динара и одговорно лице у правном лицу.

Члан 88.  
Престао је да важи (види 
члан 80. Закона - 104/2016-34)

Члан 89.
Новчаном казном од 100.000 до 500.000 динара или казном затвора до 30 дана казниће се за прекршај предузетник ако:
1)-19) престале су да важе (види члан 80. Закона - 104/2016-34)
20) не спроведе стручно оспособљавање лица које прима у радни однос на послове у транспорту опасног терета или ако прими у радни однос лице за које није утврдио да је стручно оспособљено за обављање послова у транспорту опасног терета (члан 37. став 1);
21)-33) престале су да важе (види члан 80. Закона - 104/2016-34)
34) обавља превоз опасног терета без решења о изузећу од забране (члан 66. став 2);
35) не обавља транспорт одређеног опасног терета у складу са чланом 67. став 1. овог закона;
36) обавља транспорт одређеног опасног терета без посебног одобрења из члана 67. става 2. овог закона; 

37) не поступи у складу са чланом 69. тачка 1) подтачка (1) овог закона;
38) запослена лица која транспортују опасан терет нису стручно оспособљена (члан 69. тачка 1) подтачка (2));
39) не омогући запосленима да се упознају с важећим прописима којима се уређују дужности у транспорту опасног терета (члан 69. тачка 1) подтачка (3));
40) прихвати на транспорт опасан терет без транспортних докумената или ако амбалажа није проверена у складу с процедурама прихвата (члан 69. тачка 2) подтачка (1));
41) не користи контролну листу за прихватање опасног терета на транспорт (члан 69. тачка 2) подтачка (2));
42) пре утовара и после истовара опасног терета не контролише амбалажу (члан 69. тачка 2) подтачка (3));
43) не поступи у складу са чланом 69. тачка 2) подтачка (4) овог закона;
44) не раздваја опасне терете који су некомпатибилни у складу са чланом 69. тачка 2) подтачка (5) овог закона;
45) не достави писмено обавештење вођи ваздухоплова о опасном терету који прихвата на транспорт у складу са чланом 69. тачка 2) подтачка (6);
46) у сопствени оперативни приручник не унесе неопходна обавештења особљу ваздухоплова које обавља послове у транспорту опасног терета (члан 69. тачка 2) подтачка (7));
47) не упозори путнике на опасан терет који се налази у ваздухоплову (члан 69. тачка 2) подтачка (8));
48) не достави неопходна обавештења за особље других учесника у транспорту опасног терета (члан 69. тачка 2) подтачка (9));
49) не поступи у складу са чланом 69. тачка 2) подтачка (10) овог закона;
50) не поступи у складу са чланом 69. тачка 2) подтачка (11) овог закона;
51) не утврди програм стручног оспособљавања лица која обављају послове у транспорту опасног терета (члан 70. став 1);
52) за послове у транспорту опасног терета одреди запослене који нису стручно оспособљени за обављање послова у транспорту опасног терета (члан 71. став 1);
53) не чува податке о стручном оспособљавању запослених за послове у транспорту опасног терета или ако те податке не достави на захтев организације надлежне за цивилно ваздухопловство (члан 71. став 2). 



Чл. 90-103.


Престали су да важе (види члан 80. Закона - 104/2016-34)