На основу члана 16. став 8. и члана 54. став 1. Закона о транспорту опасног терета („Службени гласник РС”, број 88/10),
Mинистар грађевинарства, саобраћаја и инфраструктуре доноси
 
ПРАВИЛНИК
о ближим условима за издавање и одузимање именовања за оцењивање усаглашености цистерне за транспорт опасног терета и о начину прегледа и обележавања посуда кола цистернe које се користе за транспорт опасног терета у железничком саобраћају

	"Службени гласник РС", број 101 од 19. септембра 2014.
 
Члан 1.
Овим правилником ближе се прописују услови за издавање и одузимање именовања за оцењивање усаглашености цистерне за транспорт опасног терета и начин прегледа и обележавања посуда кола цистернe које се користе за транспорт опасног терета у железничком саобраћају.
Члан 2.
Поједини изрази употребљени у овом правилнику имају следеће значење:
1) идентификациона плочица је плочица од нерђајућег материјала која садржи неопходне податке о посуди кола цистерне у складу са Додатком Ц Конвенције о међународним превозима железницом (COTIF) – Правилник за међународни железнички транспорт опасне робе (RID) („Службени лист СФРЈ – Међународни уговори”, број 8/84, 
	
„Службени лист СРЈ – Међународни уговори”, број 3/93, 
	
„Службени гласник РС”, број 102/07 и 
	
„Службени гласник РС – Међународни уговори”, бр. 1/10 и 
	
2/13 – у даљем тексту: RID);
2) посуда кола цистерне је цистерна која је трајно причвршћена и која се користи за транспорт опасног терета у железничком саобраћају, у складу са RID;
3) преглед посуде кола цистерне је контролисање посуде кола цистерне и може да буде прво контролисање, периодично контролисање, међуконтролисање и ванредно контролисање посуде кола цистерне, која се врше у складу са RID;
4) радионица je погон за производњу и/или одржавање кола цистернe која се користи за транспорт опасног терета у железничком саобраћају;
5) досије посуде кола цистерне обухвата сву техничку и другу документацију, као и извештаје који се односе на посуду кола цистерне, у складу са RID.
Члан 3.
Услови за издавање именовања за оцењивање усаглашености цистерне за транспорт опасног терета су да:
1) је привредно друштво, установа или друго правно лице, односно њихов део за оцењивање усаглашености, регистровано у Републици Србији и акредитовано у складу са стандардом SRPS ISO/IEC 17020 за обим послова који је неопходан за оцењивање усаглашености цистерне за транспорт опасног терета у железничком саобраћају (у даљем тексту: цистерна) и да испуњава услове прописане овим правилником и RID;
2) има најмање три запослена стручњака са стеченим високим образовањем у области машинства у обиму од најмање 240 ЕСПБ (европски систем преноса бодова) – мастер академске студије, односно основне студије у трајању од најмање четири године или специјалистичке студије на факултету, који поседују искуство од најмање пет година у обављању послова оцењивања усаглашености цистерни;
3) има најмање једног запосленог или по другом основу ангажованог лица са дипломом европског инжењера за заваривање или међународног инжењера за заваривање;
4) има најмање једног запосленог или по другом основу ангажовано лице са завршеним курсом за визуелно испитивање;
5) поседује техничку опрему неопходну за преглед цистерне, вођење евиденције о прегледаним цистернама и извештајима, као и опрему за електронски пренос и размену података.
Ако нису испуњени услови из става 1. овог члана телу за оцењивање усаглашености се одузима именовање за оцењивање усаглашености цистерне.
Члан 4.
Пре прегледа посуда кола цистерне мора бити опрана, односно инертизована.
Преглед посуде кола цистерне врши се тако што се:
1) прегледа унутрашњост и спољашњост посуде кола цистерне и утврђује усаглашеност са документацијом из члана 6. овог правилника;
2) врше неопходна испитивања у зависности од врсте контролисања и стања посуде кола цистерне, у складу са стандардом SRPS EN 12972;
3) прегледа опрема за руковање посуде кола цистерне, у складу са RID и стандардом SRPS EN 12972.
Преглед из става 2. овог члана врши се у радионици на посебном колосеку.
Члан 5.
Преглед унутрашњости посуде кола цистерне врши се у одговарајућој заштитној одећи, у складу са законом којим се уређује безбедност и здравље на раду, при чему се користи лампа за осветљење.
За приступ неприступачним местима на колима цистерне користе се погодне мердевине или приступне платформе.
При испитивању хидрауличним притиском, односно испитивању непропусности, користи се пумпа за воду чије карактеристике одговарају захтеваном испитном притиску, а контрола притиска се обавља атестираним мерачима притиска.
За мерење температуре околине и испитне воде користе се атестирани термометри.
У зависности од врсте других потребних испитивања, користе се атестирани мерни инструменти (мерач дебљине зида посуде и др.).
Члан 6.
Приликом прегледа посуде кола цистерне доставља се:
1) техничка документација произвођача кола цистерне;
2) документација о прегледима посуде кола цистерне у претходном периоду;
3) извештај о прегледу посуде кола цистерне, ако није у питању прво контролисање посуде кола цистерне;
4) техничка документација о поправкама на посуди кола цистерне, 
5) техничка документација о конструктивним преправкама на посуди кола цистерне, односно на колима цистерни.
Члан 7.
Обележавање посуде кола цистерне обухвата:
1) идентификациону плочицу посуде кола цистерне;
2) кôд посуде кола цистерне;
3) датум наредног прегледа посуде кола цистерне.
Члан 8.
Посуда кола цистерне трајно се обележава причвршћивањем идентификационе плочице у складу са RID и стандардом SRPS EN 12561-1.
Ако је идентификациона плочица оштећена, неодговарајућег изгледа, нечитљива, попуњена и слично, замењују се новом на коју се преносе потребни подаци са постојеће, изузев датума периодичних контролисања.
Подаци унети на нову идентификациону плочицу потврђују се, после последњег периодичног контролисања посуде кола цистерне, утискивањем жига који мора бити у складу са прописом којим се утврђује облик жига за означавање испитане посуде кола цистерне за транспорт опасног терета.
Стара идентификациона плочица чува се све време експлоатације кола цистерне.
Ако је идентификациона плочица изгубљена замењује се са одговарајућом плочицом.
У идентификациону плочицу из става 5. овог члана уносе се подаци о посуди кола цистерне из досијеа посуде кола цистерне, чија се веродостојност потврђује утискивањем жига из става 3. овог члана, после последњег периодичног контролисања посуде кола цистерне.
Члан 9.
На посуди кола цистерне мора бити исписан и кôд посуде кола цистерне и датум наредног прегледа те посуде у складу са RID.
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. октобра 2014. године.
 
Број 110-00-00008/2014-01
У Београду, 4. септембра 2014. године
Министар,
проф. др Зорана Михајловић, 
	с.р.