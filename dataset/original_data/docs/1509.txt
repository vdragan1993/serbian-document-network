На основу члана 135, а у вези са чланом 140. Закона о јавном бележништву („Службени гласник РС”, бр. 31/11, 85/12, 19/13, 55/14 – др. закон, 93/14 – др. закон, 121/14, 6/15 и 106/15), по прибављеном мишљењу Јавнобележничке коморе, 
Министар правде утврђује 
 
ЈАВНОБЕЛЕЖНИЧКУ ТАРИФУ 
јавног бележника као повереника суда у поступку за расправљањe заоставштине
"Службени гласник РС", број 12 од 12. фебруара 
				2016.
 
1. ОСНОВНЕ ОДРЕДБЕ
Члан 1.
Јавнобележничком тарифом јавног бележника као повереника суда у поступку за расправљање заоставштине утврђује се висина награде и накнаде трошкова јавног бележника у поступку расправљања заоставштине, начин утврђивања вредности основице за обрачун награде, и обрачун и наплата награде за рад и накнаде трошкова јавног бeлежника.
На све што овом тарифом није посебно утврђено примењује се Јавнобележничка тарифа.
Члан 2.
Награду и трошкове утврђује и обрачунава јавни бележник и наплаћује од странака, у складу са Законом о јавном бележништву (у даљем тексту: Закон).
Јавни бележник је дужан да у решењу којим одлучује у повереном поступку образложи одлуку о награди и трошковима, у складу са Законом.
Члан 3.
Под трошковима у поступку за расправљање заоставштине, у смислу ове тарифе, сматрају се и трошкови достављања позива и писмена странкама, пореским органима и суду.
Трошкови у поступку за расправљање заоставштине утврђују се у фиксном износу, у висини од 3 бода по свакој странци која учествује у поступку.
Члан 4.
За предузимање свих радњи у једном поступку за расправљање заоставштине јавном бележнику припада једна награда.
Основица за обрачун награде је вредност заоставштине.
Вредност заоставштине одређује се на основу процене тржишне вредности ствари и права која сачињавају заоставштину, умањене за оставиочеве дугове.
Јавни бележник на основу података надлежних органа, као што је процена вредности Пореске управе за конкретну или сличну ствар, процењене вредности осигуравајућих друштава, цена постигнутих у поступку јавне продаје и сл., утврђује тржишну вредност заоставштине.
Члан 5.
Јавном бележнику не припада награда када решењем обустави поступак за расправљање заоставштине зато што оставилац нема имовину.
Члан 6.
За поједине радње у поступку за расправљање заоставштине, јавном бележнику припада посебна награда само ако је то прописано овом тарифом (члан 9).
2. НАГРАДА
Члан 7.
Награда за предузимање радњи у поступку за расправљање заоставштине одређује се тако што се број бодова множи са вредношћу бода.
Вредност бода износи 150 динара без ПДВ-а.
Члан 8.
За позивање странака на рочиште за расправљање заоставштине, спровођење оставинске расправе, узимање наследничких изјава странака у поступку за расправљање заоставштине, доношење, израду и достављање решења о наслеђивању и за друге радње за које овом тарифом није одређена посебна награда (члан 9), јавном бележнику припада награда у нето износу према вредности заоставштине, и то:




Вредност заоставштине у динарима 


Награда у бодовима




од 


до 




0


150.000


20




150.001


600.000


40




600.001


1.500.000


60




1.500.001


2.500.000


90




2.500.001


5.000.000


120




5.000.001


7.000.000


180




7.000.001


10.000.000


300




Ако вредност заоставштине прелази 10.000.000 динара, награда од 300 бодова повећава се за 20 бодова за сваких започетих 1.000.000 динара вредности заоставштине, с тим што укупна награда не може бити већа од 400 бодова. 
Ако у поступку за расправљање заоставштине учествује више од три странке, награда се повећава за 10 бодова за четврту и сваку наредну странку, али највише до 50% награде из ст. 1. и 2. овог члана.
Ако решењем јавног бележника буде прекинут поступак за расправљање заоставштине, за до тада обављене радње јавном бележнику припада 50% награде из ст. од 1. до 3. овог члана и накнада свих до тада насталих трошкова поступка.
Ако се прекинути поступак за расправљање заоставштине настави, јавном бележнику припада награда до пуног износа награде из ст. од 1. до 3. овог члана и накнада насталих трошкова поступка.
За допунско решење о наслеђивању награда се плаћа према накнадно утврђеној вредности новонађеног дела заоставштине.
3. ОДРЕЂИВАЊЕ ПОСЕБНЕ НАГРАДЕ ЗА ПОЈЕДИНЕ РАДЊЕ
Члан 9.
Јавном бележнику коме није поверено вођење поступка за расправљање заоставштине, а који предузме радње пописа и процене заоставштине или донесе решење о привременим мерама за обезбеђење заоставштине, за те радње припада посебна награда од по 20 бодова. 
Када је јавном бележнику поверено вођење поступка за расправљање заоставштине и уз то он предузме и радње пописа и процене заоставштине или доношење решења о привременим мерама за обезбеђење заоставштине, укупна награда не може бити виша од 150% награде која јавном бележнику припада по члану 8. ове тарифе. 
4. ЗАВРШНА ОДРЕДБА
Члан 10.
Ова тарифа ступа на снагу осмог дана од дана објављивања у „Службеном гласнику Републике Србије”. 
 
Број 110-00-10/2016-05
У Београду, 12. фебруара 2016. године
Министар,
Никола Селаковић, с.р.