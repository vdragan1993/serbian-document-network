На основу члана 13. став 7, члана 15. став 6, члана 19. став 5, члана 20. став 5, члана 21. став 5, члана 25. став 6, члана 33. став 5, члана 37. став 4, члана 38. став 3, члана 48. став 8, члана 52. став 9, члана 53. став 6. Закона о правној заштити индустријског дизајна („Службени гласник РС”, број 104/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
	


Влада доноси 
	


 


 


УРЕДБУ


о садржини Регистра пријава и Регистра индустријског дизајна, садржини захтева који се подносе у поступку за признање и заштиту права на индустријски дизајн и подацима који се објављују у службеном гласилу надлежног органа


„Службени гласник РС“, брoj 43 од 25. јуна 2010.


 


 


I. ОСНОВНА ОДРЕДБА


 


Члан 1.


Овом уредбом ближе се прописује садржина Регистра пријава и Регистра индустријског дизајна, садржина захтева и прилога за међународно регистровање индустријског дизајна, садржина захтева за признање права на индустријски дизајн, садржина описа индустријског дизајна, техничке карактеристике приказа, садржина захтева за издавање уверења о праву првенства и садржина уверења о праву првенства, садржину захтева за раздвајање пријаве, садржина исправе о индустријском дизајну, подаци о индустријском дизајну који се објављују у службеном гласилу надлежног органа, садржина захтева за упис промене имена и адресе носиоца права односно пријавиоца, садржина захтева за упис преноса права, лиценце и залоге и продужење важења права на индустријски дизајн.


 


II. САДРЖИНА РЕГИСТАРА


 


1. Садржина Регистра пријава


 


Члан 2.


У Регистар пријава уписују се:


1) број пријаве (у даљем тексту: Д-број);


2) датум подношења пријаве;


3) подаци о пословном имену и седишту подносиоца пријаве, односно, име и адреса физичког лица;


4) подаци о пуномоћнику ако се пријава подноси преко пуномоћника;


5) подаци о аутору; 
	


6) стваран и кратак назив предмета заштите;


7) податак о затраженом праву првенства; 
	


8) стваран и кратак назив предмета заштите; 
	


9) податак о класи међународне класификације који је прописан локарнским аранжманом о установљењу међународне класификације индустријског дизајна (у даљем тексту: Међународна класификација индустријског дизајна);


10) податак да се на одређеном елементу индустријског дизајна наведеном у опису индустријског дизајна не успоставља искључиво право ако је таква изјава добијена од подносиоца пријаве приликом подношења пријаве или у току поступка за признање права на индустријски дизајн;


11) податак о начину окончања управног поступка;


12) регистарски број индустријског дизајна;


13) подаци о променама које се односе на пријаву: пренос права, лиценца, залога; статусне промене настале код подносиоца пријаве, корисника лиценце, односно залогопримца и други подаци значајни за правни статус пријаве; 
	


14) подаци о раздвајању пријаве.


Поред података наведених у ставу 1. овог члана, ако је поднет захтев за међународно регистровање индустријског дизајна, у Регистар пријава уписује се број и датум подношења тог захтева.


 


2. Садржина Регистра индустријског дизајна


 


Члан 3.


У Регистар индустријског дизајна уписују се:


1) регистарски број индустријског дизајна и датум уписа у Регистар индустријског дизајна;


2) пословно име и седиште носиоца права на индустријски дизајн, односно име и адреса физичког лица;


3) име аутора уколико аутор жели да буде наведен;


4) подаци о пуномоћнику ако се пријава подноси преко пуномоћника;


5) датум подношења пријаве и Д-број;


6) подаци о признатом праву првенства: датум изложбеног или сајамског права првенства; датум и број пријаве која је била основ за признање ранијег права првенства и назив земље у којој је та пријава поднесена;


7) број дизајна уколико се ради о вишеструкој пријави;


8) назив предмета заштите;


9) податак о класи Међународне класификације индустријског дизајна;


10) податак да се на одређеном елементу индустријског дизајна наведеном у опису индустријског дизајна не успоставља искључиво право ако је таква изјава добијена од подносиоца пријаве у току поступка за признање права на индустријски дизајн;


11) датум до ког важи право на индустријски дизајн, као и подаци о продужењу важења права на индустријски дизајн;


12) подаци о променама које се односе на право на индустријски дизајн: пренос права, лиценца, залога; статусне промене настале код носиоца права на индустријски дизајн, корисника лиценце, односно залогопримца и други подаци значајни за правни статус права на индустријски дизајн;


13) подаци о раздвајању индустријског дизајна;


14) податак о престанку права на индустријски дизајн, као и основ престанка;


15) подаци о међународној регистрацији индустријског дизајна;


16) датум објаве индустријског дизајна.


 


III. ЗАХТЕВ ЗА МЕЂУНАРОДНО РЕГИСТРОВАЊЕ ИНДУСТРИЈСКОГ ДИЗАЈНА


 


1. Садржина захтева за међународно регистровање индустријског дизајна


 


Члан 4.


Захтев за међународно регистровање индустријског дизајна садржи: 
	


1) пословно име и седиште подносиоца захтева за међународно регистровање индустријског дизајна, односно име и адресу физичког лица; 
	


2) адресу за кореспонденцију, ако је има; 
	


3) податке о пуномоћнику, ако се захтев за међународно регистровање индустријског дизајна подноси преко пуномоћника; 
	


4) број и датум пријаве и регистарски број индустријског дизајна који служи као основ за међународно регистровање;


5) податак о затраженом праву првенства (земља, датум и број прве пријаве према члану 4. Париске конвенције о заштити индустријске својине);


6) назив, место одржавања и датум првог излагања на изложби или сајму међународног карактера;


7) број предмета заштите ако је поднесена пријава за више предмета заштите (до 100);


8) стваран назив предмета заштите на енглеском језику;


9) кратак опис (до 100 речи) на енглеском језику (ако то захтева подносилац захтева);


10) податак за које се земље заштита тражи;


11) уколико је приказ достављен у боји, назначење да ли се тражи објављивање приказа у црно-белој техници;


12) податак да се тражи одлагање објављивања и период за који се тражи одлагање објављивања; 
	


13) податак о плаћеним таксама Светској организацији за интелектуалну својину (у даљем тексту: Светска организација);


14) износ плаћених републичких административних такси; 
	


15) попис свих прилога који се подносе; 
	


16) потпис и печат подносиоца захтева за међународно регистровање индустријског дизајна или његовог пуномоћника. 
	


 


2. Прилози који се подносе уз захтев за међународно регистровање индустријског дизајна


 


Члан 5.


Уз захтев за међународно регистровање индустријског дизајна подноси се и: 
	


1) потврда Светске организације о уплати таксе за међународно регистровање (quittance); 
	


2) приказ у два примерка; 
	


3) уредно пуномоћје, ако се захтев за међународно регистровање индустријског дизајна подноси преко пуномоћника (на енглеском језику); 
	


4) доказ о уплати републичке административне таксе за захтев. 
	


 


Члан 6.


По пријему захтева за међународно регистровање индустријског дизајна, надлежни орган испитује да ли захтев садржи податке из чл. 4. и 5. ове уредбе.


Ако захтев за међународно регистровање индустријског дизајна не садржи податке из чл. 4. и 5. ове уредбе, надлежни орган ће позвати подносиоца захтева да га у року од 30 дана од дана пријема позива уреди.


Ако подносилац захтева у року из става 2. овог члана не поступи по позиву, надлежни орган ће донети закључак о одбацивању захтева. 
	


 


Члан 7.


Уредан захтев за међународно регистровање индустријског дизајна, надлежни орган доставиће Светској организацији на даљи поступак.


 


IV. ЗАХТЕВ ЗА ПРИЗНАЊЕ ПРАВА НА ИНДУСТРИЈСКИ ДИЗАЈН


 


1. Садржина захтева за признање права на индустријски дизајн


 


Члан 8.


Захтев за признање права на индустријски дизајн садржи:


1) податке о пословном имену и седишту подносиоца пријаве, односно име и адресу физичког лица;


2) податке о пуномоћнику, ако се пријава подноси преко пуномоћника;


3) податке о заједничком представнику, ако постоји више подносилаца пријаве;


4) стваран и кратак назив предмета заштите;


5) податке о аутору индустријског дизајна (ако он не подноси пријаву), или напомену о изјави да аутор не жели да буде наведен у пријави; 
	


6) податке о затраженом праву првенства из чл. 25. и 26. Закона; 
	


7) правни основ за подношење пријаве ако аутор индустријског дизајна није подносилац пријаве;


8) податак да се захтева објављивање признатог права на индустријски дизајн дванаест месеци након датума доношења решења о признању права на индустријски дизајн (одложено објављивање); 
	


9) податак да се на одређеном елементу индустријског дизајна наведеном у опису индустријског дизајна не тражи искључиво право;


10) податак о плаћеној републичкој административној такси;


11) потпис и печат подносиоца пријаве или његовог пуномоћника.


Као потврду о примљеној пријави, надлежни орган подносиоцу пријаве доставља примерак захтева из става 1. овог члана, на коме мора да буде наведен датум пријема. 
	


Захтев за признање права на индустријски дизајн подноси се у два примерка.


 


2. Прилози који се подносе уз захтев за признање права на индустријски дизајн и њихова садржина


 


Члан 9.


Уз захтев за признање права на индустријски дизајн подносе се и:


1) опис;


2) приказ;


3) пуномоћје, ако се пријава подноси преко пуномоћника;


4) оверени препис пријаве ако је затражено право првенства из члана 25. Закона;


5) потврда, односно уверење надлежног органа ако је затражено право првенства из члана 26. Закона;


6) изјава аутора индустријског дизајна, ако аутор не жели да буде наведен у пријави;


7) изјава о основу стицања права на подношење пријаве, ако аутор индустријског дизајна није подносилац пријаве;


8) изјава о заједничком представнику, ако постоји више подносилаца пријаве;


9) доказ о уплати републичке административне таксе.


 


2.1. Садржина описа индустријског дизајна


 


Члан 10.


Опис се доставља у два истоветна примерка.


У издвојеном ставу опис индустријског дизајна треба да садржи назначене карактеристике индустријског дизајна за који се тражи заштита, помоћу којих се одређује новост и обим заштите индустријског дизајна.


Опис мора да буде откуцан писаћом машином или рачунаром, терминолошки јасан и читљив, на папиру формата А4 и мора да садржи:


1) податке о подносиоцу пријаве (у горњем левом углу);


2) кратак и прави назив предмета заштите (у горњем средњем делу стране);


3) новост предмета заштите, односно његових појединих делова;


4) намену предмета заштите, ако се из назива предмета не може закључити његова намена;


5) потпис подносиоца пријаве.


Ако једна пријава садржи више предмета заштите, за сваки предмет заштите подноси се посебан опис. 
	


 


2.2. Техничке карактеристике приказа


 


Члан 11.


Приказ се подноси у два истоветна примерка, и то тако што се један примерак лепи или уноси рачунаром на папир А4 формата уз захтев, а други примерак се доставља одвојено у прилогу.


Приказ садржи само предмет заштите и не сме да садржи било какав други предмет, припадак, лице или животињу.


Приказ може бити поднесен као фотографија или нацрт и не може бити већи од 16 cm x 16 cm.


Ако се једном фотографијом или нацртом не могу приказати сва нова спољна обележја предмета заштите, доставља се онолико фотографија или нацрта колико је неопходно да се прикажу нове карактеристике предмета заштите.


Ако је предмет заштите представљен фотографијама или нацртима, они морају да буду посебно нумерисани, тако да нумерација садржи два броја раздвојена тачком (пример 1.1, 1.2, 1.3). На захтеву нумерација се врши на лицу фотографије или нацрта, а на другом примерку фотографије или нацрта – на полеђини.


Ако једна пријава садржи више предмета заштите, за сваки предмет заштите подноси се посебан приказ, који мора бити нумерисан на начин из става 4. овог члана (пример: 1.1, 1.2, 1.3. за први предмет заштите; 2.1, 2.2, 2.3. за други предмет заштите и тако редом колико има предмета заштите).


Прикази се лепе по редном броју, на папир А4 формата уз захтев. На једној страни може да буде највише 20 приказа распоређених на начин на који подносилац пријаве жели да они буду објављени. Маргина од најмање 5 mm треба да буде око сваког приказа. Прикази не смеју да буду савијени.


Дводимензионални примерак (узорак) из члана 21. став 3. Закона не сме да буде већи од 26 cm x 17 cm ни дебљи од 3 mm. Узорак не сме да буде пресавијен и не сме да буде тежи од 50 g. Такав узорак треба залепити на папир формата А4 и нумерисати у складу са ст. 4. и 5. овог члана.


Производи који су подложни кварењу или који могу бити опасни за складиштење, неће бити прихваћени као узорци. 
	


 


2.3. Фотографије


 


Члан 12.


Фотографије које се прилажу морају да буду професионалног квалитета, без подлоге, добијене на основу негатива или дијапозитива, и морају имати равне углове. Предмет заштите мора бити приказан на неутралној и једнобојној основи и не сме имати сенке.


Ако се предмет заштите приказује на фотографији, она не сме да буде:


1) инстант-фотографија;


2) ретуширана фотографија (тушем, мастилом или коректурном течношћу);


3) фотографија која није подобна за офсет-репродуковање;


4) фотокопија. 
	


 


2.4. Нацрт


 


Члан 13.


Нацрти се подносе у оригиналу и морају да буду професионалног квалитета и изведени прибором за техничко цртање или уз помоћ рачунара на квалитетном, белом, непровидном папиру. 
	


Предмет заштите мора да буде приказан у перспективи, с тим што може садржати сенке и сенчења ради истицања рељефа.


Ако се предмет заштите приказује на нацрту, он не сме:


1) да буде технички цртеж којим се предмет приказује у пројекцијама и пресеку, а нарочито који садржи осне линије и димензије;


2) да садржи објашњења или легенде на предмету заштите или поред њега;


3) да буде неподобан за офсет-репродуковање.


 


V. САДРЖИНА ЗАХТЕВА ЗА ИЗДАВАЊЕ УВЕРЕЊА О ПРАВУ ПРВЕНСТВА И САДРЖИНА УВЕРЕЊА О ПРАВУ ПРВЕНСТВА


 


1. Садржина захтева за издавање уверења о праву првенства


 


Члан 14.


На захтев подносиоца пријаве, надлежни орган издаје уверење о праву првенства.


Захтев за издавање уверења из става 1. овог члана садржи:


1) приказ истоветан приказу у пријави;


2) опис истоветан опису у пријави;


3) доказ о уплати републичке административне таксе. 
	


 


2. Садржина уверења о праву првенства


 


Члан 15.


Уверење о праву првенства садржи:


1) пословно име и седиште подносиоца пријаве, односно име и адресу физичког лица;


2) име аутора;


3) Д-број и датум подношења пријаве;


4) приказ истоветан приказу у пријави; 
	


5) опис истоветан опису у пријави; 
	


6) напомена да су подаци у овом уверењу истоветни подацима у пријави.


 


VI. РАЗДВАЈАЊЕ ВИШЕСТРУКЕ ПРИЈАВЕ


 


1. Садржина захтева за раздвајање вишеструке пријаве


 


Члан 16.


Захтев за раздвајање вишеструке пријаве за признање права на индустријски дизајн подноси се у два примерка и садржи:


1) број и датум вишеструке пријаве за признање права на индустријски дизајн;


2) податке о пословном имену и седишту подносиоца вишеструке пријаве за признање права на индустријски дизајн, односно име и адресу физичког лица;


3) податке о пуномоћнику, ако се пријава подноси преко пуномоћника, односно податке о заједничком представнику, ако постоји више подносилаца пријаве;


4) податке о заједничком представнику, ако постоји више подносилаца пријаве;


5) број индустријских дизајна поднетих у првобитној вишеструкој пријави;


6) податак о редном броју, односно редним бројевима индустријских дизајна из вишеструке пријаве за који се тражи, раздвајање на више појединачних, или вишеструких издвојених пријава;


7) податке о начину раздвајања првобитне вишеструке пријаве;


8) податак о плаћеној републичкој административној такси за издвојену пријаву, односно пријаве, ако их има више;


9) потпис или и печат подносиоца пријаве или његовог пуномоћника.


Као потврду о примљеној пријави, надлежни орган подносиоцу пријаве доставља примерак захтева из става 1. овог члана, на коме мора да буде наведен датум пријема.


 


2. Прилози који се подносе уз захтев за раздвајање вишеструке пријаве


 


Члан 17.


Уз захтев за раздвајање вишеструке пријаве подноси се и:


1) приказ у два истоветна примерка;


2) опис у два истоветна примерка;


3) уредно пуномоћје, ако се захтев подноси преко пуномоћника; 
	


4) изјава о заједничком представнику, ако постоји више подносилаца пријаве;


5) податак о плаћеној републичкој административној такси. 
	


 


VII. САДРЖИНА ИСПРАВЕ О ИНДУСТРИЈСКОМ ДИЗАЈНУ


 


Члан 18.


Исправа о индустријском дизајну садржи:


1) регистарски број индустријског дизајна и Д-број;


2) датум подношења пријаве;


3) податке о пословном имену и седишту носиоца права на индустријски дизајн, односно име и адресу физичког лица;


4) податке о аутору индустријског дизајна;


5) податке о признатом праву првенства: датум изложбеног или сајамског права првенства; датум и број пријаве која је била основ за признање ранијег права првенства и назив земље у којој је та пријава поднета; 
	


6) назив предмета заштите;


7) приказ;


8) опис;


9) податак да се на одређеном елементу индустријског дизајна наведеном у опису индустријског дизајна не успоставља искључиво право ако је таква изјава добијена од подносиоца пријаве у току поступка за признање права на индустријски дизајн; 
	


10) датум уписа у Регистар индустријског дизајна;


11) датум до ког важи регистровани индустријски дизајн;


12) датум издавања исправе о индустријском дизајну.


 


VIII. ПОДАЦИ О ИНДУСТРИЈСКОМ ДИЗАЈНУ КОЈИ СЕ ОБЈАВЉУЈУ У СЛУЖБЕНОМ ГЛАСИЛУ НАДЛЕЖНОГ ОРГАНА


 


Члан 19.


У службеном гласилу надлежног органа објављују се следећи подаци о праву на индустријски дизајн:


1) регистарски број индустријског дизајна;


2) датум уписа у Регистар индустријског дизајна;


3) Д-број и датум подношења пријаве;


4) пословно име и седиште носиоца права на индустријски дизајн, односно име и адреса физичког лица;


5) подаци о признатом праву првенства;


6) датум до ког важи индустријски дизајн;


7) назив предмета заштите;


8) приказ;


9) податак да се на одређеном елементу индустријског дизајна наведеном у опису индустријског дизајна не тражи искључиво право; 
	


10) број пријављених индустријских дизајна;


11) подаци о пуномоћнику;


12) датум до ког важи право на индустријски дизајн;


13) подаци о променама које се односе на право на индустријски дизајн: промена имена и адресе носиоца права на индустријски дизајн; пренос права, лиценца, залога; статусне промене настале код носиоца права на индустријски дизајн, корисника лиценце, односно залогопримца и други подаци значајни за правни статус права на индустријски дизајн; 
	


14) подаци о престанку важења права на индустријски дизајн;


15) подаци о продужењу важења права на индустријски дизајн.


 


IX. САДРЖИНА ЗАХТЕВА ЗА УПИС ПРОМЕНА У РЕГИСТРЕ


 


1. Садржина захтева за упис промене имена и адресе носиоца права на индустријски дизајн, односно подносиоца пријаве


 


Члан 20.


Захтев за упис промене имена и адресе подносиоца пријаве, односно носиоца права на индустријски дизајн, који садржи:


1) регистарски број индустријског дизајна и Д-број;


2) пословно име и седиште носиоца права на индустријски дизајн, односно подносиоца пријаве, односно име и адресу физичког лица;


3) податке о пуномоћнику ако се захтев подноси преко пуномоћника;


4) податак о врсти промене;


5) потпис и печат подносиоца захтева, односно пуномоћника.


Уз захтев из става 1. овог члана доставља се:


1) пуномоћје ако се поступак за упис покреће преко пуномоћника;


2) доказ о уплати републичке административне таксе. 
	


 


2. Садржина захтева за упис преноса права на индустријски дизајн, односно права из пријаве


 


Члан 21.


Захтев за упис преноса права на индустријски дизајн, односно права из пријаве покреће се писаним захтевом који садржи:


1) регистарски број индустријског дизајна, односно Д-број;


2) пословно име и седиште носиоца права на индустријски дизајн, односно подносиоца пријаве, односно име и адресу физичког лица;


3) када носилац права на индустријски дизајн, односно подносилац пријаве има пуномоћника, податке о пуномоћнику; 
	


4) пословно име и седиште правног лица на које се преноси право на индустријски дизајн, односно право из пријаве, односно име и адресу физичког лица на које се преноси право на индустријски дизајн, односно право из пријаве;


5) када физичко или правно лице на које се преноси право на индустријски дизајн, односно право из пријаве има пуномоћника, податке о пуномоћнику; 
	


6) пословно име и седиште подносиоца захтева, односно име и адресу физичког лица; 
	


7) податке о пуномоћнику ако се захтев за упис преноса права подноси преко пуномоћника;


8) потпис и печат подносиоца захтева, односно пуномоћника.


Уз захтев из става 1. овог члана доставља се:


1) доказ о правном основу преноса права на индустријски дизајн, односно права из пријаве;


2) пуномоћје ако се поступак за упис преноса покреће преко пуномоћника;


3) доказ о уплати републичке административне таксе. 
	


 


2.1. Правни основ преноса права на индустријски дизајн, односно права из пријаве


 


Члан 22.


Када је пренос права на индустријски дизајн, односно права из пријаве последица уговора о преносу, уз захтев из члана 21. став 1. ове уредбе, као доказ о правном основу преноса права на индустријски дизајн чији се упис тражи доставља се:


1) оригинал уговора о преносу, потписан од уговорних страна или оверена фотокопија тог уговора, или


2) оригинал извода из уговора о преносу, потписан од уговорних страна или оверена фотокопија тог извода, или


3) оригинал изјаве о преносу, потписан од уговорних страна или оверена фотокопија изјаве о преносу.


Ако је пренос права на индустријски дизајн резултат спајања предузећа, уз захтев из става 1. овог члана доставља се оригинал или оверена фотокопија документа издатог од стране надлежног органа који потврђује спајање предузећа.


Ако је до преноса права на индустријски дизајн дошло на основу закона или судске, односно административне одлуке, уз захтев из става 1. овог члана доставља се оригинал или оверена фотокопија судске одлуке, односно другог документа који потврђује ту промену. 
	


Ако су документи из ст. 1. до 3. овог члана састављени на страном језику, доставља се њихов превод који је оверен од стране судског тумача.


 


3. Садржина захтева за упис лиценце на праву на индустријски дизајн, односно праву из пријаве


 


Члан 23.


Захтев за упис лиценце на праву на индустријски дизајн, односно праву из пријаве садржи:


1) регистарски број индустријског дизајна, односно Д-број;


2) пословно име и седиште носиоца права на индустријски дизајн, односно подносиоца пријаве, односно име и адресу физичког лица; 
	


3) када носилац права на индустријски дизајн, односно подносилац пријаве има пуномоћника, податке о пуномоћнику; 
	


4) пословно име и седиште стицаоца лиценце, односно име и адресу физичког лица; 
	


5) када стицалац лиценце има пуномоћника, податке о пуномоћнику; 
	


6) податак о врсти лиценце (искључива или неискључива лиценца); 
	


7) време трајања лиценце; 
	


8) пословно име и седиште подносиоца захтева, односно име и адресу физичког лица;


9) ако се захтев за упис лиценце подноси преко пуномоћника, податке о пуномоћнику; 
	


10) потпис и печат подносиоца захтева, односно пуномоћника.


Уз захтев из става 1. овог члана доставља се:


1) доказ о правном основу уписа лиценце на праву на индустријски дизајн, односно праву из пријаве;


2) пуномоћје ако се поступак за упис лиценце покреће преко пуномоћника;


3) доказ о уплати републичке административне таксе. 
	


 


3.1. Правни основ уписа лиценце на праву на индустријски дизајн, односно праву из пријаве


 


Члан 24.


Уз захтев из члана 23. став 1. ове уредбе, као доказ о правном основу уписа лиценце на праву на индустријски дизајн, односно праву из пријаве доставља се:


1) извод из уговора о лиценци са податком о странама у уговору и правима која су предмет лиценце, са потврдом надлежног јавног органа да се ради о аутентичном изводу из уговора, или оверена фотокопија тог докумената, или


2) оригинал изјаве о лиценци потписан од стране уговорних страна или оверена фотокопија тог документа. 
	


Ако су документи из става 1. овог члана састављени на страном језику, доставља се њихов превод који је оверен од стране судског тумача.


 


4. Садржина захтева за упис залоге на праву на индустријски дизајн, односно праву из пријаве


 


Члан 25.


Захтев за упис залоге на праву на индустријски дизајн, односно праву из пријаве садржи:


1) регистарски број индустријског дизајна, односно Д-број;


2) пословно име и седиште носиоца права на индустријски дизајн, односно подносиоца пријаве, односно име и адресу физичког лица; 
	


3) када носилац права на индустријски дизајн, односно подносилац пријаве има пуномоћника, податке о пуномоћнику; 
	


4) пословно име и седиште заложног повериоца, односно име и адресу физичког лица; 
	


5) пословно име и седиште подносиоца захтева, односно име и адресу физичког лица;


6) податке о пуномоћнику ако се захтев за упис залоге подноси преко пуномоћника;


7) потпис и печат подносиоца захтева, односно пуномоћника.


Уз захтев из става 1. овог члана доставља се:


1) доказ о правном основу уписа залоге на праву на индустријски дизајн, односно праву из пријаве;


2) пуномоћје ако се поступак за упис залоге покреће преко пуномоћника;


3) доказ о уплати републичке административне таксе.


 


4.1. Правни основ уписа залоге на праву на индустријски дизајн, односно праву из пријаве


 


Члан 26.


Уз захтев из члана 25. став 1. ове уредбе, као доказ о правном основу уписа залоге који се тражи, доставља се:


1) оригинал уговора о залози потписан од уговорних страна или оверена фотокопија тог докумената, или


2) оригинал извода из уговора о залози потписан од стране уговорних страна или оверена фотокопија тог документа. 
	


Ако су документи из става 1. овог члана састављени на страном језику, доставља се њихов превод оверен од стране судског тумача. 
	


 


4.2 Подаци о залози на праву на индустријски дизајн, односно праву из пријаве који се уписују у одговарајући регистар надлежног органа


 


Члан 27.


У регистар надлежног органа уписују се следећи подаци:


1) подаци о залогодавцу и дужнику, када нису иста лица;


2) подаци о заложном повериоцу;


3) подаци о потраживању које се обезбеђује заложним правом уз назначење основног и максималног износа;


4) податак да је започет поступак намирења;


5) забележба забране отуђења, уколико је предвиђена уговором о залози.


 


X. ПРОДУЖЕЊЕ ВАЖЕЊА ПРАВА НА ИНДУСТРИЈСКИ ДИЗАЈН


 


Члан 28.


Садржина захтева за продужење важења права на индустријски дизајн садржи:


1) регистарски број индустријског дизајна и датум до ког право на индустријски дизајн важи;


2) Д-број;


3) пословно име и седиште носиоца права на индустријски дизајн, односно име и адреса физичког лица;


4) име аутора индустријског дизајна;


5) податке о пуномоћнику, ако се захтев подноси преко пуномоћника;


6) податак о плаћеној републичкој административној такси;


7) потпис и печат подносиоца захтева или пуномоћника. 
	


Уз захтев из става 1. овог члана доставља се:


1) пуномоћје ако се поступак за продужење важења права покреће преко пуномоћника;


2) доказ о уплати републичке административне таксе.


 


XI. ЗАВРШНЕ ОДРЕДБЕ


 


Члан 29.


Даном ступања на снагу ове уредбе престаје да важи Уредба о поступку за признање права на дизајн („Службени лист СЦГ”, број 28/05).


 


Члан 30.


Ова уредба ступа на снагу осмог дана од дана објављивања у „Службеном гласнику Републике Србије”.


 


 


05 број 110-4362/2010


У Београду, 17. јуна 2010. године



Влада


Први потпредседник Владе –


заменик председника Владе,



Ивица Дачић, с.р.