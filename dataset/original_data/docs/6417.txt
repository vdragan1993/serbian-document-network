Редакцијски пречишћен текст
 
 
 
На основу члана 46. став 2, члана 48. ст. 1. и 2, члана 51. став 3, члана 71. став 2. и члана 239. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон), 
Директор Директората цивилног ваздухопловства Републике Србије доноси
 
ПРАВИЛНИК 
о пружању услуга контроле летења и услуга узбуњивања
"Службени гласник РС", бр. 15 од 25. 
				фебруара 2016, 70 од 17. августа 2016.
 
I. УВОДНЕ ОДРЕДБЕ
Предмет Правилника
Члан 1.
Овим правилником се прописују начин на који се пружају услуге контроле летења, начин на који се пружају услуге узбуњивања, изрази стандардне фразеологије на енглеском језику и изрази на српском језику који се употребљавају при пружању услуга контроле летења, као и врсте података о пруженим услугама који се снимају или чувају на други начин, начин на који се подаци чувају и време на које се снимци и подаци чувају. 
Овим правилником се, уз прилагођавање праву Републике Србије, преузимају Секције 7, 8 и 10, као и део Секције 11 Анекса Спроведбене уредбе Комисије (ЕУ) бр. 923/2012 од 26. септембра 2012. године.
Значење појединих израза
Члан 2.
Поједини изрази употребљени у овом правилнику имају следеће значење:
1) ADS-C споразум (automatic dependent surveillance-agreement, ADS-C agreement) је план извештавања који успоставља услове ADS-C извештавања (нпр. подаци који су потребни јединици пружаоца услуга у ваздушном саобраћају и учесталост ADS-C извештаја морају да буду договорени пре почетка употребе ADS-C при пружању услуга у ваздушном саобраћају); 
2) ADS-C уговор (automatic dependent surveillance-contract, ADS-C contract) је начин на који се размењују подаци дефинисани ADS-C споразумом између земаљског система и ваздухоплова посредством data link, прецизирајући под којим условима се ADS-C извештаји иницирају и какви подаци су садржани у извештају;
3) аеродром (aerodrome) је свако дефинисано подручје (укључујући све објекте, инсталације и опрему) на копну или на води или на фиксној, приобалној или плутајућој структури, које је у целини или делимично намењено за слетање, полетање и кретање ваздухоплова;
4) аеродромска контрола летења (aerodrome control tower) је јединица контроле летења успостављена за пружање услуге контроле летења за аеродромски саобраћај;
5) аеродромска саобраћајна зона (aerodrome traffic zone) је ваздушни простор одређених димензија успостављен око аеродрома ради заштите аеродромског саобраћаја;
6) аеродромски саобраћај (aerodrome traffic) је сваки саобраћај на маневарским површинама аеродрома, укључујући и све ваздухоплове који лете у његовој близини;
7) алтернативни аеродром (аlternate aerodrome) је аеродром према којем ваздухоплов може да настави лет ако даљи лет према аеродрому одредишта није могућ или се не препоручује. Алтернативни аеродроми могу да буду:
(1) алтернативни аеродром за аеродром полетања (take-off alternate) је алтернативни аеродром на који ваздухоплов може да слети уколико то постане неопходно непосредно након полетања, а није могуће слетање на аеродром полетања;
(2) алтернативни аеродром на рути (en-route alternate) је аеродром на који ваздухоплов може да слети ако дође до ванредног стања или стања нужде у току лета на рути;
(3) алтернативни аеродром на рути за ETOPS летове (ETOPS en-route alternate) је погодан и одговарајући алтернативни аеродром на који ваздухоплов може да слети ако у току ETOPS лета дође до престанка рада мотора, другог ванредног стања или стања нужде; 
(4) алтернативни аеродром за аеродром одредишта (destination alternate) је алтернативни аеродром према коме ваздухоплов може да настави лет ако слетање на аеродром одредишта није могуће или се не препоручује;
8) апсолутна висина (аltitude) је вертикална удаљеност нивоа, тачке или објекта који се сматра тачком, мерено од средњег нивоа мора (MSL); 
9) ATS рута (ATS route) је рута успостављена за усмеравање протока ваздушног саобраћаја према потребама пружања услуга у ваздушном саобраћају;
10) база облака (ceiling) је растојање од тла или воде до доње границе најнижег слоја облака испод 6.000 m (20.000 ft) који покрива више од половине неба;
11) важећи план лета (current flight plan) је план лета који садржи све измене настале издавањем накнадних одобрења јединица контроле летења; 
12) ваздухоплов (aircraft) је свака направа која се одржава у атмосфери услед реакције ваздуха, осим реакције ваздуха који се одбија од површине земље;
13) ваздухоплов који је изгубио оријентацију (strayed aircraft) је ваздухоплов који је значајно одступио од намераване путање лета или који пријављује да је изгубљен; 
14) ваздушни саобраћај (air traffic) чине сви ваздухоплови који лете или се крећу по маневарским површинама аеродрома;
15) видљивост (visibility) у ваздухопловству подразумева веће од следећа два растојања: 
(1) највеће растојање са ког се црни објекат погодних димензија, смештен близу земље, може видети и препознати када се посматра наспрам светле позадине;
(2) највеће растојање са ког се у околини могу видети и идентификовати светла јачине 1.000 cd наспрам неосветљене позадине;
16) визуелни метеоролошки услови (visual meteorological conditions) су метеоролошки услови изражени као видљивост, удаљеност од облака и база облака, чије су вредности једнаке или веће од утврђених минимума; 
17) висина (level) је општи појам који се односи на вертикалну позицију ваздухоплова у лету и означава релативну висину, апсолутну висину или ниво лета;
18) висина крстарења (cruising level) је одржавана висина лета током значајног дела лета; 
19) VMC је скраћеница која се употребљава да означи метеоролошке услове за визуелно летење;
20) вођа ваздухоплова (pilot-in-command) је пилот који, по правилу, управља ваздухопловом и одговара за лет у целини;
21) вожење (рулање) (taxiing) је кретање ваздухоплова по површини за кретање ваздухоплова на аеродрому или оперативном месту сопственим погоном, искључујући полетање и слетање;
22) VFR је скраћеница која се употребљава да означи правила визуелног летења; 
23) VFR лет (VFR flight) је лет изведен у складу са правилима визуелног летења;
24) граница важења одобрења (clearance limit) је тачка до које важи одобрење контроле летења издато ваздухоплову; 
25) data link за комуникацију (data link communications) је систем за комуникацију намењен за размену порука линком за пренос података;
26) data link за комуникацију контролор-пилот (controller-pilot data link communications, CPDLC) је систем за комуникацију између контролора летења и пилота који користи линк за пренос података;
27) Зборник ваздухопловних информација (Aeronautical Information Publication, AIP) је публикација коју објављује држава или се објављује у име државе и која садржи ваздухопловне информације трајног карактера значајне за ваздушну пловидбу;
28) IMC је скраћеница која се употребљава да означи метеоролошкe условe за инструментално летење;
29) инструментални метеоролошки услови (instrument meteorological conditions) су метеоролошки услови изражени у терминима видљивости и удаљености од облака и базe облака, чије су вредности мање од минимума утврђених за визуелне метеоролошке услове;
30) IFR је скраћеница која се употребљава да означи правила инструменталног летења; 
31) IFR лет (IFR flight) је лет изведен у складу са правилима инструменталног летења; 
32) јединица за пружање услуга у ваздушном саобраћају – ATS јединица (air traffic services uni – ATS unit) је општи назив који може да упућује на јединице које пружају услуге контроле летења, услуге информисања ваздухоплова у лету, услуге узбуњивања или саветодавне услуге;
33) јединица контроле летења (air traffic control unit) je општи термин који значи различито, центар обласне контроле летења, јединицу прилазне контроле летења или аеродромску контролу летења;
34) комуникација ваздух–земља (air–ground communication) је двосмерна комуникација између ваздухоплова и станицa на земљи;
35) контролисана зона (control zone) је контролисани ваздушни простор који се простире од земље до одређене горње границе;
36) контролисана област (control area) је контролисани ваздушни простор који се простире нагоре од одређене границе изнад земље;
37) контролисани аеродром (controlled aerodrome) је аеродром на коме се пружа услуга контроле летења за аеродромски саобраћај, назависно од постојања контролисане зоне;
38) контролисани ваздушни простор (controlled airspace) је ваздушни простор одређених димензија у коме се пружају услуге контроле летења у складу са класификацијом ваздушног простора; 
39) контролисани лет (controlled flight) је сваки лет који подлеже одобрењу контроле летења; 
40) курс ваздухоплова (heading) је угао између уздужне осе ваздухоплова и правца севера (правог, магнетног, компасног или мрежног севера), изражен у степенима;
41) линија пута (track) је пројекција путање ваздухоплова на земљиној површини, чији је смер у било којој тачки обично изражен у степенима у односу на север (прави, магнетни или мрежни); 
42) маневарскa површинa (manoeuvring area) је део аеродрома који је одређен за полетање, слетање и рулање ваздухоплова, осим платформи;
43) неидентификовани ваздухоплов (unidentified aircraft) је уочени или пријављени ваздухоплов који лети у одређеној области, али чији идентитет није утврђен; 
44) ниво лета (flight level, FL) је површина константног атмосферског притиска која се одређује у односу на утврђену стандардну вредност притиска (1013,2 hPa), одвојена од других таквих површина одређеним интервалима притиска;
45) обласна контрола летења (area control centre, ACC) је јединица контроле летења успостављена ради пружања услуга контроле летења за контролисане летове унутар контролисаних области које су под њеном надлежношћу;
46) област информисања ваздухоплова у лету (flight information region, FIR) је ваздушни простор одређених димензија у којем се пружају услуге информисања ваздухоплова у лету и узбуњивања;
47) одобрење контроле летења (air traffic control clearance) је одобрење ваздухоплову за наставак лета под условима које је утврдила надлежна јединица контроле летења;
48) одобрење наредне јединице контроле летења (downstream clearance) je одобрење које је ваздухоплову издала јединица контроле летења која није тренутно надлежна за тај ваздухоплов;
49) оператер ваздухоплова (operator) је свако правно или физичко лице које користи или намерава да користи један или више ваздухоплова;
50) оперативно место (operating site) је место одабрано од стране оператера или вође ваздухоплова за слетање, полетање и/или преношење спољашњег терета;
51) план лета (flight plan) је скуп података и информација о намераваном лету или делу лета ваздухоплова, који се достављају јединицама пружаоца услуга у ваздушном саобраћају;
52) површина за кретање ваздухоплова (movement area) је део аеродрома који се користи за полетање, слетање и кретање ваздухоплова по земљи, а који се састоји од маневарске површине и платформе/платформи;
53) полетно-слетна стаза (runway) је дефинисана правоугаона површина на аеродрому на копну која је намењена за слетање и полетање ваздухоплова;
54) праг полетно-слетне стазе (threshold) је почетак оног дела полетно-слетне стазе који се користи за слетање;
55) предвиђено време доласка (estimated time of arrival):
(1) за IFR летове, то је предвиђено време доласка ваздухоплова изнад одређене тачке која је одређена навигационим средствима, од које почиње поступак инструменталног прилажења или, ако таква средства не постоје на датом аеродрому, то је предвиђено време доласка ваздухоплова изнад аеродрома,
(2) за VFR летове, то је предвиђено време доласка изнад аеродрома;
56) прелазна апсолутна висина (transition altitude) је висина на којој или испод које се вертикална позиција ваздухоплова изражава као апсолутна висина; 
57) прелазни ниво (transition level) је најнижи употребљиви ниво лета изнад прелазне апсолутне висине; 
58) прелазни слој (transition layer) је ваздушни простор између прелазне апсолутне висине и прелазног нивоа;
59) препрека (obstacle) означава све фиксне (привремене или сталне) и покретне објекте или њихове делове, који: 
– су смештени на површини намењеној за кретање ваздухоплова по тлу, или 
– надвишавају дефинисане површи намењене за заштиту ваздухоплова у лету, или 
– се налазе изван тих дефинисаних површи и који су оцењени као опасни за ваздушну пловидбу;
60) релативна висина (height) је вертикална удаљеност нивоа, тачке или објекта који се може сматрати тачком, мерено од одређене равни;
61) RVSM (reduced vertical separation minimum) ваздушни простор означава ваздушни простор од FL 290 до FL 410, укључујући оба нивоа лета, у коме се примењују смањене норме вертикалног раздвајања; 
62) саветодавне услуге у ваздушном саобраћају (аir traffic advisory service) су услуге које се пружају унутар саветодавног ваздушног простора да би се обезбедило раздвајање, до степена до којег је то изводљиво, између ваздухоплова који лете по IFR плановима лета;
63) сегмент руте (route segment) је рута или део руте на којој се обично лети без међуслетања;
64) специјални VFR лет (special VFR flight) је VFR лет одобрен од стране контроле летења за летење у контролисаној зони, кад су метеoролошки услови испод услова прописаних за визуелно летење;
65) тачка јављања (reporting point) је утврђена географска позиција у односу на коју је могуће дати извештај о позицији ваздухоплова; 
66) тачка преласка (change-over point) означава тачку на којој се очекује да пилот ваздухоплова који лети дуж дела ATS руте који је одређен у односу на VOR уређај, своју примарну навигациону референцу подешава на следећи навигациони уређај који се налази испред ваздухоплова;
67) тачка примопредаје (transfer of control point) је одређена тачка на путањи лета ваздухоплова, на којој се одговорност за пружање услуге контроле летења преноси са једне јединице контроле летења на другу или са једног контролора летења на другог;
68) услуге узбуњивања (alerting service) су услуге које се пружају у сврху обавештавања надлежних организација о ваздухоплову у стању нужде, ради покретања акције трагања и спасавања и пружања помоћи тим организацијама, ако је то потребно; 
69) услуге контроле летења (air traffic control service) су услуге које се пружају ради:
(1) спречавања судара:
– између ваздухоплова; и
– на маневарским површинама између ваздухоплова и препрека; и
(2) обезбеђивања експедитивности и уредности протока ваздушног саобраћаја;
70) услуге у ваздушном саобраћају (аir traffic service, ATS) је општи назив који може да упућује на услуге информисања ваздухоплова у лету, услуге узбуњивања, саветодавне услуге у ваздушном саобраћају или услуге контроле летења (обласна, прилазна или аеродромска контрола летења);
71) QFE је кодна ознака за вредност атмосферског притиска на надморској висини аеродрома или на прагу полетно-слетне стазе; 
72) QNH је кодна ознака за вредност атмосферског притиска сведеног на средњи ниво мора по стандардној атмосфери. 
Пружалац услуга у ваздушном саобраћају
Члан 3.
Услуге у ваздушном саобраћају пружа пружалац услуга у ваздушном саобраћају који испуњава услове прописане законом којим се уређује ваздушни саобраћај и услове прописане прописом којим се уређује начин издавања и важења сертификата за пружање услуга у ваздушној пловидби. 
Врсте услуга у ваздушном саобраћају
Члан 4.
У ваздушном саобраћају се пружају следеће врсте услуга:
1) услуге контроле летења;
2) услуге информисања ваздухоплова у лету;
3) услуге узбуњивања;
4) саветодавне услуге.
Циљеви пружања услуга у ваздушном саобраћају
Члан 5. 
Циљеви пружања услуга у ваздушном саобраћају су:
1) спречавање судара између ваздухоплова;
2) спречавање судара између ваздухоплова на маневарској површини и ваздухоплова и препрека на тој површини;
3) обезбеђивање екпедитивности и одржавање редовности протока ваздушног саобраћаја;
4) пружање информација и савета који су од користи за безбедно и ефикасно летење;
5) обавештавање надлежних организација о ваздухоплову којем је потребно трагање и спасавање и, по потреби, пружање помоћи тим организацијама.
Координација између оператера ваздухоплова и пружаоца услуга у ваздушном саобраћају
Члан 6. 
У остваривању циљева из члана 5. овог правилника јединица пружаоца услуга у ваздушном саобраћају (у даљем тексту: ATS јединица) узима у обзир захтеве оператера ваздухоплова у складу са прописом којим се уређује обављање делатности у ваздушном саобраћају и пружа оператерима ваздухоплова или њиховим овлашћеним представницима информације у циљу извршавања њихових обавеза.
Ако то захтева оператер ваздухоплова, поруке које је примила ATS јединица, a које се односе на лет ваздухоплова коме се пружају услуге контроле летења (укључујући извештаје о позицији ваздухоплова), стављају се, кад год је то могуће, на располагање оператеру ваздухоплова или његовом овлашћеном представнику, у складу са успостављеним процедурама. 
II. УСЛУГЕ КОНТРОЛЕ ЛЕТЕЊА
Организовање пружања услуга контроле летења
Члан 7. 
Пружање услуга контроле летења се организује на следећи начин:
1) обласна контрола летења се обавља из центра контроле летења или из јединице прилазне контроле летења ако центар контроле летења није успостављен;
2) прилазна контрола летења се обавља из посебне јединице или из јединице аеродромске контроле летења или обласне контроле летења;
3) аеродромска контрола летења се обавља из посебне јединице која се налази, по правилу, на аеродромском торњу.
На контролисаним аеродромима услуге контроле летења на маневарским површинама могу да буде независне или да их обавља јединица аеродромске контроле летења.
Надлежност за пружање услуга контроле летења
Члан 8. 
За пружање услуга контроле летења ваздухоплову, у сваком тренутку, надлежна је само једна јединица контроле летења.
Надлежност за пружање услуга контроле летења ваздухоплову или групи ваздухоплова се на тактичком нивоу може делегирати са једне на другу јединицу контроле летења на начин и у време који је договорен између те две јединице и под условом да су са тим упознате све остале заинтересоване јединице контроле летења. 
Примена
Члан 9. 
Услуге контроле летења се пружају:
1) свим IFR летовима у ваздушном простору класе А, B, C, D и Е;
2) свим VFR летовима у ваздушном простору класе B, C и D;
3) свим специјалним VFR летовима;
4) целокупном саобраћају на контролисаним аеродромима.
Пружање услуга контроле летења
Члан 10. 
У циљу пружања услуга контроле летења јединица контроле летења мора да:
1) располаже информацијама о намераваном кретању или променама кретања сваког ваздухоплова, као и тренутним информацијама о стварном положају сваког ваздухоплова;
2) утврди из добијених информација међусобни положај познатих ваздухоплова;
3) издаје одобрења и информације у циљу спречавања судара ваздухоплова у својој надлежности и у циљу експедитивности и одржавања редовности протока ваздушног саобраћаја; 
4) координира, по потреби, издавање одобрења са другим јединицама контроле летења:
(1) када би, у супротном, ваздухоплов могао да угрози саобраћај у надлежности друге јединице;
(2) пре него што преда надлежност над ваздухопловом другим јединицама.
Примена норми раздвајања 
Члан 11. 
Одобрења која издаје јединица контроле летења обезбеђују примену норми раздвајања између:
1) свих летова у ваздушном простору класе А и B;
2) IFR летова у ваздушном простору класе C, D и Е;
3) IFR и VFR летова у ваздушном простору класе C;
4) IFR летова и специјалних VFR летова;
5) специјалних VFR летова, ако другачије није одредио пружалац услуга у ваздушном саобраћају. 
Изузетно од става 1. овог члана, за IFR летове у ваздушном простору класа D и Е који се обављају дању у визуелним метеоролошким условима, за посебан део лета испод 3.050 m (10.000 ft) током пењања или понирања, пилот ваздухоплова може самостално да врши раздвајање ако се са тим сложи пилот другог ваздухоплова и уз одобрење надлежне ATS јединице. 
Вертикално и хоризонтално раздвајање
Члан 12. 
Осим у случају када се у близини аеродрома примењују смањене норме раздвајања, јединица контроле летења врши раздвајање на један од следећих начина:
1) вертикално раздвајање – добијено додељивањем ваздухопловима различитих висина изражених у нивоима лета из табеле нивоа крстарења или у апсолутним висинама, у зависности од примене прописаних поступака подешавања висиномера, осим када је другачије наведено у одговарајућем AIP или одобрењу јединице контроле летења; 
2) хоризонтално раздвајање – добијено обезбеђивањем:
(1) раздвајања по дужини, одржавањем интервала између ваздухоплова који лете истим, конвергентним или супротним путањама, израженим у времену или раздаљини; или
(2) раздвајања по ширини (бочно раздвајање), одржавањем ваздухоплова на различитим рутама или у различитим географским областима.
Табела нивоа крстарења из става 1. тачка 1) овог члана је дата у Прилогу 1, који је одштампан уз овај правилник и чини његов саставни део. 
Висина лета ваздухоплова
Члан 13. 
Висина лета ваздухоплова у близини аеродрома изражава се апсолутним висинама ако се ваздухоплов налази на или испод прелазне апсолутне висине, а нивоима лета ако се ваздухоплов налази на или изнад прелазног нивоа. 
За време проласка кроз прелазни слој висина лета ваздухоплова изражава се нивоима лета ако је ваздухоплов у пењању, односно апсолутним висинама ако је ваздухоплов у понирању.
Висина лета ваздухоплова на рути изражава се нивоима лета на или изнад минималног нивоа лета или апсолутним висинама ако се ваздухоплов налази испод минималног нивоа лета.
Прелазне апсолутне висине на аеродромима и минимални нивои лета на рути утврђују се и објављују у Зборнику ваздухопловних информација, док прелазни ниво за аеродроме утврђује надлежна јединица контроле летења на основу важећег QNH притиска на аеродромима.
Норме раздвајања
Члан 14.
Избор норми раздвајања ваздухоплова ради њихове примене у оквиру одређеног дела ваздушног простора врши пружалац услуга у ваздушном саобраћају, уз сагласност Директората цивилног ваздухопловства Републике Србије. 
За саобраћај који прелази из једног ваздушног простора у други, као и на рутама које су ближе заједничкој граници ваздушних простора у односу на раздвајање ваздухоплова које се примењује у датим околностима, утврђивање норми за раздвајања ваздухоплова се врши на основу договора пружалаца услуга у ваздушном саобраћају надлежних за те ваздушне просторе. 
Пружалац услуга у ваздушном саобраћају је дужан да са утврђеном нормом раздвајања ваздухоплова и областима њене примене упозна:
1) одговарајуће ATS јединице; 
2) пилоте и оператере ваздухоплова путем Зборника ваздухопловних информација, ако се раздвајање заснива на летењу ваздухоплова по дефинисаним навигационим средствима или употребом дефинисаних навигационих техника. 
Ближа упутства за утврђивање норми раздвајања ваздухоплова дата су у ICAO Документу PANS-ATM број 4444 (Поступци за пружање услуга у ваздушној пловидби – Управљање ваздушним саобраћајем), који je доступaн на званичној интернет страници Међународне организације цивилног ваздухопловства (ICAO).
Минималне норме вертикалног раздвајања
Члан 15. 
Минималне норме вертикалног раздвајања су:
1) 300 m (1.000 ft) до и укључујући ниво лета FL 410; 
2) 600 m (2.000 ft) изнад нивоа лета FL 410.
Изузетно од става 1. тачка 1) овог члана, минимална норма вертикалног раздвајања износи 600 m (2.000 ft) у следећим случајевима:
1) у случају суспензије RVSM ваздушног простора;
2) у случају раздвајања ваздухоплова који лети унутар RVSM ваздушног простора и:
(1) RVSM неатестираног ваздухоплова;
(2) RVSM атестираног ваздухоплова који је из било ког разлога изгубио RVSM статус (прекид радио-везе, квар дела опреме, јака турбуленција итд);
(3) ваздухоплова који лете у групи.
Норме раздвајања у случајевима нужде
Члан 16.
Ако у случају ваздухоплова у нужди није могуће обезбедити хоризонталне норме раздвајања, јединица контроле летења примењује вертикалне норме раздвајања, које износе половину вертикалних норми раздвајања у том делу ваздушног простора. 
У случају из става 1. овог члана, посада ваздухоплова на који се раздвајање односи добија информације о примени раздвајања у случају нужде, о стварном минимуму раздвајања, као и битне информације о саобраћају.
Одобрење јединице контроле летења 
Члан 17.
Одобрење јединице контроле летења се заснива искључиво на захтевима за пружање услуга контроле летења.
Одобрење контроле летења се издаје пре почетка контролисаног лета или дела лета који се одвија као контролисани лет. 
Одобрење контроле летења се захтева подношењем плана лета надлежној јединици контроле летења.
У случају да одобрење контроле летења није прихватљиво, вођа ваздухоплова о томе обавештава надлежну јединицу контроле летења.
У случају из става 4. овог члана, јединица контроле летења издаје измењено одобрење, ако је то изводљиво.
Ако је затражио одобрење које укључује приоритет, вођа ваздухоплова на захтев надлежне јединице контроле летења образлаже разлоге за захтевање приоритета.
Ако се пре полетања очекује, у зависности од количине расположивог горива и могуће промене одобрења контроле летења, да ће се током лета донети одлука да се лет настави до другог аеродрома одредишта, вођа ваздухоплова о томе обавештава надлежну јединицу контроле летења у циљу промене података из плана лета о измењеној рути (ако је позната) и одредишту. 
На контролисаном аеродрому ваздухоплов не сме да се креће по маневарској површини без одобрења аеродромске контроле летења, а посада ваздухоплова мора да поступа по упутствима аеродромске контроле летења.
Одобрење за трансонични лет 
Члан 18.
Одобрење контроле летења за фазу трансоничног убрзања суперсоничног лета продужава се најмање до краја те фазе.
Одобрење контроле летења које се односи на смањење убрзања и снижавање током преласка ваздухоплова са суперсоничне на субсоничну брзину мора да омогући неометан прелазак најмање током трансоничне фазе.
Садржај одобрења контроле летења 
Члан 19.
Одобрење контроле летења садржи:
1) идентификацију ваздухоплова која је приказана у плану лета;
2) границу важења одобрења; 
3) планирану путању;
4) нивое лета током читаве руте или њеног дела, као и промене нивоа ако се захтевају;
5) све друге неопходне информације и инструкције о другим питањима, као што су маневрисање током прилажења или одласка, комуникација и време важења одобрења.
Обавеза понављања одобрења и информација везаних за безбедност 
Члан 20.
Посада ваздухоплова понавља контролору летења делове одобрења који се односе на безбедност, као и инструкције које су пренете гласом, при чему следеће делове одобрења увек понавља: 
1) одобрења контроле летења за руту;
2) одобрења и инструкције за улазак, слетање, полетање, чекање испред, прелазак, вожење и окретање на полетно-слетној стази; 
3) полетно-слетну стазу у употреби, подешавање висиномера, SSR кодове, додељене канале за комуникацију, инструкције о висини, курсу и брзини;
4) прелазне нивое, било да их је издао контролор или се налазе у АТIS емисијама. 
Одобрења или инструкције које нису наведене у ставу 1. овог члана, укључујући условна одобрења и инструкције за вожење по земљи, посада ваздухоплова понавља или потврђује на начин који јасно показује да су схваћене и да ће по њима поступити.
Након што саслуша поновљено одобрење или инструкцију како би се уверио да их је посада ваздухоплова исправно потврдила, контролор летења одмах коригује евентуална одступања која је уочио приликом понављања.
Гласовно понављање CPDLC порука није обавезно, осим ако пружалац услуга у ваздушном саобраћају није другачије одредио. 
Координација одобрења 
Члан 21.
Јединице контроле летења међусобно координирају у вези са одобрењем контроле летења тако да цела рута ваздухоплова или њен део буду покривени, на начин прописан у ст. 2–7. овог члана.
Ваздухоплову се издаје одобрење за целу руту до аеродрома првог намераваног слетања, и то:
1) ако је могуће, пре полетања, одобрења се координирају између свих јединица контроле летења у чију ће надлежност ваздухоплов доћи; или
2) ако се са сигурношћу може очекивати да ће претходна координација бити извршена између јединица контроле летења у чију ће надлежност ваздухоплов доћи. 
Ако координација из става 2. овог члана није постигнута или се не очекује, ваздухоплову се издаје одобрење само до оне тачке за коју постоји координација.
Пре доласка до тачке за коју постоји координација или на тој тачки, надлежна јединица контроле летења издаје ваздухоплову наредно одобрење или, ако је потребно, инструкције за чекање на рути.
Ако је тако наложила ATS јединица, посада ваздухоплова контактира наредну јединицу контроле летења да би добила одобрење пре доласка на тачку примопредаје, на следећи начин: 
1) посада ваздухоплова одржава неопходну двосмерну комуникацију са тренутно надлежном јединицом контроле летења током прибављања наредног одобрења;
2) одобрење издато као наредно одобрење мора да буде као такво јасно препознатљиво пилоту;
3) осим ако је координисано, наредно одобрење не сме да утиче на првобитни профил лета ваздухоплова у било ком ваздушном простору, осим у ваздушном простору јединице контроле летења која је одговорна за издавање наредног одобрења.
Ако се планира полетање са аеродрома унутар једне контролисане области и улазак у другу контролисану област у оквиру 30 минута или у оквиру другог временског периода који је усаглашен између одговарајућих јединица контроле летења, координација са наредном јединицом контроле летења се успоставља пре него што се изда одобрење за полетање.
Ако посада ваздухоплова има намеру да напусти једну контролисану област да би летела изван контролисаног ваздушног простора, а затим да поново уђе у исту или другу контролисану област, може се издати одобрење од тачке полетања до аеродрома првог намераваног слетања, при чему такво одобрење или измена одобрења важе само за оне делове лета који се одвијају унутар контролисаног ваздушног простора.
Придржавање плана лета 
Члан 22.
Изузев у случајевима прописаним у чл. 23. и 25. овог правилника, посада ваздухоплова се придржава важећег плана лета или одговарајућег дела важећег плана лета који је поднет за контролисани лет, осим:
1) ако је упућен захтев за измену плана лета и добијено одобрење од надлежне јединице контроле летења; или
2) ако је настало стање нужде које захтева хитну реакцију посаде ваздухоплова.
У случају из става 1. тачка 2) овог члана, посада ваздухоплова обавештава, чим то околности дозволе, надлежну јединицу контроле летења о предузетој радњи и о томе да је она предузета због стања нужде.
Осим ако је другачије наложила надлежна јединица контроле летења, ваздухоплови који лете у контролисаном ваздушном простору морају да, кад год је то могуће: 
1) лете дуж одређене централне линије АТS руте, ако се налазе на утврђеној АТS рути; или
2) лете директно између навигационих уређаја и/или тачака које одређују ту руту.
Осим ако је другачије наложила надлежна јединица контроле летења, ваздухоплов који лети дуж сегмента АТS руте који је одређен у односу на VOR уређај, приликом прелета VOR уређаја подешава своју примарну навигациону референцу на VOR уређај који се налази испред њега или, ако је то изводљиво, на тачки преласка на следеће навигационо средство, а о евентуалним одступањима посада ваздухоплова обавештава надлежну јединицу контроле летења.
Ненамераване измене плана лета 
Члан 23. 
У случају да ваздухоплов током контролисаног лета ненамерно одступи од важећег плана лета, предузимају се следеће мере:
1) ако ваздухоплов одступи од путање лета, посада ваздухоплова без одлагања предузима радње да коригује курс како би се ваздухоплов вратио на путању лета што је пре могуће;
2) ако просечна стварна брзина на нивоу крстарења између тачака извештавања одступа или се очекује да ће одступати за ±5% од стварне брзине наведене у плану лета, посада ваздухоплова о томе обавештава надлежну АТS јединицу;
 3) ако се у процени времена доласка на следећу тачку јављања, границу области информисања ваздухоплова у лету или аеродром одредишта, у зависности шта је ближе, одступи за више од три минута у односу на време које је пријављено АТS јединици или за неку другу вредност одређену ICAO регионалним споразумом, измењено предвиђено време се пријављује надлежној АТS јединици чим је то могуће;
4) ако се примењује АDS-C споразум, АТS јединица се одмах обавештава посредством data link кад се дешавају промене изван граничних вредности утврђених АDS-C уговором. 
Намераване измене плана лета 
Члан 24.
Захтев за измену плана лета садржи следеће податке:
1) ако се мења ниво крстарења: идентификацију ваздухоплова; тражени нови ниво крстарења и брзину крстарења на том нивоу; измењено предвиђено време доласка на границу наредне области информисања ваздухоплова у лету;
2) ако се мења рута:
(1) у случају непромењеног одредишта: идентификацију ваздухоплова; правила по којима се лет одвија; податке о новој рути који укључују релевантне податке из плана лета, почевши од позиције од које треба да започне захтевана измена руте; измењено предвиђено време; остале значајне информације;
(2) у случају промењеног одредишта: идентификацију ваздухоплова; правила по којима се лет одвија; податке о измењеној рути до новог аеродрома одредишта који укључују релевантне податке из плана лета, почевши од позиције од које треба да започне захтевана измена руте; измењено предвиђено време; алтернативне аеродроме; остале значајне информације.
Утицај погоршања времена на измену плана лета 
Члан 25.
Ако је очигледно да лет у VMC условима није могуће обавити у складу са важећим планом лета, посада ваздухоплова на VFR лету који се одвија као контролисани лет предузима једну од следећих мера: 
1) захтева од надлежне јединице контроле летења измену одобрења како би се ваздухоплову омогућило да настави лет у VMC условима до аеродрома одредишта или алтернативног аеродрома или напушта ваздушни простор за који је захтевано одобрење јединице контроле летења; или 
2) ако није могуће добити одобрење из тачке 1) овог става, наставља лет у VMC условима и обавештава надлежну јединицу контроле летења о предузетој мери, било да напушта ваздушни простор у коме лети или да слеће на најближи погодан аеродром; или 
3) ако лети унутар контролисане зоне, захтева одобрење да лети као специјалан VFR лет; или
4) захтева одобрење да лети по IFR правилима.
Извештај о позицији 
Члан 26.
Осим ако другачије наложи надлежна јединицa контроле летења, посада ваздухоплова који обавља контролисани лет доставља надлежној јединици контроле летења, што је пре могуће, време доласка и висину изнад сваке обавезне тачке јављања, као и друге захтеване информације.
Извештај о позицији се на исти начин доставља и за друге тачке на рути на захтев надлежне јединице контроле летења. 
Ако не постоје утврђене тачке јављања, извештај о позицији се даје у интервалима које одреди надлежна јединица контроле летења.
У случају контролисаног лета ваздухоплова који преноси извештаје о позицији посредством data link, посада ваздухоплова даје гласовне информације о позицији само на захтев надлежне јединице контроле летења.
Напуштање простора у коме се пружају услуге контроле летења
Члан 27.
Изузев у случају слетања на контролисани аеродром, посада ваздухоплова која обавља контролисани лет обавештава надлежну јединицу контроле летења о напуштању простора у коме се пружају услуге контроле летења. 
Комуникација 
Члан 28.
У случају контролисаног лета, посада ваздухоплова стално слуша гласовну комуникацију ваздух–земља на одговарајућем комуникационом каналу и успоставља, по потреби, двосмерну комуникацију са надлежном јединицом контроле летења.
Ако је ваздухоплов део аеродромског саобраћаја на контролисаном аеродрому, посада ваздухоплова успоставља двосмерну комуникацију са надлежном јединицом контроле летења, осим ако је пружалац услуга у ваздушном саобраћају одредио другачија правила комуникације.
Посада ваздухоплова стално слуша гласовну комуникацију ваздух–земља и ако је успостављен data link за комуникацију контролор-пилот (CPDLC).
Ближа упутства о поступању у случају прекида комуникације дата су у Анексу 10 (Део II) Конвенције о међународном цивилном ваздухопловству (Чикаго 1944.) и ICAO Документу PANS-ATM број 4444 (Поступци за пружање услуга у ваздушној пловидби – Управљање ваздушним саобраћајем).
Употреба израза при пружању услуга контроле летења
Члан 29.
Приликом пружања услуга контроле летења користе се изрази стандардне фразеологије на енглеском језику.
Изрази стандардне фразеологије на енглеском језику се користе у складу са међународним стандардима и међународном препорученом праксом из Анекса 10 (Део II) Конвенције о међународном цивилном ваздухопловству и ICAO Документa PANS-ATM број 4444 (Поступци за пружање услуга у ваздушној пловидби – Управљање ваздушним саобраћајем).
Изузетно од става 1. овог члана, услуге контроле летења које се пружају домаћем ваздухоплову који лети по правилима оперативног ваздушног саобраћаја могу да се пружају на српском језику.
Основни изрази на српском језику који се употребљавају при пружању услуга контроле летења дати су у Прилогу 2, који је одштампан уз овај правилник и чини његов саставни део.
Употреба временског система 
Члан 30. 
Приликом пружања услуга општем ваздушном саобраћају, пружалац услуга у ваздушном саобраћају користи искључиво Координирано универзално време (UTC).
III. УСЛУГЕ УЗБУЊИВАЊА
Примена 
Члан 31. 
ATS јединица пружа услуге узбуњивања:
1) свим ваздухопловима којима се пружају услуге контроле летења;
2) у мери у којој је то изводљиво, свим другим ваздухопловима који су поднели план лета или су на неки други начин познати ATS јединици; 
3) сваком ваздухоплову за који се зна или се верује да се над њим врше радње незаконитог ометања.
Надлежна ATS јединица је централна тачка за прикупљање свих информација које су од значаја за ваздухоплов у стању нужде унутар области информисања ваздухоплова у лету или контролисане области, као и за прослеђивање тих информација одговарајућем спасилачко-координационом центру. 
Ако се ваздухоплов у стању нужде налази у надлежности аеродромске контроле летења или прилазне контроле летења, ATS јединица без одлагања обавештава обласну контролу летења.
Изузетно од става 3. овог члана, ако хитност ситуације то захтева, аеродромска контрола летeња или прилазна контрола летења прво обавештавају одговарајуће локалне службе које могу да пруже брзу помоћ. 
Обавештавање спасилачко-координационог центра
Члан 32.
ATS jединица обавештава спасилачко-координациони центар одмах након што се ваздухоплов нађе у стању нужде у складу са следећим фазама:
1) фаза неизвесности (INCERFA);
2) фаза узбуне (ALERFA);
3) фаза опасности (DETRESFA).
Фаза неизвесности (INCERFA) наступа:
1) ако није успостављена комуникација са посадом ваздухоплова у периоду од 30 минута од тренутка кад се очекивало успостављање комуникације или од времена првог неуспелог покушаја успостављања комуникације, у зависности од тога шта је наступило раније; или
2) ако ваздухоплов није слетео 30 минута после предвиђеног времена доласка које је последње јављено или које је прорачунато од стране надлежне ATS јединице, у зависности од тога шта је наступило касније, осим у случајевима кад не постоји сумња у безбедност ваздухоплова и путника.
Фаза узбуне (ALERFA) наступа:
1) после фазе неизвесности, ако нису успели даљи покушаји успостављања комуникације са посадом ваздухоплова или ако нису успели сви покушаји да се добију информације о ваздухоплову из релевантних извора; или 
2) ако ваздухоплов коме је одобрено слетање није слетео у року од пет минута од предвиђеног времена слетања, а комуникација са посадом ваздухоплова није обновљена; или 
3) ако је примљена информација која указује да је оперативна способност ваздухоплова умањена, али не у мери да је извесно принудно слетање, осим ако постоје докази који смањују сумњу да је угрожена безбедност ваздухоплова и путника; или 
4) ако се зна или се верује да је ваздухоплов предмет радњи незаконитог ометања.
Фаза опасности (DETRESFA) наступа:
1) после фазе узбуне, ако нису успели даљи покушаји успостављања комуникације и ако нису успели свеобухватнији покушаји да се добију информације, што указује на вероватноћу да је ваздухоплов у нужди; или
2) ако се претпоставља да је гориво у ваздухоплову потрошено или није довољно да ваздухоплов безбедно слети; или
3) ако је примљена информација која указује да је умањена оперативна способност ваздухоплова у мери да је извесно принудно слетање; или
4) ако је примљена информација или се верује да је ваздухоплов покушао или покушава принудно да слети, осим ако се верује да ваздухоплов и путници нису озбиљно и непосредно угрожени и не захтевају неодложну помоћ.
Садржај извештаја ATS јединице
Члан 33. 
Извештај који надлежна ATS јединица доставља спасилачко-координационом центру садржи следеће податке:
1) ознаку фазе узбуњивања (INCERFA, ALERFA или DETRESFA);
2) назив организације и име лица које непосредно доставља извештај;
3) природу стања нужде;
4) значајне податке из плана лета;
5) ATS јединицу која је последња успоставила контакт са ваздухопловом, време и средства која су коришћена;
6) последњи извештај о позицији и начин на који је она утврђена;
7) боју и карактеристичне ознаке ваздухоплова;
8) податке о опасном терету;
9) предузете акције;
10) број лица у ваздухоплову, ако је познат;
11) опрему за спасавање у ваздухоплову;
12) друге значајне напомене.
Поред извештаја из става 1. овог члана, надлежнa ATS јединицa доставља спасилачко-координационом центру све корисне додатне информације које могу да утичу на ток операције трагања и спасавања, као и информацију о престанку стања нужде.
ATS jединица доставља све информације из става 1. овог члана оператеру ваздухоплова без одлагања, увек када је то изводљиво. 
Пружалац услуга у ваздушној пловидби омогућава спасилачко-координационом центру увид у записе радио-веза између надлежне ATS јединице и посаде ваздухоплова, као и радарске записе. 
Информације ваздухопловима у близини ваздухоплова који је у стању нужде 
Члан 34. 
Ако утврди да се ваздухоплов налази у стању нужде, ATS јединица, што је пре могуће, о природи нужде обавештава друге ваздухоплове који се налазе у његовој близини. 
Изузетно од става 1. овог члана, ако зна или верује да се над ваздухопловом врши радња незаконитог ометања, ATS јединица не сме да износи природу ванредне ситуације у АТS комуникацији ваздух–земља, осим ако је то прво учинио ваздухоплов над којим се врши радња незаконитог ометања и ако је сигурна да тиме неће погоршати ситуацију.
IV. СТАЊЕ НУЖДЕ, ГУБИТАК ОРИЈЕНТАЦИЈЕ ВАЗДУХОПЛОВА, НЕИДЕНТИФИКОВАНИ ВАЗДУХОПЛОВ И НЕЗАКОНИТО ОМЕТАЊЕ
Услуге ваздухоплову који се налази у стању нужде 
Члан 35. 
У случају да зна или претпоставља да се ваздухоплов налази у стању нужде, укључујући и радње незаконитог ометања, ATS јединица пружа помоћ и даје приоритет таквом ваздухоплову у односу на остале ваздухоплове.
Ако се догоди радња незаконитог ометања ваздухоплова или се на њу посумња, ATS јединица одмах реагује на захтев посаде ваздухоплова, континуирано преноси информације од значаја за безбедно извршење лета и предузима све потребне радње у циљу убрзања извршења свих фаза лета, а нарочито безбедног слетања ваздухоплова. 
Ако се догоди радња незаконитог ометања ваздухоплова или се на њу посумња, ATS јединица одмах обавештава надлежне службе у складу са успостављеним процедурама и размењује неопходне информације са оператером ваздухоплова или његовим овлашћеним представником.
Губитак оријентације ваздухоплова 
Члан 36. 
Одмах по сазнању о губитку оријентације ваздухоплова, надлежна ATS jединица предузима мере из ст. 2. и 4. овог члана, како би помогла безбедном лету ваздухоплова. 
Ако је позиција ваздухоплова непозната, надлежна ATS јединица предузима следеће мере: 
1) покушава да успостави двосмерну комуникацију са ваздухопловом, ако та комуникација не постоји;
2) употребљава сва расположива средства да утврди његову позицију;
3) информише остале ATS јединице у чијем простору надлежности је ваздухоплов изгубио оријентацију или је могао да је изгуби, узимајући у обзир све факторе који су могли да утичу на навигацију ваздухоплова у датим околностима;
4) у складу са успостављеним процедурама информише надлежне војне јединице и упознаје их са релевантним планом лета и осталим подацима који се тичу ваздухоплова који је изгубио оријентацију;
5) захтева од јединица наведених у тач. 3) и 4) овог става и осталих ваздухоплова у лету да на сваки начин помогну да се успостави комуникација са ваздухопловом који је изгубио оријентацију и утврди његова позиција.
Захтеви из става 2. тач. 4) и 5) овог члана важе и за ATS јединице које су обавештене у складу са ставом 2. тачка 3) овог члана.
Ако је утврђена позиција ваздухоплова који је изгубио оријентацију, надлежна ATS јединица предузима следеће мере:
1) обавештава посаду ваздухоплова о позицији и издаје потребна упутства;
2) по потреби, информише остале ATS јединице и надлежне војне јединице о ваздухоплову који је изгубио оријентацију и упутствима која су дата том ваздухоплову. 
Mере из става 4. тачка 1) овог члана ATS jединица предузима одмах по сазнању да постоји могућност пресретања или друга опасност по безбедност ваздухоплова.
Неидентификовани ваздухоплов 
Члан 37.
Ако уочи неидентификовани ваздухоплов у својој области, надлежна ATS јединица одмах покушава да утврди идентитет ваздухоплова ако је то потребно ради пружања услуга у ваздушном саобраћају или на захтев одговарајуће војне власти, према утврђеним процедурама.
У циљу утврђивања идентитета ваздухоплова, надлежна ATS јединица предузима следеће мере:
1) покушава да успостави двосмерну комуникацију са посадом ваздухоплова;
2) информише се од осталих ATS јединица унутар области информисања ваздухоплова у лету и захтева њихову помоћ при успостављању двосмерне комуникације са посадом тог ваздухоплова;
3) информише се од осталих ATS јединица из суседних области информисања ваздухоплова у лету и захтева њихову помоћ при успостављању двосмерне комуникације са посадом тог ваздухоплова;
4) покушава да прибави информације од посада других ваздухоплова који се налазе у тој области;
5) информише, по потреби, надлежну војну јединицу чим утврди идентитет ваздухоплова.
Незаконито ометање 
Члан 38.
У случају постојања неидентификованог ваздухоплова или ваздухоплова који је изгубио оријентацију, надлежна ATS јединица разматра могућност постојања незаконитог ометања ваздухоплова. 
Ако надлежна ATS јединица посумња да се на ваздухоплову који је изгубио оријентацију или неидентификованом ваздухоплову одвија радња незаконитог ометања, о томе одмах обавештава тело надлежно за управљање кризном ситуацијом, у складу са дефинисаним процедурама.
V. ОСТАЛЕ ОДРЕДБЕ
Чување снимака и документације
Члан 39.
Пружалац услуга контроле летења и услуга узбуњивања је дужан да електронски снима или на други начин забележи све податке о пруженим услугама.
Све аудио и видео записе, друге записе у електронској форми, штампане и писане записе који се односе на податке о пруженим услугама, пружалац услуга контроле летења и услуга узбуњивања је дужан да чува најмање 30 дана од дана када је услуга пружена.
Пружалац услуга контроле летења и услуга узбуњивања је дужан да обезбеди тајност података о пруженим услугама, као и да записе из става 2. овог члана чува од оштећења и злоупотребе. 
VI. ЗАВРШНЕ ОДРЕДБЕ
Престанак важења других прописа
Члан 40. 
Даном ступања на снагу овог правилника престају да важе Привремено упутство за рад службе контроле летења VI број 1482/1 од 11. маја 1978. године
				у делу који се односи на општи ваздушни саобраћај* и Правилник о увођењу смањених норми вертикалног раздвајања ваздухоплова у ваздушном простору Савезне Републике Југославије („Службени лист СРЈ”, број 68/01).
*Службени гласник РС, број 70/2016
 
Ступање Правилника на снагу
Члан 41.
Овај правилник ступа на снагу осмог дана од дана објављивања у „Службеном гласнику Републике Србије”.
Број 7/1-01-0003/2016-0001 
У Београду, 2. фебруара 2016. године
Директор,
Мирјана Чизмаров, с.р.
 
 
Прилог 1
Табела нивоа крстарења
1.1. Нивои крстарења су следећи:
Линија пута*




Oд 000° дo 179°




oд 180° дo 359°




IFR лeтoви




VFR лeтoви




IFR лeтoви




VFR лeтoви




Ниво




Ниво




Ниво




Ниво




Ниво лета


Стопе


Метри




Ниво лета


Стопе


Метри




Ниво лета


Стопе


Метри




Ниво лета


Стопе


Метри




010


1000


300




-


-


-




020


2000


600




-


-


-




030


3000


900




035


3500


1050




040


4000


1200




045


4500


1350




050


5000


1500




055


5500


1700




060


6000


1850




065


6500


2000




070


7000


2150




075


7500


2300




080


8000


2450




085


8500


2600




090


9000


2750




095


9500


2900




100


10000


3050




105


10500


3200




110


11000


3350




115


11500


3500




120


12000


3650




125


12500


3800




130


13000


3950




135


13500


4100




140


14000


4250




145


14500


4400




150


15000


4550




155


15500


4700




160


16000


4900




165


16500


5050




170


17000


5200




175


17500


5350




180


18000


5500




185


18500


5650




190


19000


5800




195


19500


5950




200


20000


6100




205


20500


6250




210


21000


6400




215


21500


6550




220


22000


6700




225


22500


6850




230


23000


7000




235


23500


7150




240


24000


7300




245


24500


7450




250


25000


7600




255


25500


7750




260


26000


7900




265


26500


8100




270


27000


8250




275


27500


8400




280


28000


8550




285


28500


8700




290


29000


8850












300


30000


9150












310


31000


9450












320


32000


9750












330


33000


10050












340


34000


10350












350


35000


10650












360


36000


10950












370


37000


11300












380


38000


11600












390


39000


11900












400


40000


12200












410


41000


12500












430


43000


13100












450


45000


13700












470


47000


14350












490 и сл.


49000 и сл.


14950 и сл.












510 и сл.


51000 и сл.


15550 и сл.












* Магнетна линија пута или у поларним подручјима изнад 70° географске ширине и у подручјима чије границе пропише надлежна ваздухопловна власт, тзв. „grid” путања која је одређена мрежом линија паралелних нултом меридијану које чине мрежу, примењена на поларну стереографску пројекцију где се као правац севера користи мрежни север.
Прилог 2 
Основни изрази на српском језику који се употребљавају при пружању услуга контроле летења 




Израз


Значење на енглеском језику


Значење




потврдите


acknowledge


Ставите ми до знања да сте примили и схватили ову поруку




да


affirm


Да




одобрено


approved


Имате одобрење за предложену акцију




прекид


break


Овим указујем на прекид између делова поруке
(користи се када не постоји јасна разлика између текста и других делова поруке)




прекид прекид


break break


Овим указујем на прекид између порука које се преносе различитим ваздухопловима у веома оптерећеном окружењу




поништите


cancel


Поништавам претходну инструкцију или одобрење




проверите


check


Проверите (систем или процедуру)
(не користи се ни у једном другом контексту; уобичајено се не очекује одговор)




дозвољено


cleared


Дозвољено вам је да наставите под следећим условима




потврдите


confirm


Захтевам потврду (одобрења, инструкције, акције, информације)




кoнтактирајте


contact


Успоставите контакт са...




тачно


correct


Тачно или исправно




исправка


correction


Направљена је грешка у овом преносу (или поруци). Исправна верзија гласи…




занемарите


disregard


Занемарите претходну инструкцију




како ме чујете?


how do you read?


Колико је моје емитовање разумљиво?




понављам


I say again


Понављам да би било јасније или наглашавам




задржите


maintain


Наставите у складу са наведеним инструкцијама или у буквалном смислу нпр. задржи (настави) VFR




слушајте


monitor


Слушајте фреквенцију




не


negative


Не, није дозвољено, нетачно или немогуће




готово


over


Мој пренос је готов и од тебе очекујем одговор
Напомена: уобичајено се не користи у VHF комуникацији.




крај


out


Крај поруке, не очекујем одговор
Напомена: уобичајено се не користи у VHF комуникацији.




поновите пријем


read back


Поновите све или део ове поруке тачно као што сте примили




измена дозвољеног


recleared


Направљена је измена у односу на претходно издато одобрење, ново одобрење превазилази претходно одобрење или један његов део




jaвите


report


Доставите ми информацију о ...




захтевам


request


Волео бих да знам/добијем




разумем


roger


Примио сам целу претходну информацију
Напомена: Ни у ком случају се не користи у одговору на питање којим се захтева понављање пријема или као директан одговор којим се врши потврда или негирирање.




поновите


say again


Поновите све или следећи део ваше последње поруке




говорите спорије


speak slower


Смањите брзину говора
Напомена: При нормалној брзини говора број речи у минути не прелази 100. Када се порука преноси до ваздухоплова и њен садржај се снима, брзина говора се смањује како би се омогућило њено записивање. Мања пауза која претходи или следи након бројева чини их лакшим за разумевање.




чекајте


standby


Чекај, јавићу ти се
Напомена: Позивалац ће уобичајено успоставити нови контакт уколико је кашњење дуже. Фраза „чекај” не представља одобрење нити одбијање.




не могу


unable


Не могу да испуним захтев, инструкцију или одобрење
Напомена: након фразе „не могу” уобичајено се наводи разлог.




поступићу 


wilco


Разумем твоју поруку и поступићу по њој (скраћеница од „will comply”)




предаја два пута


words twice


Као захтев: Комуникација је отежана. Молим вас поновите сваку реч или групу речи два пута. 
Као информација: Пошто је комуникација отежана, сваку реч или групу речи у овој поруци поновите два пута.