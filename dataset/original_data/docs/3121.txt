ЗАКОН
о задуживању Републике Србије код Комерцијалне банке а.д. Београд за потребе куповине зграде Аероинжењеринга и извођење неопходних радова на објекту за потребе смештаја Првог основног суда у Београду

	"Службени гласник РС", број 99 од 27. децембра 2011.
 
 
Члан 1.
Република Србија задужиће се код Комерцијалне банке а.д. Београд (у даљем тексту: банка), у износу од 13 милиона евра у динарској противвредности по средњем курсу Народне банке Србије на дан пуштања кредита у течај, за потребе куповине зграде Аероинжењеринга и извођење неопходних радова на објекту за потребе смештаја Првог основног суда у Београду.
 
Члан 2.
Задуживање из члана 1. овог закона извршиће се закључивањем уговора о дугорочном кредиту између Републике Србије, као зајмопримца и банке, као зајмодавца, у износу од 13 милиона евра у динарској противвредности по средњем курсу Народне банке Србије на дан пуштања кредита у течај.
 
Члан 3.
Уговор из члана 2. овог закона садржаће обавезно следеће елементе:
1) каматна стопа једнака збиру шестомесечне референтне каматне стопе за задуживање у еврима (ЕУРИБОР) и фиксне каматне марже од 4,20 %;
2) трошкови обраде и пуштања кредита у течај у висини од 0,5 % од износа кредита;
3) период отплате кредита у трајању од 60 месеци, укључујући период мировања отплате од 12 месеци, рачунајући од дана пуштања прве транше кредита у течај, кредит се отплаћује полугодишње;
4) камата се обрачунава конформном методом на основу календарског броја дана у месецу и године од 365/366 дана; 
	
5) право зајмопримца на превремену отплату кредита без плаћања накнаде зајмодавцу.
Влада ће, у року од 30 дана од дана закључивања уговора, доставити уговоре Народној скупштини, ради информисања.
 
Члан 4.
Средства прибављена од банке на основу уговора из члана 2. овог закона користиће се за куповину зграде Аероинжењеринга и извођење неопходних радова на санацији и адаптацији објекта за потребе Првог основног суда у Београду.
 
Члан 5.
Средства за измиривање обавеза по основу уговора из члана 2. овог закона обезбеђиваће се у буџету Републике Србије.
Република Србија обезбеђиваће средства из става 1. овог члана у буџету за текућу годину за измирење доспелих обавеза, у складу са одредбама уговора.
 
Члан 6.
Овај закон ступа на снагу наредног дана од дана објављивања у „Службеном гласнику Републике Србије”.