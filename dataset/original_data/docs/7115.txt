На основу члана 148. Закона о јавном информисању и медијима („Службени гласник РС”, бр. 83/14 и 58/15) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о правним последицама престанка Савезне јавне установе Радио-Југославија
"Службени гласник РС", број 67 од 29. јула 
				2015.
 
1. Престаје са радом Савезна јавна установа Радио-Југославија, основана Уредбом о Савезној јавној установи Радио-Југославија („Службени лист СРЈ”, бр. 3/02 и 29/02), (у даљем тексту: Радио-Југославија) 31. јула 2015. године.
2. Непокретне и покретне ствари које је користила Радио-Југославија преузима Републичка дирекција за имовину Републике Србије.
3. Документацију насталу у раду Радио-Југославије, а која представља архивску грађу, преузима Архив Југославије, на даљу надлежност, у складу са законом.
4. Запослени у Радио-Југославији, остварују своја права у складу са Одлуком о утврђивању Програма за решавање вишка запослених у поступку приватизације за 2015. годину („Службени гласник РС”, број 9/15).
5. По престанку рада Радио-Jугославије спровешће се поступак редовне ликвидације те установе, у складу са законом.
6. Ова одлука ступа на снагу наредног дана од дана објављивања у „Службеном гласнику Републике Србије”.
 
05 број 345-8170/2015
У Београду, 29. јула 2015. године
Влада
Председник,
Александар Вучић, с.р.