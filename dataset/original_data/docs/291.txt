На основу члана 17. став 1. и чланa 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о образовању Радне групе за анализу потенцијалних историјских пореских обавеза привредног друштва Air Serbia a.d. Београд по основу продаје карата за путовања у/из Сједињених Америчких Држава закључно са 31. децембром 2013. године 
"Службени гласник РС", број 65 од 28. јула 
				2016.
 
1. Образује се Радна група за анализу потенцијалних историјских пореских обавеза привредног друштва Air Serbia a.d. Београд (у даљем тексту: Ер Србија) у Сједињеним Америчким Државама (у даљем тексту: САД) по основу продаје карата за путовање у/из САД закључно са 31. децембром 2013. године (у даљем тексту: Радна група). 
2. Задатак Радне групе је утврђивање основаности и веродостојности постојања историјских обавеза по основу пореза, такси, накнада и других припадајућих дажбина (у даљем тексту: авио таксе), а по основу продаје карата у/из САД закључно са 31. децембром 2013. године, као и дефинисање предлогa за решавање обавеза по основу авио такси у случају оправданости њиховог постојања, а у складу са Оквирним уговором о трансакцији између Републике Србије, AIR SERBIA а.д. и Etihad Airways PJSC.
3. Радна група се образује за временски период који је потребан да се изврши задатак из тачке 2. ове одлуке.
4. У Радну групу именују се:
1) за руководиоца:
– Ненад Мијаиловић, државни секретар у Министарству финансија;
2) за заменика руководиоца:
– Бранко Дрчелић, вршилац дужности директора Управе за јавни дуг у Министарству финансија; 
3) за чланове:
– Дубравка Обреновић, заменик Државног правобраниоца;
– Бранко Луковић, саветник у Министарству привреде;
– Лука Томић, шеф Кабинета градоначелника града Београда;
– Ана Бегенишић, виши менаџер за рачуноводство, трезор и извештавање у Air Serbia a.d. Београд; 
– Наташа Ковачевић, вршилац дужности помоћника министра финансија.
5. За секретара Радне групе одређује се Наташа Вукшић, представник Кабинета председника Владе.
6. Радна група може да тражи податке, документе и извештаје, који су од значаја за извршење задатка из тачке 2. ове одлуке, од органа државне управе, Пореске управе, јавних предузећа и других организација.
7. Стручне и административно-техничке послове за потребе Радне групе обавља Министарство финансија.
8. Радна група је дужна да по завршетку задатка из тачке 2. ове одлуке поднесе Влади извештај о свом раду.
9. Ова одлука ступа на снагу наредног дана од дана објављивања у ,,Службеном гласнику Републике Србије”.
 
05 број 02-6674/2016 
У Београду, 27. јула 2016. године
Влада
Председник, 
Александар Вучић, с.р.