На основу члана 29. Закона о рударству („Службени гласник РС”, бр. 44/95, 85/05 – др. закон, 101/05 – др. закон, 34/06 и 104/09),
Министар рударства и енергетике доноси
 
ПРАВИЛНИК
о садржини годишњих извештаја о пословању предузећа која обављају експлоатацију минералних сировина за претходну календарску годину
"Службени гласник РС", број 7 од 8. фебруара 2011.
 
Члан 1.
Овим правилником прописује се садржина годишњих извештаја о пословању предузећа која обављају експлоатацију минералних сировина на одговарајућем експлоатационом пољу односно лежишту минералних сировина за претходну календарску годину (у даљем тексту: Годишњи извештаји о пословању), који у складу са Законом о рударству („Службени гласник РС”, бр. 44/95, 85/05 – др. закон, 101/05 – др. закон, 34/06 и 104/09), подносе:
1) предузећа која обављају експлоатацију свих врста чврстих минералних сировина;
2) предузећа која обављају експлоатацију нафте, гаса и подземне воде из којих се добијају корисне минералне сировине и геотермална енергија, као и подземне воде везане за рударску технологију и гасови који са њима јављају (у даљем тексту: предузећа која обављају експлоатацију нафте, гаса и подземне воде).
Члан 2.
Годишњи извештај о пословању израђује се на основу остварених производних и финансијских резултата предузећа на пословима експлоатације минералних сировина у оквиру експлоатационог поља.
Члан 3.
Годишњи извештаји о пословању садрже податке који су дати у: 
1) прилогу број 1. – Подаци о пословању предузећа која обављају експлоатацију свих врста чврстих минералних сировина, по лежишту за претходну календарску годину, који је одштампан уз овај правилник и чини његов саставни део;
2) прилогу број 2. – Подаци о пословању предузећа која обављају експлоатацију нафте, гаса и подземне воде, по експлоатационом пољу за претходну календарску годину, који је одштампан уз овај правилник и чини његов саставни део.
Члан 4 .
Годишњи извештаји поред података из члана 3. овог правилника садрже и: 
1) ситуациони план експлоатационог поља (штампана карта у одговарајућој стандардној размери од 1:1.000 до 1:25.000) који се израђује на једном листу топографске основе, која покрива површину од економског значаја за рудник, са уцртаним положајем експлоатационог поља у коме се налази рудник односно лежиште, назначеним катастарским општинама, назначеним преломним тачкама контура оверених билансних резерви, главним рударским објектима и транспортним комуникацијама рудника са јавном инфраструктуром; 
2) ситуациони план стања рударских радова на дан 31. децембра претходне календарске године (штампана карта у одговарајућој стандардној размери 1:500 или 1:1.000 или 1:2.500 или 1:5.000 или 1:10.000 односно дигитална, геореференцирана карта са векторским подацима која се израђује у софтверским пакетима заснованим на „GIS” и „CAD” технологији и достављах се искључиво у једном од следећих фајл формата: *.shp, *.mxd, *.dwg, *.dxf, *.mif, *.dgn, *.kml, или *.xml; други фајл формати, као што су *.pdf, *dwf, *.cdr и др. не сматрају се валидним), са назначеним преломним тачкама контура: оверених билансних резерви, положаја рударских радова на експлоатацији минералних сировина на почетку и на крају претходне календарске године, одлагалишта и флотацијског јаловишта, депоније готових производа и других врста депонија, стационарних рударских објеката и других инфраструктурних објеката који се налазе на датом графичком прилогу;
3) товарни биланс постројења за припрему минералних сировина оверен од стране руководиоца постројења. 
Одштампани ситуациони планови стања рударских радова, оверавају се од стране правног лица овлашћеног за рударска мерења или геодетска снимања. 
Графички документи из става 1. овог члана издају се у форми карте, које се израђују као дигиталне карте и штампане карте (аналогни приказ). 
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00058/2010-06
У Београду, 1. фебруара 2011. године
Министар,
проф. др Петар Шкундрић, с.р.