На основу члана 10. став 6. Закона о буџетском систему
(„Службени гласник РС”, бр. 9/02 и 87/02),
Министар финансија доноси
 
ПРАВИЛНИК


о начину утврђивања садржаја финансијског плана организација обавезног 
социјалног осигурања
„Службени
гласник РС“, број 81 од 17. јула 2004.
 
 
I. ОСНОВНЕ ОДРЕДБЕ
 
Члан 1.
Овим правилником уређује се начин утврђивања садржаја финансијског
плана, садржај општег и посебног дела финансијског плана и образложење финансијског
плана Републичког завода за здравствено осигурање, Републичког фонда за пензијско
и инвалидско осигурање запослених, Републичког фонда за пензијско и инвалидско осигурање
пољопривредника, Републичког фонда за пензијско и инвалидско осигурање самосталних
делатности и Националне службе за запошљавање (у даљем тексту: организације обавезног
социјалног осигурања). 
 
Члан 2.
Финансијски план организације обавезног социјалног осигурања
садржи општи део, посебан део и образложење.
У финансијском плану организације обавезног социјалног осигурања
исказују се приходи и примања по врстама и расходи и издаци по наменама, у складу
са економском класификацијом и класификацијом према рачуноводственим фондовима прописаном
Правилником о стандардном класификационом оквиру и контном плану за буџетски систем
(„Службени гласник РС”, бр. 92/02, 64/03, 125/03, 58/04 и 63/04 – у даљем тексту:
Правилник о контном плану). 
Приходи и примања и расходи и издаци исказани у финансијском
плану утврђују се у складу са макроекономским параметрима утврђеним у Меморандуму
о буџету и економској и фискалној политици за буџетску годину и пројекцијама за
две наредне фискалне године, (у даљем тексту: Меморандум о буџету), који министар
финансија доставља организацијама обавезног социјалног осигурања, у складу са законом.

 
II. ОПШТИ ДЕО ФИНАНСИЈСКОГ
ПЛАНА
 
Члан 3.
Општи део финансијког плана организације обавезног социјалног
осигурања садржи приходе и примања и расходе и издатке.
Приходи и примања из става 1. овог члана исказују се на
Образцу 1 – Приходи и примања у оквиру општег дела финансијског плана за буџетску
годину. 
Расходи и издаци из става 1. овог члана исказују се на Обрасцу
2 – Расходи и издаци у оквиру општег дела финансијског плана за буџетску годину.

Обрасци 1 и 2 одштампани су уз овај правилник и чине његов
саставни део. 
 
Члан 4.
Приходи и примања у оквиру општег дела финансијског плана
организације обавезног социјалног осигурања састоје се од: 
1) текућих прихода, и то по основу: 
(1) доприноса за обавезно социјално осигурање;
(2) донација и трансфера;
(3) осталих прихода (приходи од имовине, приходи од продаје
добара и услуга, таксе, новчане казне, пенали и одузета имовинска корист, партиципације,
рефундације, камате, меморандумски приходи и други приходи); 
2) прилива из домаћих и иностраних задуживања;
3) прилива од продаје нефинансијске имовине;
4) прилива од задуживања и продаје финансијске имовине.
Приходи и примања утврђени у ставу 1. овог члана исказују
се на прописаним контима економске класификације утврђене Правилником о контном
плану, а интерно по потреби и детаљније (седми ниво и др.).
 
Члан 5. 
У Обрасцу 1, у колони 1 дате су бројчане ознаке појединих
врста прихода и примања из члана 4. овог правилника, према економској класификацији
из Правилника о контном плану. 
У колони 2 дати су називи појединих примања које треба да
садржи финансијски план организације обавезног социјалног осигурања, према Правилнику
о контном плану. 
Организација обавезног социјалног осигурања у финансијском
плану исказује само приходе и примања које остварује, а чије су бројчане ознаке
конта дате у колони 1 Обрасца 1.
У колону 3 уносе се новчани износи према врстама прихода
и примања из колоне 2 Обрасца, односно према ознакама конта из колоне 1 Обрасца,
који се планирају за наредну буџетску годину на основу елемената садржаних у Меморандуму
о буџету и смерница министра надлежног за послове финансија за припрему буџета Републике
за наредну буџетску годину. 
 
Члан 6.
Расходи и издаци у оквиру општег дела финансијског плана
организације обавезног социјалног осигурања састоје се од: 
1) текућих расхода за:
(1) запослене; 
(2) коришћење услуга и роба;
(3) отплату камата;
(4) субвенције;
(5) донације и трансфере;
(6) права из социјалног осигурања; 
(7) друге расходе;
2) издатака за нефинансијску имовину; 
3) издатака за отплату главнице и набавку финансијске имовине.

Расходи и издаци утврђени у ставу 1. овог члана исказују
се на прописаним контима економске класификације утврђене Правилником о контном
плану. 
 
Члан 7.
У Обрасцу 2, у колони 1 дате су бројчане ознаке појединих
врста расхода и издатака из члана 6. овог правилника, према економској класификацији
из Правилника о контном плану. 
У колони 2 дати су називи појединих расхода и издатака које
треба да садржи финансијски план организације обавезног социјалног осигурања, према
Правилнику о контном плану. 
Организација обавезног социјалног осигурања у финансијском
плану исказује само расходе и издатке које она извршава, а чије су бројчане ознаке
дате у колони 1 Обрасца 2.
У колону 3 уносе се новчани износи на начин прописан за
исказивање примања из члана 5. став 4. овог правилника. 
 
III. ПОСЕБАН ДЕО ФИНАНСИЈСКОГ
ПЛАНА
 
Члан 8.
У посебном делу финансијског плана организације обавезног
социјалног осигурања исказују се:
1) расходи и издаци исказани у општем делу, на начин из
члана 4. став 2. овог правилника;
2) пројекције прихода и примања и расхода и издатака за
наредне две фискалне године.
Посебан део финансијског плана саставља се на основу процена
коришћењем рачуноводствене документације и података из рачуноводства организације
обавезног социјалног осигурања, а исказује се по економској класификацији на прописаним
контима из Правилника о контном плану. 
У случају да постоји потреба за исказивањем података о специфичним
расходима и издацима који се воде у рачуноводству организације обавезног социјалног
осигурања, ти подаци се рашчлањују детаљније од прописаних субаналитичких конта.

Републички завод за здравствено осигурање, у посебном делу
финансијског плана расходе по основу коришћења роба и услуга прописане овим правилником,
исказује према утврђеним условима, критеријумима и мерилима под којим закључује
уговоре о пружању здравствене заштите са носиоцима здравствене службе. 
Подаци из става 1. овог члана исказују се по наменама за
које се обезбеђују средства на терет здравственог осигурања. 
У оквиру података из става 4. овог члана посебно се исказују
расходи за плате запослених у здравственим установама и доприноси за обавезно социјално
осигурање (социјални доприноси) на терет послодавца.
 
Члан 9.
Организација обавезног социјалног осигурања финансијски
план саставља на основу смерница за припрему буџета Републике.
 
IV. ОБРАЗЛОЖЕЊЕ ФИНАНСИЈСКОГ
ПЛАНА
 
Члан 10.
Образложење финанасијског плана организације обавезног социјалног
осигурања садржи: 
1) правни основ за доношење финансијског плана;
2) правни основ за планирање појединачних прихода и примања,
односно расхода и издатака;
3) основне планске и обрачунске елементе који су коришћени
за израду финансијског плана;
4) основне податке о организацији обавезног социјалног осигурања
(органи- ционој структури, запосленима, имовини и др.);
5) основне податке о мрежи индиректних корисника средстава
организације обавезног социјалног осигурања; 
6) образложење по врстама прихода и примања и расхода и
издатака, са посебним образложењем процењене разлике између плана и извршења у односу
на претходну фискалну годину; 
7) законска права из надлежности организације обавезног
социјалног осигурања која није могуће измирити из прихода и примања предвиђених
финансијским планом;
8) критеријуме и мерила по којима се врши распоред средстава;
9) ближи опис нефинансијске имовине чија се набавка планира
(зграде, машине, опрема и остала основна средства, инвестиције и др.);
10) ближи опис финансијске имовине за коју се планирају
расходи и издаци (кредит, стање обавеза односно потраживања у погледу главнице,
ануитета, камате, курсне разлике и др.);
11) мере за рационализацију трошења средстава;
12) остале битне напомене.
 
V. ПРЕЛАЗНЕ И ЗАВРШНЕ
ОДРЕДБЕ
 
Члан 11.
Организација обавезног социјалног осигурања, сагласно Закону
о буџетском систему („Службени гласник РС”, бр. 9/02 и 87/02), доставиће до 1. августа
2004. године министарству надлежном за послове финансија и надлежном ресорном министарству
предлог финансијског плана за 2005. годину, са пројекцијом за наредне две фискалне
године. 
 
Члан 12.
Овај
правилник ступа на снагу наредног дана од дана објављивања у „Службеном гласнику
Републике Србије”. 
 
Број 110-00-261/2004-03
У Београду, 14. јула 2004.
године
Министар,
Млађан Динкић, с.р