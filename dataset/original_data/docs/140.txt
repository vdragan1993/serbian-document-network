На основу чланa 6. став 6.06. подтачка б) 
	
Финансијског уговора (Истраживање и развој у јавном сектору) између Републике Србије и Европске инвестиционе банке („Службени гласник РС – Међународни уговори”, број 5/10) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), 
	
Влада доноси 
 
ОДЛУКУ
о оснивању Одбора за управљање Пројектом „Истраживање и развој у јавном сектору”

	"Службени гласник РС", број 75 од 25. августа 2013.
 
1. Оснива се Одбор за управљање Пројектом „Истраживање и развој у јавном сектору” (у даљем тексту: Одбор).
2. Задаци Одбора су:
– праћење реализације пројекта и размена информација о главним пројектним активностима;
– пружање помоћи у решавању битних питања, проблема и конфликтних ситуација при спровођењу пројекта; 
	
– процена извршења пројекта; 
– давање директива, упутстава и праваца пројекта у складу са комплементарним политикама укључених страна; 
	
– друга питања везана за реализацију пројекта.
3. Одбор чине: чланови Скупштине друштва „ЈУП Истраживање и развој” д.о.о. Београд, представник Делегације Европске уније у Републици Србији, представник Развојне банке Савета Европе, представник Европске инвестиционе банке, представник Министарства просвете, науке и технолошког развоја, представник Министарства енергетике, развоја и заштите животне средине и директор привредног друштва „ЈУП Истраживање и развој” д.о.о. Београд.
4. Дужност председника Одбора врши председник Скупштине друштва „ЈУП Истраживање и развој” д.о.о. Београд.
5. Стручну и административно-техничку потпору Одбору пружа Министарство просвете, науке и технолошког развоја.
6. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-7303/2013
У Београду, 25. августа 2013. године
Влада
Председник,
Ивица Дачић, с.р.