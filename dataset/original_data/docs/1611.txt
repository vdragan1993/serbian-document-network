Редакцијски пречишћен текст

 

 

ЗАКОН

о помиловању

„Службени гласник РС”, бр. 49 од 24. 

новембра 1995, 50 од 13. 

децембра 1995
-

исправка

 

 

I. ОПШТЕ ОДРЕДБЕ О ПОМИЛОВАЊУ

 

Члан 1.

Помиловање за кривична дела прописана законима Републике Србије даје председник Републике Србије.

 

Члан 2.

Кад је за више кривичних дела прописаних законима Републике Србије и савезним законима суд изрекао јединствену казну помиловање даје председник Републике Србије, ако савезним законом није друкчије одређено.

 

Члан 3.

Помиловање се даје у складу са Кривичним законом Савезне Републике Југославије.

 

II. ПОСТУПАК ЗА ПОМИЛОВАЊЕ

 

Члан 4.

Поступак за помиловање покреће се молбом или по службеној дужности.

Поступак за помиловање којим се даје ослобођење од кривичног гоњења покреће се само по службеној дужности.

Ако је изречена смртна казна а молба за помиловање није поднесена, поступак за помиловање покреће се по службеној дужности.

 

1. Поступак по молби

 

Члан 5.

Молбу за помиловање подноси осуђено лице.

Молбу за помиловање могу поднети и законски заступник осуђеног лица, брачни друг, сродник у 
правој* линији и брат, сестра, усвојилац, усвојеник, хранилац или старалац осуђеног лица.

Молба за помиловање не може се поднети пре правоснажности пресуде.

 

*Службени гласник РС, број 50/1995 


 

Члан 6.

Ако је изречена казна затвора преко три године, молба за помиловање може се поново поднети по истеку једне године од дана када је донета одлука по ранијој молби.

Ако је изречена казна затвора у трајању до три године или блажа казна, молба за помиловање може се поднети по истеку шест месеци од дана када је донета одлука по ранијој молби.

Ако је о помиловању донета одлука у поступку покренутом по службеној дужности, рокови из ст. 1. и 2. овог члана рачунају се од дана доношења одлуке.

 

Члан 7.

Молба за помиловање подноси се суду који је изрекао пресуду у првом степену.

Ако је молба поднета другом органу или установи за издржавање казне, тај орган, односно установа доставиће, без одлагања, молбу суду који је изрекао пресуду у првом степену.

Лице које се налази на издржавању казне упућује молбу за помиловање суду преко управе установе у којој издржава казну. Та установа приликом достављања молбе за помиловање суду прилаже извештај о понашању осуђеног лица и другим подацима који су од значаја за решавање молбе.

Ако се осуђено лице налази на издржавању казне, а молбу за помиловање је поднело неко од лица наведених у члану 5. овог закона, суд ће од установе у којој осуђени издржава казну затражити извештај о његовом понашању и о другим подацима који су значајни за решавање молбе.

 

Члан 8.

Молбу за помиловање коју је поднело неовлашћено лице или која је поднесена пре истека рока одређеног у члану 6. овог закона суд одбацује решењем.

У погледу жалбе против решења о одбацивању молбе за помиловање сходно се примењују одредбе о жалби против решења донесеног у кривичном поступку.

 

Члан 9.

Молбу за помиловање суд ће доставити Министарству правде Републике Србије (у даљем тексту: Министарство правде), заједно са својим мишљењем о оправданости молбе.

Ако се подносилац молбе позвао на извесне чињенице или околности које могу бити од утицаја на одлучивање, суд ће пре достављања молбе извршити њихову проверу и извештај о томе заједно с молбом доставити Министарству правде.

Министарство правде може затражити од државних органа, органа територијалних јединица и од других органа и организација податке потребне за одлуку по молби.

 

Члан 10.

Кад размотри и оцени наводе у молби министар правде доставља молбу, заједно са свим списима и својим мишљењем председнику Републике Србије.

 

2. Поступак за помиловање по службеној дужности

 

Члан 11.

Поступак за помиловање по службеној дужности покреће министар правде.

Кад министар правде по службеној дужности покрене поступак за помиловање, сходно се примењују одредбе овог закона о поступку помиловања покренутом молбом.

 

III. ЗАВРШНЕ ОДРЕДБЕ

 

Члан 12.

Упутство о поступању судова и установа за издржавање казне затвора у поступку помиловања донеће министар правде у року од тридесет дана од дана ступања на снагу овог закона.

 

Члан 13.

Даном ступања на снагу овог закона престаје да важи Закон о помиловању („Службени гласник Социјалистичке Републике Србије”, бр. 50/78 и 43/89).

 

Члан 14.

Овај закон ступа на снагу осмог дана од дана објављивања у „Службеном гласнику Републике Србије”.