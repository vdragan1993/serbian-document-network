На основу члана 17. став 2. Закона о удруживању организација рада у општа удружења и Привредну комору Југославије („Службени лист СФРЈ“, бр. 54/76 и 63/80), у сагласности са Привредном комором Југославије, Опште удружење графичеке делатности Југославије доноси

  

 

ПОСЕБНЕ УЗАНСЕ 

за промет књига

„Службени лист СФРЈ”, број 19 од 20.

априла 1984.

 

 

I. ОПШТЕ ОДРЕДБЕ

 

1.

 

Ове посебне узансе имају за циљ унапређивање промета књига, неговање добрих пословних обичаја и развијање социјалистичког пословног морала.

 

2.

 

Учесници у промету књига дужни су да у правном промету поступају у складу са добрим пословним обичајима.

На односе у промету књига обавезно се примењују ове посебне узансе, ако су учесници у промету: 


1) самоуправним споразумом у оквиру својих заједница прихватили примењивање ових посебних узанси;

2) одлуком својих органа управљања изричито одлучили да примењују ове посебне узансе;

3) уговорили примењивање ових посебних узанси, или

4) из околности произилази да су примењивање ових посебних узанси хтели.

 

3.

 

Ове посебне узансе важе за све књиге које су намењене тржишту и које су предмет трговине између учесника у промету.

Количинска јединица у промету књига јесте један примерак, односно један комплет књига.

 

II. ПРОМЕТ КЊИГА

 

4.

 

Купопродаја књига на тржишту остварује се у следећим облицима: на велико и на мало.

Купопродајом књига на велико сматра се сваки посао у вези са прометом књига закључен између издавача и трговинске организације удруженог рада, односно између издавача са другим издавачем.

Купопродајом књига на мало сматра се сваки посао у вези са прометом књига закључен између издавача или трговинске организације удруженог рада и крајњег купца.

 

5.

 

Купопродаја књига на велико може бити закључена на један од следећих начина: на чврст рачун; на чврст рачун са правом замене књига до одређене вредности посла; као комисиони посао.

Испостављени рачун, приликом купопродаје књига са правом замене књига до одређене вредности посла, мора бити у целини исплаћен у складу са прописима.

 

6.

 

Купопродаја књига на мало може бити закључена:

1) са правним лицима, у складу са прописима;

2) са физичким лицима: за готов новац (по претплатној и малопродајној цени) и на отплату.

 

7.

 

Купопродајом књига на чврст рачун сматра се свака купопродаја књига без права враћања која се исплаћује у законском року.

 

1. Купопродаја књига на чврст рачун са правом замене књига до одређене вредности посла

 

8.

 

Право замене дела испоручених књига уговара се у одређеној вредности или у броју књига одређеног наслова.

Под правом из става 1. ове узансе подразумева се преузимање других књига у истој вредности.

Уговорено право замене књига не одлаже исплату испостављеног рачуна који се мора измирити у законском року.

 

2. Комисиони послови

 

9.

 

Књиге дате у комисиону продају својина су издавача – комитента.

Комисиона продаја уговара се на одређено или неодређено време са обавезним утврђивањем рока обрачуна и плаћања продатих количина. Тај рок не може бити краћи од 30 дана.

Издавач има право да повуче непродате количине књига само ако је истекао отказни рок, или раније уз сагласност комисионара.

Може се уговорити право враћања само потпуно неоштећених примерака књига.

 

3. Купопродаја књига на мало

 

10.

 

Издавач може поједина издања књига продавати трговинској организацији удруженог рада и крајњем купцу и у претплати (пре изласка из штампе), одређујући претплатну цену.

Претплата се може објавити најраније на 18 месеци пре дана изласка књиге из штампе и мора престати на 15 дана пре дана изласка књиге из штампе.

 

11.

 

Издавач и трговинска организација удруженог рада продају књиге крајњем купцу за готов новац по јединственим малопродајним (каталошким) ценама без попуста, осим у случајевима који су предвиђени овим посебним узансама.

 

12.

 

Издавач и трговинска организација удруженог рада продају књиге крајњем купцу на отплату само по јединственим малопродајним (каталошким) ценама.

Купцу књига на отплату зарачунавају се камате на вредност купљених књига. Каматна стопа мора да одговара стопи која се примењује на потрошачке кредите које банка одобрава издавачу.

 

4. Утврђивање и промена цена

 

13.

 

Малопродајна цена сваке књиге јединствена је и њу одређује и мења издавач на начин и по поступку који су утврђени прописима.

Малопродајна цена књига може бити одштампана на сваком примерку књиге, а обавезно мора бити назначена у каталогу и у сваком издавачевом средству информисања, као и у сваком рачуну (фактури).

Малопродајна цена књига садржи и трошкове промета који се признају трговинској организацији удруженог рада.

Малопродајна цена књиге обавезно се објављује и ако је издавач издање распродао у претплати.

 

14.

 

Малопродајну цену књига у стварној валути одређује издавач, по правилу, према званичном продајном девизном курсу у тренутку изласка књиге из штампе.

 

15.

 

Ако издавач у складу са важећим прописима, повећава малопродајну цену књига у току њене продаје, дужан је да о томе извести друге издаваче и трговинске организације удруженог рада којима је ту књигу продавао претходних 12 месеци.Купци могу, уз претходно обавештење издавачу, вратити залихе неоштећених књига затечених у тренутку повећања малопродајне цене, ако су их купили код издавача односних наслова.

Ако је прихватила повећање цена, трговачка организација удруженог рада дужна је књигу продавати по већој цени, без обзира да разлику накнади издавачу.

 

16.

 

Ако издавач снижава малопродајну цену књиге у току њене продаје, дужан је о томе да обавести друге издаваче и трговинске организације удруженог рада којима је ту књигу продавао претходних шест месеци.

Трговинска организација удруженог рада ће у року од 15 дана од дана пријема обавештења доставити издавачу комисијски записник о количини књига за које је снижена малопродајна цена.

Издавач је дужан да трговинској организацији удруженог рада накнади разлику између раније цене и снижене цене за непродате примерке, а трговинска организација удруженог рада је обавезна да књигу продаје по новој, сниженој цени.

 

17.

 

Ако издавач није објавио, али је применио нову малопродајну цену, дужан је да накнади штету коју је претрпела трговинска организација удруженог рада.

 

5. Трошкови промета и попусти

 

18.

 

Трошкови промета су део малопродајне цене књиге који се признају трговинским организацијама удруженог рада и клубовима читалаца као накнада за покриће трошкова промета и не могу се обрачунавати у корист крајњих купаца књига.

Висина трошкова промета обрачунава се у проценту од малопродајне (каталошке) цене и зависи од тематске области издања и величине промета (куповине).

Трошкови промета се, по правилу, уговарају слободном погодбом.

Максимални трошкови промета који се могу уговорити са трговинском организацијом удруженог рада, износе, и то:





1) за уџбенике, до



25%,





2) за научне и стручне књиге и наставне приручнике, до



35%,





3) за књижевна дела и остала издања до



40%,





4) за сва издања у претплати, од претплатне цене до



20%.





 

19.

 

Издавач утврђује скалу висине трошкова промета за: генералне поруџбине; вредност или количину поједине куповине; висину промета у одређеном периоду.

 

20.

 

Клубови читалаца (љубитеља књига) могу својим члановима давати попуст приликом продаје књига највише до половине максималног процента трошкова промета, утврђеног узансом 18.

 

21.

 

Издавачи и трговинске организације удруженог рада могу давати попуст библиотекама, организацијама удруженог рада, другим самоуправним организацијама и заједницама и органима и организацијама, кад књиге купују за потребе својих библиотека, а највише до половине максималног процента трошкова промета из узансе 18.

 

22.

 

Физичким лицима, приликом куповине књига за готов новац, може се одобравати попуст највише до половине максималног процента трошкова промета у време:

1) трајање: “Месеца књиге”;

2) одржавање Међународног сајма књига у Београду;

3) одржавање других сајамских манифестација књига у земљи.

Попуст из става 1. ове узансе може се одобравати и на продајним изложбама које организују заједнице издавача и књижара – за време и у месту у коме се те манифестације одржавају.

 

6. Рекламације

 

23.

 

Право на рекламацију на квалитет опреме књига, количину књига, односно на испостављени рачун за испоручене књиге траје осам дана од дана пријема књига.

Право на рекламацију оштећених примерака књига за које је несумњиво да су оштећене изашле из штампарије, а то се није могло открити уобичајеним прегледом приликом пријема, односно преузимања књига, траје осам дана од дана сазнања, а најдуже шест месеци од дана пријема књига, ако се не уговори дужи рок.

 

7. Књижни новитети

 

24.

 

Издавач је дужан да сваки књижни новитет дистрибуира трговинским организацијама удруженог рада по уговору или претходној поруџбини. Да би се олашала благовремена испорука књижних новитета, издавач може да одреди дан почетка продаје. Пре тог дана трговинска организација удруженог рада не сме књигу продавати нити излагати.

 

25.

 

Издавач је дужан посебном понудом, проспектом или на други начин обезбедити информисање трговинске организације удруженог рада о сваком новом издању и омогућити јој благовремену поруџбину.

 

8. Распродаја књига

 

26.

 

Распродајом књига сматра се коначна продаја остатка тиража једног издања, које је објављено најмање једну годину раније. Распродаја се врши по ценама нижим од првобитно утврђених цена. Снижење цене преко 20 % сматра се снижењем за распродају и тако одређене цене више се не може повећавати.

Ако се поједина издања књига налазе на залихама код трговинске организације удруженог рада дуже од две године, она може огласити распродају тих издања без претходног обавештења издавачу.

Оштећене књиге трговинска организација удруженог рада може продавати по нижим ценама које сама одреди, без претходног обавештења издавачу.

Распродају одређује издавач.

 

27.

 

Издавач је дужан да обавести трговинску организацију удруженог рада о распродаји на 15 дана пре почетка распродаје.

За већ постојеће залихе књига у трговинској организацији удруженог рада, издавач је дужан признати разлику између старе и нове цене за количине књига које је та организација купила код издавача.

 

9. Отпрема књига и трошкови отпремања књига

 

28.

 

Издавач отпрема књиге трговинским организацијама удруженог рада најкраћим и најјефтинијим путем редовне испоруке, франко истоварна станица или пошта купца.

Ако се захтева посебна испорука и посебно паковање, могу се трговинској организацији удруженог рада и крајњем купцу зарачунавати трошкови настали на основу посебних захтева.

 

III. ЗАВРШНА ОДРЕДБА

 

29.

 

Ове посебне узансе примењиваће се по истеку 30 дана од дана објављивања у “Службеном листу СФРЈ”.

  

Бр. 2501/98

29. септембра 1983. године 


Београд

Секретар

Општег удружења

графичке делатности

Југославије,


Душан Поповић, с.р.