На основу чланa 6. став 6.03 тачка Ц Финансијског уговора (Апекс зајам за мала и средња предузећа и друге приоритете III/A) између Републике Србије и Европске инвестиционе банке и Народне банке Србије („Службени гласник РС – Међународни уговори”, број 5/14) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси 
 
ОДЛУКУ
о оснивању Одбора за управљање Апекс зајмом за мала и средња предузећа и друге приоритете III/A
"Службени гласник РС", број 48 од 2. јуна 
				2015.
 
1. Оснива се Одбор за управљање Апекс зајмом за мала и средња предузећа и друге приоритете III/A (у даљем тексту: Одбор), који се спроводи из кредита Европске инвестиционе банке. 
2. Задаци Одбора су:
– праћење реализације Апекс зајма за мала и средња предузећа и друге приоритете III/A и размена информација о главним активностима у току реализације;
– пружање помоћи у решавању битних питања, проблема и конфликтних ситуација при спровођењу Апекс зајма за мала и средња предузећа и друге приоритете III/A; 
– процена остварених резултата пројеката финансираних из средстава Апекс зајма за мала и средња предузећа и друге приоритете III/A, а на основу извештаја Народне банке Србије као Агента.
3. У Одбор се именују:
1) за председника Срђан Кокотовић, државни секретар у Министарству финансија;
2) за чланове:
– Катарина Обрадовић Јовановић, помоћник министра привреде;
– др Наташа Тањевић, генерални секретар Народне банке Србије.
4. У раду Одбора могу по позиву учествовати, без права одлучивања, представници Европске инвестиционе банке, Народне банке Србије и финансијских институција које предлажу пројекте за финансирање из средстава Апекс зајма за мала и средња предузећа и друге приоритете III/A.
5. Стручну и административно-техничку подршку Одбору пружа Народна банкa Србије као Агент Републике Србије по Финансијском уговору (Апекс зајам за мала и средња предузећа и друге приоритете III/A) између Републике Србије и Европске инвестиционе банке и Народне банке Србије. 
6. Даном ступања на снагу ове одлуке престаје да важи Одлука о оснивању Одбора за управљање Апекс зајмом за мала и средња предузећа и предузећа средње тржишне капитализације („Службени гласник РС”, бр. 64/11, 10/12, 91/12, 13/13, 92/13, 24/14, 100/14 и 33/15).
7. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-5771/2015 
У Београду, 29. маја 2015. године
Влада
Председник,
Александар Вучић, с.р.