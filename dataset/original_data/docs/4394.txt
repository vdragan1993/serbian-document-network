На основу чл. 11. и 141. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о оснивању Друштва с ограниченом одговорношћу „Аеродроми Србије”
"Службени гласник РС", број 8 од 1. фебруара 
				2016.
 
I. ОСНОВНЕ ОДРЕДБЕ
Члан 1.
Оснива се Друштво с ограниченом одговорношћу „Аеродроми Србије” (у даљем тексту: Друштво).
Члан 2.
Друштво се оснива на неодређено време.
Члан 3.
Друштво има својство правног лица.
Друштво у правном промету са трећим лицима има сва овлашћења и иступа у своје име и за свој рачун.
За обавезе преузете у правном промету према трећим лицима, Друштво одговара целокупном својом имовином.
II. ПОСЛОВНО ИМЕ И СЕДИШТЕ
Члан 4.
Друштво послује под следећим пословним именом: „Аеродроми Србије” друштво с ограниченом одговорношћу, Београд.
Скраћено пословно име Друштва је: „Аеродроми Србије” д.о.о. Београд.
Члан 5.
Седиште Друштва је: Београд, 11180 Београд 59.
III. ПОДАЦИ О ОСНИВАЧУ ДРУШТВА
Члан 6.
Оснивач Друштва је Република Србија, за коју, на основу законског овлашћења оснивачка права врши Влада, Београд, Немањина 11 (у даљем тексту: Оснивач).
Проценат власништва Оснивача над уделом износи 100%.
IV. ПЕЧАТ И ШТАМБИЉ ДРУШТВА
Члан 7.
Друштво има печат и штамбиљ.
Печат је округлог облика и садржи пословно име и седиште Друштва.
Штамбиљ је правоугаоног облика и садржи пословно име Друштва, као и простор за уписивање броја предмета и датума завођења у деловодни протокол.
Број печата и штамбиља, њихова употреба, евиденција, чување и уништавање ближе се уређују посебном одлуком Скупштине Друштва.
V. ДЕЛАТНОСТ ДРУШТВА
Члан 8.
Претежна делатност Друштва је: 52.23 Услужне делатности у ваздушном саобраћају.
Друштво обавља и друге делатности, послове и услуге у унутрашњем и спољнотрговинском промету, у складу са законом.
У оквиру своје претежне делатности, друштво обавља послове од значаја за безбедност ваздушног саобраћаја.
VI. ОСНОВНИ КАПИТАЛ И ИЗВОРИ ФИНАНСИРАЊА
Члан 9.
Укупан уписани основни капитал Друштва износи 150.000,00 динара (стопедесет хиљада динара), који ће бити уплаћен од стране оснивача у року не дужем од 90 дана од дана доношења ове одлуке.
Члан 10.
Обављање делатности из члана 8. ове одлуке и финансирање Друштва врши се из:
1) буџета Републике Србије;
2) кредита;
3) других извора, у складу са законом.
Члан 11.
Основни капитал повећава се на основу одлуке Скупштине Друштва.
Члан 12.
Основни капитал Друштва може се смањити одлуком Скупштине Друштва, али не испод законом прописаног минималног основног капитала.
VII. РАСПОДЕЛА ДОБИТИ
Члан 13.
Расподела добити Друштва врши се у складу са законом и овом одлуком. 
 VIII. ИМОВИНА 
Члан 14.
Имовину Друштва чине ствари и права у власништву Друштва, као и друга права Друштва.
IX. ЗАСТУПАЊЕ ДРУШТВА
Члан 15.
Друштво у пословима унутрашњег и спољнотрговинског промета, заступа и представља директор, без ограничења.
Директор може, у оквиру својих овлашћења, дати другом лицу писмено пуномоћје за заступање Друштва, уз претходну сагласност Скупштине.
X. УПРАВЉАЊЕ ДРУШТВОМ
Члан 16.
Управљање Друштвом је организовано као једнодомно.
Органи Друштва су: Скупштина и директор.
Члан 17.
Овлашћења Скупштине Друштва врши Оснивач, преко једног представника, којег предлаже министарство надлежно за послове привреде, који је уједно и председник Скупштине Друштва.
Одлуку о одређивању и разрешењу председника Скупштине Друштва доноси Оснивач.
Члан 18.
Скупштина:
1) одлучује о изменама и допунама оснивачког акта;
2) одлучује о статусним променама, оснивању других правних субјеката и променама правне форме;
3) утврђује финансијске извештаје;
4) усваја извештаје о степену реализације програма пословања;
5) утврђује пословну стратегију и пословне циљеве Друштва и стара се о њиховој реализацији;
6) доноси годишњи програм пословања Друштва;
7) одлучује о повећању или смањењу основног капитала, као и о свакој емисији хартија од вредности;
8) именује и разрешава директора Друштва; 
9) надзире рад директора; 
10) одлучује о расподели добити и начину покрића губитка;
11) именује овлашћеног ревизора и утврђује накнаду за његов рад;
12) одлучује о покретању стечајног поступка, поступка ликвидације, именује ликвидационог управника и усваја ликвидационе билансе и извештај ликвидационог управника;
13) даје и опозива прокуру;
14) одлучује о стицању, продаји, давању у закуп, залагању или другом располагању имовином велике вредности;
15) одлучује о улагању капитала; 
16) одлучује о начину задуживања Друштва; 
17) одлучује о промени претежне делатности;
18) врши друге послове и одлучује о другим питањима, у складу са законом и овом одлуком. 
Одлуку из става 1. тач. 1), 2), 3), 6), 7), 8), 12), 14), 16) и 17), Скупштина доноси уз сагласност Оснивача.
Члан 19.
Редовне и ванредне седнице Скупштине одржавају се у складу са законом.
Члан 20.
Друштво има директора.
Директора именује Скупштина на предлог Оснивача. 
Оснивач утврђује предлог, на начин, под условима и по поступку који су прописани законом којим се уређује правни положај јавних предузећа.
Члан 21.
Директор:
1) представља и заступа Друштво, у складу са законом и овом одлуком;
2) организује и руководи процесом рада;
3) води пословање Друштва;
4) одговара и стара се за законитост рада Друштва;
5) предлаже годишњи програм пословања и предузима мере за његово спровођење;
6) предлаже финансијске извештаје;
7) одговара за тачност финансијских извештаја Друштва;
8) одлучује о правима, обавезама и одговорностима запослених у Друштву, у складу са законом;
9) доноси акт о организацији и систематизацији послова и друге акте Друштва;
10) доноси план набавки;
11) извршава одлуке Скупштине;
12) обавештава Скупштину о пословању и подноси Скупштини извештаје о пословању; 
13) обавља и друге послове, у складу са законом и овом одлуком.
Члан 22.
Мандат директора траје четири године и почиње даном доношења ове одлуке.
По истеку мандата директор може поново бити именован.
Мандат директору престаје пре истека рока утврђеног у ставу 1. овог члана, ако Скупштина не усвоји годишње финансијске извештаје Друштва у року који је предвиђен за одржавање редовне седнице Скупштине. 
Скупштина може разрешити директора и пре истека мандата на који је именован, без навођења разлога. 
Члан 23.
Директор може дати оставку писаним путем.
Оставка производи дејство даном подношења, осим ако у њој није наведен неки каснији датум.
XI. НАДЗОР
Члан 24.
Начин спровођења и организација рада унутрашњег надзора пословања Друштва уређује се правилником и другим општим актима Друштва, у складу са законом.
Члан 25.
Годишњи финансијски извештаји Друштва су обавезно предмет ревизије у складу са законом којим се уређује ревизија.
Посебна или ванредна ревизија у Друштву се спроводи под условима и на начин утврђен законом. 
XII. АКТИ И ДОКУМЕНТИ
Члан 26.
Друштво доноси општа акта у складу са законом.
Друштво води пословне књиге и саставља и подноси рачуноводствене књиге и финансијске извештаје у складу са законом којим се уређује рачуноводство.
Друштво је дужно да чува све акте и документа у складу са законом којим се уређује правни положај привредних друштава.
XIII. ОВЕРА ПОТПИСА, РЕГИСТРАЦИЈА И СХОДНА ПРИМЕНА
Члан 27.
Потписи на овој одлуци оверавају се у складу са законом којим се уређује овера потписа.
Члан 28.
На питања која нису посебно уређена овом одлуком, сходно се примењују одговарајуће одредбе закона којим се уређује положај привредних друштава и закона којим се уређује положај јавних предузећа.
XIV. ПОСЛОВНА ТАЈНА
Члан 29.
Пословна тајна је податак чије би саопштавање трећем лицу могло нанети штету Друштву, као и податак који има или може имати економску вредност зато што није опште познат, нити је лако доступан трећим лицима која би његовим коришћењем или саопштавањем могла остварити економску корист и који је од стране Друштва заштићен одговарајућим мерама у циљу чувања његове тајности.
Члан 30.
Пословна тајна је и податак који је законом, другим прописом или одлуком директора Друштва одређен као пословна тајна.
XV. ЗАШТИТА ЖИВОТНЕ СРЕДИНЕ
Члан 31.
Друштво је, при обављању делатности, дужно да се стара о заштити животне средине, у складу са законом.
XVI. ПРЕЛАЗНЕ ОДРЕДБЕ
Члан 32.
Друштво почиње са радом даном регистрације у Регистар привредних субјеката, у складу са законом који се уређује регистрација привредних друштава. 
Члан 33.
Све припремне радње које се односе на регистрацију Друштва у Регистар привредних субјеката, обавиће директор, а уплата новчаног улога у износу од 150.000,00 динара извршиће се из буџета Републике Србије са раздела министарства надлежног за послове саобраћаја.
Члан 34.
До именовања директора Друштва, дужност директора обављаће у својству вршиоца дужности директора Друштва, Предраг Бабић, из Обреновца, Немањина 24, ЈМБГ 2710972710037, који ће извршити и судску оверу ове одлуке, у складу са законом и предузети радње у вези са уписом Друштва у Регистар привредних субјеката.
Члан 35.
Трошкове регистрације, отварања рачуна и друге трошкове до регистрације у Регистру привредних субјеката, сносиће министарство надлежно за послове саобраћаја.
XVII. ЗАВРШНА ОДРЕДБА
Члан 36.
Ову одлуку објавити у „Службеном гласнику Републике Србије”.
 
05 број 023-800/2016
У Београду, 30. јануара 2016. године
Влада
Председник, 
Александар Вучић, с.р.