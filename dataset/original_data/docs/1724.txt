ЗАКОН

о привременом
изузимању од опорезивања порезом на доходак грађана одређених врста прихода

“Службени гласник
РС”, број 5 од 22. јануара 2009.

 

 

Члан 1.
Овим законом уређује се привремено
изузимање од опорезивања порезом на доходак грађана прихода од капитала по основу
камате на девизне штедне и друге депозите грађана, капиталних добитака по основу
прихода од преноса уз накнаду хартија од вредности и удела у имовини правних лица
и прихода од пољопривреде и шумарства на катастарски приход, чије је опорезивање
као врсте прихода физичких лица прописано Законом о порезу на доходак грађана
(„Службени гласник РС”, бр. 24/01, 80/02, 80/02 – др. закон, 135/04, 62/06 и
65/06 – исправка). 

 

Члан 2.
Не утврђује се и не плаћа порез
на приходе од капитала по основу камате на девизне штедне и друге депозите грађана,
која је остварена од дана ступања на снагу овог закона до 31. децембра 2009. године.


 

Члан 3.
Не утврђује се и не плаћа порез
на капиталне добитке на приход који је остварен по основу преноса уз накнаду хартија
од вредности и удела у имовини правних лица, од дана ступања на снагу овог закона
до 31. децембра 2009. године, за преносе који су извршени у том периоду. 


 

Члан 4.
Не утврђује се и не плаћа порез
на приходе од пољопривреде и шумарства на катастарски приход за 2008. и 2009. годину.


 

Члан 5.
Овај закон
ступа на снагу осмог дана од дана објављивања у „Службеном гласнику Републике Србије”.