На основу члана 50. тачка 7) Закона
о геолошким истраживањима („Службени гласник
РС“ број
44/95),
Министар надлежан за
послове геологије доноси
 
 
ПРАВИЛНИК

о 
	условима и критеријумима за уступање извођења геолошких истражних радова и 
	доделу средстава за извођење тих радова
 
„Службени
гласник РС", број 51 од 12. децембра 1996.
 
Члан
1.
Овим правилником
ближе се одређују начин, услови и критеријуми за уступање извођења геолошких
истражних радова и доделу средстава за финансирање извођења тих радова.
 
Члан
2.
Предмет уступања
извођења геолошких истражних радова одређује се годишњим програмом извођења
геолошких истражних радова који доноси Влада Републике Србије.
 
Члан
3.
Уступање извођења
геолошких истражних радова Министарство рударства и енергетике (у даљем тексту:
Министарство) оглашава конкурсом који се објављује у средствима јавног
информисања.
Конкурс из става 1.
овог члана садржи: податке о геолошким истржним радовима чије се уступање
оглашава; услове које заинтересована предузећа морају да испуњавају као извођачи
радова, односно носиоци истраживања (услови у погледу регистроване делатности,
кадровске и техничке опремљености); рок у коме се могу подносити пријаве за
извођење геолошких истражних радова, који не може бити дужи од тридесет дана од
дана објављивања конкурса и друге податке неопходне за обавештавање
заинтересованих предузећа, односно других правних лица.
 
Члан
4.
Поступак уступања
извођења геолошких истражних радова и доделе средстава за извођење тих радова,
спроводи комисија коју образује министар надлежан за послове геологије (у даљем
тексту: министар).
Комисија се састоји
од најмање три члана, а радом комисије руководи њен члан кога одреди министар.
 
Члан
5.
Пријаве на конкурс
могу поднети предузећа, односно друга правна лица, која су уписана у судски
регистар за обављање делатности геолошких истрживања.
Ако је предмет
уступања, извођење геолошких истражних радова који се из средства буџета
финансирају до 50%, пријаве на конкурс могу поднети и друга предузећа, у
својству носиоца истраживања.
 
Члан
6.
Пријава на конкурс
садржи:
1) назив (фирму) и
тачну адресу подносиоца пријаве;
2) назив радова,
односно пројекта геолошких истражних радова који су предмет уступања;
3) износ средстава
потребан за реализацију радова, односно пројекта који је предмет уступања;
4) рок за извођење
радова, односно реализацију пројекта који је предмет уступања.
5) друге податке за
које је конкурсом одређено да се морају унети у пријаву.
 
Члан
7.
Уз пријаву подноси
се и доказ о упису у судски регистар као и пројекат урађен у складу са Законом
о геолошким истраживањима („Службени гласник РС“, број 44/95) и прописом
донетим на основу тог закона, којим се одређује садржина пројеката геолошких
истраживања.
Пријаве и
документација подносе се Министарству у року који је одређен конкурсом о
уступању радова.
Пријаве поднете по
истеку тог рока сматрају се неблаговремено поднете пријаве и не узимају се у
разматрање, већ се враћају подносиоцу пријаве.
 
Члан
8.
За геолошка
истраживања, која представљају наставак истраживања из претходне године,
израђује се анекс основном пројекту геолошких истраживања за текућу годину са
спецификацијом радова.
Анекс пројекта из
става 1. овог члана садржи: опште податке о истражним радовима; резултате
добијене у претходном периоду; проблематику, концепцију и методологију
истраживања; динамику рада и спецификацију радова по врсти, обиму и
појединачној вредности радова.
 
Члан
9.
Пројекат геолошких
истражних радова, који се подноси уз пријаву на конкурс за финансирање из
буџета до 50%, поред прописаних елемената, садржи и податке о другим изворима
финансирања до пуног износа потребног за његову реализацију.
 
Члан
10.
По истеку рока за
подношење пријава, комисија из члана 4. овог правилника приступа разматрању
поднетих пријава са документацијом и утврђује да ли су пријаве поднете
благовремено и да ли подносилац пријаве испуњава прописане услове.
 
Члан
11.
По утврђивању
испуњености услова из члана 10. овог правилника, комисија приступа прегледу
пријава, врши рачунску контролу свих пројеката у погледу цене, метода
истраживања, упоређује податке из пријава и документације са условима конкурса
и утврђује одступање од тих услова.
О свим радњама из
става 1. овог члана комисија саставља образложени извештај са мишљењем о
најповољнијој пријави за одређену врсту истражних радова по критеријумима
утврђеним овим правилником.
Образложени извештај
са пријавама и документацијом, комисија доставља министру у року који је за то
одређен решењем о образовању комисије.
 
Члан
12.
Критеријуми на
основу којих се оцењују поднете пријаве са документацијом су:
1) научно-стручна
основаност и оправданост извођења пројектованих истражних радова;
2) значај геолошких
истражних радова за привредни развој општине, округа и Републике;
3) техно-економска
оправданост истражних радова и потреба обезбеђења континуитета у истраживању;
4) ниво реализације
радова из претходне године и постигнути резултати;
5) значај
истраживања за даљи развој и унапређење геолошке струке и науке;
6) цена истражних
радова и предложена динамика извођења геолошких истражних радова.
 
Члан
13.
Висина средстава
која се додељује за финансирање геолошких истражних радова који су предмет
уступања, одређује се у зависности од критеријума из члана 12. овог правилника
и врсте геолошких истражних радова, и то:
1) за финансирање
пројеката геолошких истраживања до 100%:
(1) основна геолошка
истраживања општег карактера - израде и штампања основне и прегледних карата
(геолошка, хидрогеолошка, инжењерскогеолошка, металогенетска и др.);
(2) основна геолошка
истраживања минералних сировина, ради утврђивања потенцијалности подручја и
сагледавање резерви Ц категорије;
(3) научне студије
из области геологије;
(4) израде анализа,
прописа, упутстава и сл.
2) за финансирање
пројеката геолошких истраживања до 50%;
(1) основна геолошка
истраживања лежишта минералних сировина до категорије Ц;
(2) основна
хидрогеолошка истраживања подземних, термоминералних вода и геотермалне
енергије;
(3) основна
инжењерскогеолошка истраживања за израду подлога за просторно и урбанистичко
планирање;
(4)
инжењерскогеолошка истраживања клизишта и других егзогених процеса;
(5) геоеколошка
истраживања и истраживања из информатике.
 
Члан
14.
Основна геолошка
истраживања финансирају се из средстава буџета, уколико се истражни простор
налази ван експлоатационог поља.
 
Члан
15.
 
Овај
правилник ступа на снагу осмог дана од дана објављивања у „Службеном гласнику
Републике Србије".
 
Број
110-00-021/96-09
У
Београду, 26. новембра 1996. године.
Министар,
проф. др 
Драган
Костић, с.р.