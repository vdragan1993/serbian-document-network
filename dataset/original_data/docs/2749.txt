Редакцијски пречишћен текст
 
 
На основу члана 18. став 1. тачка 3. и члана 68. Закона о Народној банци Србије („Службени гласник РС”, бр. 72/2003, 55/2004 и 44/2010),
Гувернер Народне банке Србије доноси 
 
ОДЛУКУ
о достављању Народној банци Србије статистичких података о имовини и обавезама привредних друштава која се баве пословима факторинга и форфетинга 
	
"Службени гласник 
				РС", бр. 35 од 20. априла 2012, 28 од 26. марта 2013.
 
1. Овом одлуком прописују се врсте статистичких података о имовини и обавезама које је привредно друштво које се бави пословима факторинга и/или форфетинга (у даљем тексту: факторинг и/или форфетинг компанија) обавезно да евидентира, обрађује и доставља Народној банци Србије, ближи садржај тих података, као и начин њиховог достављања. 
	
2. Факторинг и/или форфетинг компанијом, у смислу ове одлуке, сматра се привредно друштво чија је делатност финансирање других правних лица преко факторинга и/или форфетинга, односно откупа постојећих и будућих потраживања насталих продајом робе и/или услуга на домаћем или страном тржишту.
3. Факторинг и/или форфетинг компанија је обавезна да евидентира и обради податке о стању и о осталим променама вредности своје имовине и обавеза, који су класификовани према инструментима у активи и пасиви, према секторима, као и према рочности и валути. 
	
4. Факторинг и/или форфетинг компанија је обавезна да, за сваку хартију од вредности која се на крају извештајног периода налази у њеној активи, евидентира и обради податке о ISIN броју, матичном броју њеног издаваоца, рочности, валути и стању, као и о укупном броју комада хартија од вредности које имају исти ISIN број. 
	
Податке из става 1. ове тачке факторинг и/или форфетинг компанија евидентира и обрађује по сваком појединачном ISIN броју.
5. Факторинг и/или форфетинг компанија је дужна да израђује следеће извештаје:
1) извештај о потраживањима и обавезама факторинг и/или форфетинг компаније, по секторима 
	– на Обрасцу СРБ–ФАКТОР (Прилог 1), у који уноси податке из тачке 3. ове одлуке;
2) преглед стања хартија од вредности у активи факторинг и/или форфетинг компаније 
	– на Обрасцу ХОВ–ФАКТОР (Прилог 2), у који уноси податке из тачке 4. ове одлуке.
Садржина образаца из става 1. ове тачке утврђена је у прилозима из тог става, који су одштампани уз ову одлуку и њен су саставни део.
6. Факторинг и/или форфетинг компанија је дужна да податке у извештајима из тачке 5. ове одлуке прикаже тачно и потпуно, у складу с том одлуком. 
	
7. Факторинг и/или форфетинг компанија је дужна да извештаје из тачке 5. ове одлуке доставља Народној банци Србије, и то:
1) извештаје за прво тромесечје – најкасније 30. априла текуће године; 
	
2) извештаје за друго тромесечје – најкасније 31. јула текуће године; 
3) извештаје за треће тромесечје – најкасније 31. октобра текуће године; 
	
4) извештаје за четврто тромесечје – најкасније 5. марта наредне године.
Ако датуми из става 1. ове тачке нису радни дани, извештаји из тог става достављају се првог наредног радног дана, при чему се радним даном сматрају сви дани, осим суботе, недеље и дана који се не празнују радно у смислу закона којим се уређују државни и други празници у Републици Србији.
8. Факторинг и/или форфетинг компанија је дужна да извештаје из ове одлуке достави Народној банци Србије – Сектору за монетарне анализе и статистику – Одељењу за монетарну и финансијску статистику, и то у електронском облику, преко MS Excel датотеке, на и-мејл адресу: statistika@nbs.rs.
9. Народна банка Србије на својој Интернет страници објављује упутство за израду статистичког извештаја о имовини и обавезама привредних друштава која се баве пословима факторинга и форфетинга, с пратећом Excel датотеком.
10. Податке које факторинг и/или форфетинг компанија достави у складу са овом одлуком, Народна банка Србије може објављивати као збирне податке и користити их за израду различитих статистичких извештаја и анализа.
Народна банка Србије може податке из става 1. ове тачке достављати трећим лицима у земљи и иностранству, у складу с прописима и преузетим обавезама о статистичком извештавању. 
	
11. Факторинг и/или форфетинг компанија ће извештаје из ове одлуке први пут доставити за треће тромесечје 2012. године – најкасније 31. октобра 2012. године. 
	
12. Ова одлука ступа на снагу осмог дана од дана објављивања у „Службеном гласнику Републике Србије”.
 
О. број 3
У Београду, 19. априла 2012. године
Гувернер
Народне банке Србије,
Дејан Шошкић, 
	с.р.
 
 
ОДРЕДБЕ КОЈЕ НИСУ УНЕТЕ 
	У "ПРЕЧИШЋЕН ТЕКСТ" ОДЛУКЕ
 
Одлука о измени Одлуке 
	о достављању Народној банци Србије статистичких података о имовини и 
	обавезама привредних друштава која се баве пословима факторинга и 
	форфетинга: "Службени гласник РС", број 28/2013-29
 
2. Факторинг или форфетинг компанија ће извештај из ове одлуке први пут 
	доставити за прво тромесечје 2013. године – најкасније 30. априла 2013. 
	године.
3. Ова одлука ступа на снагу осмог дана од дана објављивања у „Службеном 
	гласнику Републике Србије”.
 
 
 
Листа прилога:

Прилог 1 - Образац СРБ–ФАКТОР 
	- Извештај о потраживањима и обавезама привредног друштва које се бави 
	пословима факторинга и форфетинга, по секторима 	
Прилог 
	2 - Образац ХОВ–ФАКТОР - Преглед стања хартија од вредности у активи факторинг и/или форфетинг компаније