На основу члана 87. став 8. Закона о играма на срећу
(„Службени гласник РС”, број 84/04),
Министар финансија доноси
 
 
ПРАВИЛНИК



о облику и садржини посебне ознаке за играчницу или кладионицу, односно уплатно 
место кладионице
„Службени гласник
РС“, број 129 од 30. новембра 2004.
 
 
Члан 1.
Овим правилником прописује се облик и садржина посебне
ознаке за играчнице и кладионице, односно уплатно место кладионице. 
 
Члан 2.
Посебна ознака из члана 87. ст. 5. и 6. Закона о играма
на срећу („Службени гласник РС”, број 84/04 – у даљем тексту: Закон), која се
истиче на улазу у сваку играчницу и кладионицу, односно уплатно место
кладионице, мора имати следећу садржину: 
1) нумерички број посебне ознаке;
2) тачан назив приређивача игара на срећу (у даљем
тексту: приређивач);
3) адреса седишта приређивача;
4) локација објекта играчнице или кладионице, односно
уплатног места кладионице;
5) ПИБ приређивача;
6) матични број приређивача;
7) шифра претежне делатности приређивача;
8) рок важења дозволе, односно одобрења за приређивање
игре на срећу у играчници, односно кладионици;
9) назив органа који је издао дозволу, односно
одобрење;
10) печат Министарства финансија – Управе за игре на
срећу и потпис овлашћеног лица.
Уплатно место кладионице, у смислу овог правилника,
сматра се објекат, односно просторија у којој се приређује посебна игра на
срећу – клађење.
 
Члан 3.
Посебна ознака мора бити израђена на папиру
правоугаоног облика формата А-4.
Тонска подлога хартије на којој се израђује посебна
ознака је окер-наранџасте боје и мора бити одштампана у офсет техници, а слова
су у црној боји.
 
Члан 4.
Посебна ознака мора бити одштампана на заштићеној
хартији са конитинуалним воденим знаком „мозаик”, мелираним влакнима црвене и
плаве боје.
 
Члан 5.
Посебна ознака садржи дуплу ирисејф заштиту – траку
чија је десна половина флуоресцентна.
На посебној ознаци у техници дубоке штампе мора се
налазити: Два гирош фриза у заглављу и дну посебне ознаке, микротекст
„Министарство финансија”, кип ефекат и гирош розета са скривеном сликом
„пик–херц–треф–каро”.
На посебној ознаци у техници високе штампе мора бити
изведена нумерација следеће садржине: једна словна и шест нумеричких ознака у
црној боји.
 
Члан 6.
Овај правилник ступа на снагу осмог дана од дана
објављивања у „Службеном гласнику Републике Србије”.
 
Број 110-00-403/2004-01
У Београду, 25. новембра
2004. године 
Министар,
Млађан Динкић, с.р