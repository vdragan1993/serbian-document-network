На основу члана 43.
став 4. Закона о заштити животне средине („Службени гласник Републике Србије”,
бр. 66/91, 83/92 и 53/93),
Влада Републике Србије доноси
 
 
УРЕДБУ


о заштити споменика природе „Рисовача”
„Службени гласник
РС”, број 9 од 23. марта 1995.

	 

	 
Члан 1.
Пећина „Рисовача” ставља се под заштиту као природно
добро од изузетног значаја и сврстава у I категорију заштите као СПОМЕНИК
ПРИРОДЕ (у даљем тексту: споменик природе „Рисовача”).

 

Члан 2.
Споменик природе „Рисовача” ставља се под заштиту као
спелеолошки објекат са изузетним археолошко-палеонтолошким вредностима и
занимљивих природним обележјима. Пећина је налазиште фосилне квартарне фауне и
пребивалиште човека леденог доба.

 

Члан 3.
Споменик природе „Рисовача” је на подручју општине
Аранђеловац, катастарске општине Аранђеловац и Врбица и обухвата површину од 13
ха. У катастарској општини Аранђеловац на катастарским парцелама у друштвеној
својини број: 4510/2, 4511, 4512/1, 4512/3, 4515, 4516/1, 2506/1, 2506/2 и
2507, и на катастарској парцели у приватној својини број 4501/1. У катастарској
општини Врбица на катастарским парцелама у друштвеној својини број: 804/2,
804/3 и 804/4 и на катастарским парцелама у приватној својини број: 1551,
1552/1 и 1553.
Опис граница споменика природе „Рисовача” са графичким
приказом одштампан је уз ову уредбу и чини њен саставни део.

 

Члан 4.
На заштићеној површини споменик природе „Рисовача”
установљава се режим заштите II степена којим се:
1. Забрањује:
1) улажење у пећину без дозволе и пратње,
2) грађење стамбених и викенд објеката и објеката за
потребе пољопривредне и индустријске производње,
3) предузимање земљаних, грађевинских и других радова и
активности којима се могу нарушити његове амбијенталне вредности, морфологија
пећинских улаза, деградирање откопаног дела археолошког налазишта и оштећење
истражних археолошких вредности, и
2. Обезбеђује спелеолошко, палеонтолошко и археолошко
истраживање пећине и проучавање фосилних остатака и артефаката, планско уређење
и приказивање споменика природе „Рисовача”.

 

Члан 5.
Заштита и развој споменика природе „Рисовача” спроводи
се према програму заштите и развоја.
Програм из става 1. овог члана садржи нарочито: циљеве,
задатке и активности на спровођењу режима заштите из члана 4. ове уредбе,
активности на обезбеђењу спелеолошких, палеонтолошких и истраживања пећинске
фауне, наставак проучавања фосилних остатака и артефаката, задатке на
успостављању микроклиматских осматрања у пећини, на обезбеђењу приступа за
туристичке потребе и презентацију, средства потребна за остваривање програма као
и начин њиховог обезбеђивања.
Програм из става 1. овог члана доноси се за период од
пет година, а остварује годишњим програмима који садрже послове и задатке који
се реализују у текућој години, динамику извршавања и висину потребних
средстава.
На програм из става 1. овог члана, на који су претходно
прибављена мишљења министарства надлежних за послове урбанизма, просвете и
културе и науке, сагласност даје министарство надлежно за заштиту животне
средине.

 

Члан 6.
О споменику природе „Рисовача” стара се Музеј у
Аранђеловцу (у даљем тексту: Музеј).

 

Члан 7.
Музеј у обављању програма заштите и развоја споменика
природе „Рисовача” обезбеђује спровођење прописаних режима заштите и очувања
природног добра, научноистраживачких, културних, васпитно-образовних, информативно-пропагандних
и других активности, обележава заштићено природно добро, доноси средњорочни и
годишњи програм заштите и развоја, обезбеђује унутрашњи ред и чуварску службу.
Музеј подноси извештај о остваривању програма из члана
5. ове уредбе до 15. децембра за текућу годину министарству надлежном за
заштиту животне средине.

 

Члан 8.
Музеј у обављању послова заштите и развоја споменика
природе „Рисовача” обезбеђује обележавање овог споменика природе, унутрашњи ред
и чуварску службу у складу са актом који доноси, уз сагласност министарства
надлежног за заштиту животне средине.
Актом из става 1. овог члана уређују се правила за
спровођење режима заштите и развоја, а нарочито: начин и услови кретања и
боравка посетилаца; начин и услови коришћења пашњака, лековитог биља, шумских
плодова, рекреативних и других јавних површина; начин и услови постављања
информативних и других ознака, мера заштите приликом обављања научних
истраживања и извођења истражних радова; обављање туристичких, угоститељских и
других активности и посебне забране и ограничења у спровођењу режима заштите.
Музеј је дужан, да на погодан начин јавно огласи, тако
да буду доступна корисницима и посетиоцима, правила одређена актом из става 1.
овог члана и друге неопходне информације за спровођење режима заштите.

 

Члан 9.
Средства за заштиту и развој споменика природе
„Рисовача” обезбеђују се из прихода остварених обављањем делатности Музеја, из
средстава у буџету Републике и из других извора у складу са законом.

 

Члан 10.
Програм из члана 5. ове уредбе Музеј ће донети у року
од шест месеци од дана ступања на снагу ове уредбе, а годишњи програм у року од
90 дана од дана ступања на снагу средњорочног програма.
До доношења програма из члана 5. ове уредбе, Музеј може
послове заштите обављати према Привременом програму заштите и развоја који
доноси у року од 60 дана од дана ступања на снагу ове уредбе.

 

Члан 11.
Просторни и урбанистички планови, шумске, ловне,
риболовне, водопривредне, пољопривредне и друге основе и програми који
обухватају заштићено подручје морају бити усаглашени са програмом заштите и
развоја из члана 5. ове уредбе.

 

Члан 12.
Ова уредба ступа на снагу осмог дана од дана
објављивања у „Службеном гласнику Републике Србије”.
 
05 број
110-762/60-7
У
Београду, 15. марта 1995. године

Влада
Републике Србије
Потпредседник,

Светозар
Крстић, с.
р.
 
 
ОПИС ГРАНИЦА
СПОМЕНИКА ПРИРОДЕ „РИСОВАЧА”
Граница споменика природе „Рисовача” почиње у крајњој
јужној додирној тачки парцеле 4516/1 и сеоског пута, иде путем према
северозападу дуж ивице споменуте парцеле, напушта пут скрећући прво према
северу, а затим према североистоку дуж спољне ивице парцеле 4516/1, наставља
истим правцем ивицом парцеле 4512, пресеца корито Кубршнице, излази на ивицу
парцеле 2507 и скрећући најпре према север – северозападу, а затим североистоку
иде ивицом споменуте парцеле, прелази на ивицу парцеле 2506/1 и савија дуж ње
према југоистоку, затим повија према истоку дуж ивице парцеле 805/8, наставља
ивицом парцеле 805/7, оштро скреће према југозападу дуж парцела 805/1 и 805/3,
скреће према југоистоку ивицом парцеле 804/2, савија дуж ивице исте парцеле
према југозападу и наставља приближно истим правцем дуж спољне ивице парцеле
1553, 1552/1, 4511 и 4516/1 до почетне тачке на сеоском путу.
 

НАПОМЕНА ИЗДАВАЧА:
Опис граница споменика природе „Рисовача”, објављен је
у „Службеном гласнику РС”, број 9/95 на стр. 286.