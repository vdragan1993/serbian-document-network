На основу члана 71. Закона о електронским медијима („Службени гласник РС”, брoj 83/14),
Савет Регулаторног тела за електронске медије, на седници одржаној 12. августа 2015. године, донео је
 
УПУТСТВО 
о начину примене одредаба Закона о електронским медијима којима се уређује сопствена продукција
"Службени гласник РС", број 72 од 19. августа 
				2015.
 
1. Овим упутством ближе се уређује начин на који Регулаторно тело за електронске медије примењује одредбе члана 4. тачка 26) и члана 70. Закона о електронским медијима (у даљем тексту: Закон) којима се уређује сопствена продукција, а у циљу њихове правилне примене. 
2. Сопственом продукцијом, у смислу одредаба члана 4. тачка 26) и члана 70. став 5. Закона, сматра се информативни, документарни, научно-образовни, забавни, ријалити, културно-уметнички, верски, филмски, серијски, спортски, музички и дечји програм, програм за малолетнике и други програми, које је изворно произвео пружалац медијске услуге или друго лице по налогу и за рачун пружаоца медијске услуге, код којих:
(1) у телевизијском програму – изворни аудио, односно видео материјал или ауторски део чини више од 50% тог садржаја;
(2) у радијском програму – изворни аудио материјал или ауторски део чини више од 20% тог садржаја. 
3. Програмом који је произведен по налогу и за рачун пружаоца медијске услуге, у смислу одредбе члана 4. тачка 26) Закона, сматра се програмски садржај који је на основу налога пружаоца медијске услуге произвело друго лице уз коришћење својих продукцијских ресурса, при чему је након његове производње пружалац медијске услуге овлашћен да тај садржај објави у свом програму под својим именом и уз обавезу означавања аутора тог садржаја.
4. Сопственом продукцијом, у смислу одредбе члана 4. тачка 26) Закона, сматра се и програмски садржај који је пружалац медијске услуге произвео: 
(1) по лиценци или по откупљеном формату;
(2) у билатералној или мултилатералној копродукцији са другим лицем, када се он у целости урачунава у квоту сопствене продукције, осим ако је такав садржај пружалац медијске услуге у евиденцији коју води одредио као европско аудио-визуелно дело независног продуцента, у смислу одредбе члана 70. став 2. Закона;
(3) као директан или одложени пренос спортског, културног или другог догађаја који пружалац медијске услуге врши самостално или активно учествује у креирању и реализацији преноса;
(4) као директан или одложени пренос спортског, културног или другог догађаја који организатор догађаја или друго лице реализује својим ресурсима за потребе више корисника, а пружалац медијске услуге је стекао право на његов пренос и активно учествује у креирању и реализацији тог преноса;
(5) као садржај другог лица, које пружалац медијске услуге емитује у целини или делу и при том активно учествује у његовом креирању.
5. Сопственом продукцијом, у смислу одредаба члана 4. тачка 26) и члана 70. став 6. Закона, не сматрају се следећи садржаји, без обзира на то ко их је произвео:
(1) игре;
(2) оглашавање у телевизијском, односно радијском програму, укључујући и најаве садржаја у програму;
(3) телевизијска, односно радијска продаја;
(4) услуге телетекста. 
6. Годишње емитованим програмом, у смислу одредаба члана 70. ст. 1. и 6. Закона, сматра се програм који је пружалац медијске услуге емитовао у периоду од 1. јануара до 31. децембра текуће године, а из кога су изузети:
(1) игре;
(2) оглашавање у телевизијском, односно радијском програму, укључујући и најаве садржаја у програму;
(3) телевизијска, односно радијска продаја; 
(4) услуге телетекста; 
(5) емисије вести и спортски преноси који нису сопствена продукција пружаоца медијске услуге. 
7. Играма, у смислу члана 70. став 6. Закона, сматрају се програмски садржаји који, у циљу забаве, обухватају интерактивне игре преко телефона, наградна такмичења у којима није потребно показати неко посебно или опште знање или информисаност, као и игре на срећу (лото, спортска прогноза, лутрија, инстант лутрија, томбола, бинго).
8. Премијерним објављивањем програмског садржаја, у смислу одредбе члана 70. став 4. Закона, сматра се прво објављивање одређеног програмског садржаја у програму пружаоца медијске услуге, имајући у виду период од дана када је започео да пружа медијску услугу до дана објављивања тог садржаја, али без обзира на годину производње тог садржаја и да ли је такав садржај објављен у другом програму тог пружаоца медијске услуге, програму другог пружаоца медијске услуге или путем другог медија.
9. Првим поновљеним (репризним) објављивањем програмског садржаја, у смислу одредбе члана 70. став 4. Закона, сматра се прво следеће објављивање одређеног програмског садржаја које је уследило након његовог премијерног објављивања.
10. Обавезе из члана 70. Закона не односе се на пружаоце медијских услуга чија је медијска услуга према свом садржају специјализована, тако да у целини обухвата програмске садржаје из тачке 5. овог упутства.
11. Ово упутство ступа на снагу осмог дана од дана објављивања у „Службеном гласнику Републике Србије”.
 
Број 05-1309/15-5
У Београду, 12. августа 2015. године 
Председник Савета, 
Горан Караџић, с.р.