На
основу члана 10. став 2. Закона о полицији („Службени гласник РС”, број 101/05)
и члана 17. став 4. и члана 24. Закона о Влади („Службени гласник РС”, бр.
55/05 и 71/05 – исправка),
Министар
унутрашњих послова доноси
 
 
ПРАВИЛНИК
о начину обављања полицијских
послова
„Службени гласник
РС“, број 27 од 16. марта 2007.
 
 
I. ОСНОВНЕ ОДРЕДБЕ
 
Члан 1.
Овим
правилником ближе се уређује начин обављања полицијских послова утврђених Законом
о полицији.
 
Члан 2.
У
обављању полицијских послова полицијски службеник примењује полицијска и друга овлашћења
у складу са Законом о полицији, другим законима и прописима за извршавање закона
којима је ближе уређен начин примене тих овлашћења.
Полицијски
службеник руководи се циљевима полиције и принципима законитости, сразмерности,
сарадње и другим на којима полиција заснива обављање својих послова и пружање подршке
владавини права.
Личну
одговорност за обављање полицијских послова свог радног места полицијски службеник
усклађује са одговорношћу полиције за остваривање безбедности људи и имовине.
 
Члан 3.
Приликом
обављања полицијских послова полицијски службеник дужан је уљудно да се односи према
грађанима и другим лицима (у даљем тексту: грађани), а у случају примене полицијског
овлашћења дужан је, пре примене, да се на прописан начин представи и саопшти разлоге
за примену полицијског овлашћења, изузев у законом прописаним случајевима када би
то могло да угрози постизање законитог циља примене овлашћења.
Приликом
представљања полицијски службеник службену значку и службену легитимацију показује
по службеној дужности, а униформисани полицијски службеник – на захтев грађанина.
Полицијски
службеник приликом представљања дужан је да службену значку и службену легитимацију
покаже тако да грађанин може да прочита текст на значки и легитимацији и види фотографију
на легитимацији. Значку и легитимацију задржава у руци.
На
захтев грађанина коме се представља на начин из става 3. овог члана саопштиће и
своје име и презиме и да је полицијски службеник Министарства унутрашњих послова
(у даљем тексту: Министарство).
 
Члан 4.
О
обављеним полицијским пословима и примењеним полицијским овлашћењима полицијски
службеник подноси одговарајући извештај непосредном старешини.
 
Члан 5.
Полицијски
службеници дужни су да усклађују своје службене активности, једни другима пружају
помоћ и поступају на начин којим се обезбеђује благовремено и потпуно обављање полицијских
послова.
Кад
полицијски службеници обављају полицијске послове на подручју друге полицијске управе
о томе обавештавају, по правилу пре поступања, надлежног старешину на подручју те
управе, изузев у случајевима кад је обавештавање обезбеђено на други начин. 
 
II. ДУЖНОСТИ У ОБАВЉАЊУ
ПОЛИЦИЈСКИХ ПОСЛОВА
 
Члан 6.
Полицијски
службеник дужан је да полицијске послове обавља обучен (одевен) и опремљен у складу
са прописима.
Полицијски
службеник не сме да обавља полицијске послове под утицајем алкохола или омамљујућих
средстава која утичу на његове психофизичке способности.
 
Члан 7.
Непосредни
старешина дужан је пре почетка вршења службе да полицијске службенике упозна са
службеним задацима и да провери да ли су полицијски службеници психофизички способни
за обављање полицијских послова, прописно одевени и опремљени исправним формацијским
оружјем и опремом.
Полицијског
службеника који својим понашањем указује на сумњу да је под утицајем алкохола или
других омамљујућих средстава, односно кад друге околности оправдавају такву сумњу,
непосредни старешина дужан је да подвргне провери помоћу одговарајућих средстава.
Под утицајем је алкохола, у смислу овог правилника, полицијски службеник коме је
присуство алкохола у организму утврђено одговарајућим средствима и уређајима за
мерење алкохолисаности.
Непосредни
старешина дужан је да забрани пријем службе, односно да онемогући даље вршење службе
полицијском службенику који није прописно одевен и опремљен или за кога алкометром
или другим погодним средством утврди присутност алкохола или других омамљујућих
средстава, као и полицијском службенику који одбије да се подвргне провери.
 
Члан 8.
Полицијски
службеник може да напусти објекат или лице које обезбеђује, односно место обезбеђења,
само у случају да се у непосредној близини извршава кривично дело за које се може
изрећи казна затвора у трајању дужем од пет година или кад је то неопходно ради
спречавања непосредне опасности, изузев ако би напуштањем могли бити угрожени животи
и безбедност штићених лица или безбедност објеката.
 
Члан 9.
Полицијски
службеник непосредни надзор, контролу и интервентно регулисање саобраћаја врши и
помоћ учесницима у саобраћају пружа на начин којим се постиже несметано одвијање
саобраћаја и што већа безбедност у саобраћају.
 
III. ТРАЖЕЊЕ И ПРИКУПЉАЊЕ
ОБАВЕШТЕЊА И ПОДАТАКА
 
Члан 10.
Полицијски
службеник обавештења и податке тражи и прикупља по личној иницијативи или на захтев
и уз помоћ грађана, државних органа и правних лица.
Обавештења
и податке полицијски службеник прикупља полицијским непосредним опажањем (опсервирањем),
преко одговарајућих извора сазнања и применом одређених метода и средстава, у складу
са законом и прописима донетим на основу закона.
 
Члан 11.
У
обављању полицијских и других послова и ради примене полицијских овлашћења полицијски
службеник обавештења и податке од грађана тражи и прикупља на њиховој адреси стана,
на њиховом радном месту, на другом погодном месту или у службеним просторијама.
 
Члан 12.
При
извршавању прописа о малолетницима полицијски службеник од малолетних лица и млађих
пунолетних лица која живе у заједничком домаћинству са родитељем или старатељем
обавештења и податке, по правилу, прикупља у стану малолетног лица, односно млађег
пунолетног лица.
Прикупљање
обавештења од малолетног лица у школи могуће је у присуству директора школе, односно
педагога или психолога кога директор одреди, и то само ако родитељ не може или не
жели да дође у школу.
Прикупљање
обавештења од оштећене деце или малолетника у предметима кривичноправне заштите
деце и малолетника може се обављати уз помоћ педагога, психолога или другог стручног
лица.
 
Члан 13.
Непосредним
опажањем (опсервирањем) полицијски службеник прикупља податке од користи за безбедносну
заштиту људи и имовине, спречавање кривичних дела и прекршаја и обављање других
превентивних полицијских послова, а пре и после постојања основа сумње да је извршено
кривично дело или прекршај прикупља и податке од користи за утврђивање да ли су
се стекли основи сумње да је извршено кривично дело или прекршај.
У
смислу става 1. овог члана могу се осматрати одређена лица, објекти и простори,
по сопственој иницијативи или по налогу надређеног полицијског службеника. Осматрање
може бити планирано, нарочито на местима где се може очекивати вршење кривичних
дела.
 
Члан 14.
Праћењем
и надзором лица подаци из члана 13. став 1. овог правилника могу се прикупљати и
без одобрења, али уз накнадно пријављивање надређеном полицијском службенику ради
одлучивања и евидентирања (спонтано праћење и надзор), као и по претходном одобрењу
које, на образложени предлог полицијског службеника, даје надређени полицијски службеник
(вођено праћење и надзор).
Вођено
праћење и надзор одобрава се у складу са планираним активностима, нарочито на јавним
и другим за приступ и надзор доступним местима и у односу на осумњиченог.
Извршено
праћење и надзор се евидентира.
 
IV. СНИМАЊЕ НА ЈАВНИМ
МЕСТИМА
 
Члан 15.
О
снимању на јавним местима одлучује начелник подручне полицијске управе, а по његовом
овлашћењу – командир полицијске станице на чијем подручју се снимање врши.
Одлука
о снимању јавног места, односно јавног скупа, као и о снимању поступања полиције
на том месту, пре почетка снимања јавно се саопштава на погодан начин.
 
V. ПРИЈЕМ ПРИЈАВА О УЧИЊЕНОМ
КРИВИЧНОМ ДЕЛУ
 
Члан 16.
Полицијски
службеник примиће пријаву сачињену у писменој форми или поднету усмено.
Усмену
пријаву полицијски службеник може да прими у службеним просторијама Министарства
или ван њих. О усменој пријави примљеној у Министарству сачињава се записник о пријему
пријаве, а о усменој пријави примљеној ван Министарства сачињава се службена белешка.
 
Члан 17.
Записник
о пријему усмене пријаве садржи:
1)
назив организационе јединице Министарства која је примила пријаву, име, презиме
и звање полицијског службеника који је примио пријаву и записничара, место и време
пријема пријаве и закључења записника;
2)
личне податке подносиоца пријаве и да ли је оштећен кривичним делом;
3)
опис догађаја (околности, начин, место и време извршења и др.);
4)
попис и детаљан опис отуђених или оштећених предмета и висину штете, ако је штету
могуће утврдити или проценити постављени имовинско-правни захтев;
5)
податке који указују на лице које би могло бити учинилац кривичног дела;
6)
доказе којима подносилац пријаве поткрепљује своје наводе или претпоставке;
7)
упозорење грађанину на последице лажног пријављивања.
Записник
ће се, пре закључења, прочитати подносиоцу усмене пријаве и унети његове примедбе,
односно констатација да је записник прочитан пре потписивања. Записник потписују
подносилац пријаве, полицијски службеник који је примио пријаву и записничар.
Кад
се усмена пријава прима ван просторија Министарства о пријему се сачињава службена
белешка, која садржи податке из става 1. овог члана. Службена белешка са овим подацима
сачињава се и кад се усмена пријава прима у просторијама Министарства телефоном
или другим телекомуникационим уређајем.
Полицијски
службеник који је примио усмену кривичну пријаву на записник дужан је да подносиоцу
пријаве, на његов захтев, изда потврду.
 
Члан 18.
Кад
полицијски службеник из пријаве или на други начин сазна да постоје основи сумње
да је учинилац кривичног дела млађе пунолетно лице, малолетник или дете дужан је
одмах да предузме неодложне мере и радње и да захтева даље поступање полицијског
службеника посебно оспособљеног за рад са малолетницима.
На
начин из става 1. овог члана полицијски службеник поступиће и у предметима кривичноправне
заштите деце и малолетника, односно кад се са овим лицима ради као оштећенима кривичним
делом. 
 
VI. ПРИВРЕМЕНО ОДУЗИМАЊЕ
ПРЕДМЕТА
 
Члан 19.
О
привремено одузетим предметима води се посебан уписник.
 
Члан 20.
Кад
се привремено одузети предмети враћају сачињава се записник у који се уносе подаци
о предмету (опис), месту и времену враћања предмета и о лицу коме се предмет враћа.
Записник потписује лице коме се предмет враћа и службеник који предмет враћа. 
 
Члан 21.
Привремено
одузете предмете опасне за безбедност (оружје, експлозивне и друге опасне материје)
полицијски службеници предају стручно оспособљеном лицу за руковање тим предметима
у складу с прописима којима је уређено њихово безбедно чување.
Привремено
одузети предмети опасни за безбедност, који нису предати надлежном органу или враћени
лицу, комисијски се уништавају, ако посебним прописом није друкчије одређено. О
комисијском уништењу предмета сачињава се записник.
 
Члан 22.
Архиву,
документа и службена акта дипломатских и конзуларних представништава и прописано
означену дипломатску пошту није дозвољено одузимати.
Изузетно,
полицијски службеник може, ако постоје основи сумње да у дипломатској пошти има
и предмета који немају статус дипломатске поште, да захтева да дипломатску пошту
у његовом присуству отвори овлашћени представник државе. Ако то није могуће обезбедити,
дипломатска пошта се враћа пошиљаоцу.
Полицијски
службеник ће о спроведеном поступку поднети извештај који садржи податке о основима
сумње и току догађаја.
 
VII. УПОТРЕБА ТУЂЕГ САОБРАЋАЈНОГ
СРЕДСТВА И СРЕДСТВА ВЕЗЕ
 
Члан 23.
Пре
употребе најближег доступног туђег саобраћајног средства или средства везе у случајевима,
под условима и на начин утврђен Законом о полицији, полицијски службеник мора држаоцу
средства да саопшти разлоге за употребу, изузев ако то у датим околностима није
могуће.
Саобраћајна
средства и средства везе Војске Србије, као и дипломатско-конзуларних представништава,
није могуће употребити без претходно прибављене сагласности Војске, односно представништва,
без обзира што су се стекли разлози за њихову употребу. 
 
Члан 24.
О
употреби саобраћајног средства или средства везе полицијски службеник лицу издаје
потврду која садржи податке о употребљеном средству и времену употребе. За саобраћајно
средство уносе се и подаци о броју пређених километара, разлогу употребе и евентуалној
штети проузрокованој употребом.
По
издавању потврде полицијски службеник поучиће лице да као власник саобраћајног средства,
односно средства везе има право на накнаду трошкова и евентуалне штете проузроковане
употребом средства.
 
VIII. ДАВАЊЕ ОБАВЕШТЕЊА
ЛИЦУ О КОМЕ СЕ ВОДЕ ПОДАЦИ У ЕВИДЕНЦИЈАМА ПОЛИЦИЈЕ
 
Члан 25.
Лице
о коме се воде лични подаци у полицијским евиденцијама из члана 76. Закона о полицији
подноси захтев за добијање обавештења о томе усмено на записник. Изузетно, захтев
се може поднети и поштом, уз достављање овереног потписа подносиоца захтева.
Захтев
мора бити таксиран према одредбама Закона о републичким административним таксама.
 
Члан 26.
Податке
из члана 25. овог правилника полиција издаје у писменом облику и доставља га подносиоцу
захтева препорученим писмом.
Ако
захтев није прописно таксиран, полиција ће подносиоцу захтева упутити опомену за
плаћање таксе са упозорењем да ће у случају непоступања по опомени захтев одбацити.

 
IX. МЕРЕ ЦИЉАНЕ ПОТРАГЕ
 
Члан 27.
Мере
циљане потраге из члана 83. Закона о полицији примењује криминалистичка полиција.
 
Члан 28.
Примену
мера циљане потраге директору полиције предлаже начелник криминалистичке полиције,
по иницијативи те полиције или начелника других организационих јединица у чијем
су делокругу одређени видови борбе против криминалитета. По овлашћењу начелника,
мере може предложити, односно иницирати и лице које га замењује.
Предлог
се сачињава у писменом облику и садржи податке о лицу према коме се предлаже примена
мера, кривичном делу (опис и запрећена казна), расписаној међународној потерници,
начину примене, обиму и трајању предложених мера, као и наводе о основаности разлога
за примену мера.
Ако
за лице према коме се предлаже примена мера није било могуће прибавити све податке
о идентитету, односно кад чињенице оправдавају претпоставку да неки од тих података
нису тачни, предлог мора да садржи и све друге расположиве податке о лицу.
 
Члан 29.
Иницијативе
и предлози из члана 28. овог правилника могу да садрже и друге податке и чињенице
које су по схватању подносиоца од значаја за одлучивање о примени мера циљане потраге.
 
X. ПОМОЋ У ИЗВРШЕЊИМА
 
Члан 30.
Пре
пружања помоћи при извршењу аката државних органа и правних лица са јавним овлашћењима
у случају када се основано очекује отпор (пре асистенције), полиција сачињава план
асистенције, који одобрава начелник полицијске управе, односно командир полицијске
станице надлежне на подручју пружања помоћи.
 
Члан 31.
Полицијски
службеник примениће средства принуде на захтев судског извршитеља ако су испуњени
услови за њихову примену и ако се удаљавање лица које спречава или омета извршење
не може обезбедити применом полицијског овлашћења – упозорење и наређење. 
У
случају кад нису испуњени услови за употребу средстава принуде полицијски службеник
ће на то упозорити судског извршитеља и обавестити надлежног старешину.
 
Члан 32.
Приликом
пружања помоћи полицијски службеници могу, у складу са прописима о условима и начину
употребе средстава принуде и уколико упозорење и наређење не јемчи успех, да употребе
само она средства принуде и у мери која је неопходна ради одбијања напада од себе,
извршитеља или трећег лица, односно савлађивања отпора којим се онемогућава спровођење
извршне одлуке. 
 
Члан 33.
На
позив лекара полицијски службеници пружиће помоћ здравственим радницима у савлађивању
физичког отпора лица са тежим психичким поремећајем, које због психичког поремећаја
непосредно угрожава свој или живот, безбедност или здравље других лица, а које треба
сместити у психијатријску установу без пристанка тог лица, али само док лице пружа
физички отпор и док се не обезбеди збрињавање и отклањање непосредне опасности од
тог лица. 
На
позив руководиоца психијатријске установе или здравственог радника кога је руководилац
за то овластио, полицијски службеници ће без одлагања пружити одговарајућу помоћ
да се отклони непосредна опасност од психички поремећеног лица које својим понашањем
прети да ће напасти на живот или тело неког лица или отуђити, уништити или теже
оштетити имовину установе.
Изузетно
од ст. 1. и 2. овог члана, лице код кога су се стекли основи сумње да ће због психичког
поремећаја непосредно угрозити свој или живот или здравље других лица, полицијски
службеници могу у неодложним случајевима довести у психијатријску установу надлежну
према пребивалишту и боравишту лица, односно према месту на коме је лице тренутно
затечено без претходног лекарског прегледа. 
 
XI. ПРЕЛАЗНЕ И ЗАВРШНЕ
ОДРЕДБЕ
 
Члан 34.
О
начину извршавања задатака чији скуп чини поједине од полицијских послова даће се
ближа упутства и обавезне инструкције, у складу са законом и овим правилником.
 
Члан 35.
Даном
ступања на снагу овог правилника престаје да важи Правилник о начину вршења послова
службе јавне безбедности („Службени гласник СРС”, бр. 29/74 и 40/74 – исправка).
 
Члан 36.
Овај
правилник ступа на снагу осмог дана од дана објављивања у „Службеном гласнику Републике
Србије”.
  
01 број 13346/06-2
У Београду, 6. марта 2007. године
Министар,
Драган Јочић, с.р.