На основу члана 276. став 6. Царинског закона („Службени
гласник РС”, бр. 73/03, 61/05, 85/05 – др. закон, 62/06 и 63/06 – др. закон)
Министар финансија, доноси
 
 
ПРАВИЛНИК
о условима и начину ношења оружја
и муниције овлашћених царинских службеника
„Службени гласник РС“, број 95 од
17. новембра 2009.
 
 
Члан 1.
Овим правилником прописују се услови и начин ношења оружја
и муниције овлашћених царинских службеника. 
 
Члан 2.
Овлашћени царински службеник може да носи пиштољ калибра
9 ПАРА, пиштољ калибра 7,65 mm, као и пиштољ калибра 45 АУТО.
Овлашћени царински службеник, који је овлашћен да носи
оружје, лично се задужује оружјем наведеним у ставу 1. овог члана и комплетом муниције
од 50 метака за пиштоље. 
 
Члан 3.
Оружје и муницију из члана 2. овог правилника могу да носе
овлашћени царински службеници који обављају:
– послове у Сектору за контролу примене царинских прописа;
– послове унутрашње контроле;
– послове на царинским и контролним пунктовима;
– послове обезбеђења робе и објеката. 
 
Члан 4.
Директор Управе царина одређује овлашћене царинске службенике
који могу да носе оружје и муницију, утврђене овим правилником.
Овлашћени царински службеник из става 1. овог члана мора
бити психофизички способан и посебно оспособљен за ношење и употребу ватреног оружја.
Контрола оспособљености и контрола психофизичких способности
царинских службеника за ношење и употребу ватреног оружја обавља се најмање једном
годишње.
За утврђивање оспособљености и психофизичке способности
царинских службеника за ношење, као и за употребу оружја, примењују се прописи који
важе за овлашћена службена лица министарства надлежног за унутрашње послове.
Директор Управе царина упућује на обуку овлашћене царинске
службенике из става 1. овог члана и доноси решење о личном задужењу оружјем и муницијом
из члана 2. овог правилника. 
 
Члан 5.
Овлашћени царински службеници могу да носе оружје и муницију
наведене у члану 2. овог правилника  у складу са прописима који регулишу ношење
оружја од стране овлашћених службених лица министарства надлежног за унутрашње послове.
Овлашћени царински службеници који обављају послове у службеном
оделу, пиштоље из члана 2. став 1. овог правилника носе на опасачу у одговарајућој
футроли. 
 
Члан 6.
Оружје и муниција, утврђени овим правилником, морају се
пажљиво чувати и одржавати тако да се могу увек безбедно и успешно употребити. 
 
Члан 7.
У случају употребе оружја од стране овлашћених царинских
службеника оправданост и правилност употребе оружја оцењује директор Управе царина,
у складу са прописима којима се уређују услови и начин употребе оружја од стране
овлашћених службених лица министарства надлежног за унутрашње послове. 
 
Члан 8.
Начин и поступак издавања, чувања, одржавања, ускладиштења,
вођења података, вршења техничких прегледа, поправки и расходовања и утврђивања
штете на оружју и муницији врши се у складу са прописима који се односе на наоружање
овлашћених службених лица министарства надлежног за унутрашње послове. 
 
Члан 9.
Даном ступања на снагу овог правилника престаје да важи
Правилник о условима и начину ношења оружја и муниције овлашћених царинских службеника
(„Службени гласник РС”, број 117/03). 
 
Члан 10.
Овај правилник ступа на снагу осмог дана од дана објављивања
у „Службеном гласнику Републике Србије”.
 
Број
112-01-1/363-2009
У Београду, 30. октобра
2009. године
Министар,
др 
Диана Драгутиновић,
с.р.