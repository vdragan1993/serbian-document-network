На основу члана 64. став 1. и члана 68. Закона о буџетском систему („Службени гласник РС”, бр. 54/09, 73/10 и 101/10) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
Влада доноси
 
ОДЛУКУ
о отварању Буџетског фонда за управљање средствима националног учешћа Републике Србије у спровођењу Инструмента претприступне помоћи Европске уније

"Службени гласник РС", број 85 од 16. 
	новембра 2011.
 
1. Отвара се Буџетски фонд за управљање средствима националног учешћа Републике Србије у спровођењу Инструмента претприступне помоћи (ИПА) Европске уније (у даљем тексту: Фонд) као евиденциони рачун у оквиру главне књиге трезора у оквиру раздела Министарства финансија. 
	
2. Фонд се отвара за потребе управљања финансијским средствима за реализацију обавеза преузетих у складу са 
	
Законом о потврђивању Оквирног споразума између Републике Србије и Комисије Европских заједница о правилима за сарадњу која се односе на финансијску помоћ Европске заједнице Републици Србији у оквиру спровођења помоћи према правилима ИПА („Службени гласник РС – Међународни уговори”, број 124/07). 
	
3. Средства за финансирање Фонда обезбеђују се из:
1) апропријација обезбеђених у оквиру буџета за текућу годину,
2) наменских прихода буџета, који су дефинисани као наменски приходи Фонда, а нарочито из:
(1) прихода од повраћаја средстава од стране Европске уније на име трошкова који су настали у случају када су уговорне обавезе финансиране из средстава националног учешћа у случају привремене нерасположивости средстава ЕУ, и
(2) прихода од камата које се остварују на средствима ЕУ.
4. Средства Фонда намењена су за трансфер средстава ради покрића трошкова националног суфинансирања, финансирања трошкова уговорних обавеза у случају привремене нерасположивости средстава ЕУ, повраћаја средстава Европској комисији у случају нерегуларности, као и за надокнаду трошкова насталих у вези са поменутим трансакцијама за ИПА програме.
5. Фонд се отвара на неодређено време.
6. Фондом управља Министарство финансија. 
7. Стручне, административно-техничке и друге послове за потребе Фонда, обавља Министарство финансија, у складу са законом, актом о унутрашњем уређењу и систематизацији радних места и другим прописима.
8. Ова одлука ступа на снагу осмог дана од дана објављивања у „Службеном гласнику Републике Србије”. 
	
 
05 број 110-8528/2011
У Београду, 10. новембра 2011. године

Влада
Председник, 
др 
	Мирко Цветковић, с.р.