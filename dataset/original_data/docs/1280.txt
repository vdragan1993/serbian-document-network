Редакцијски пречишћен текст




 

 
На основу члана 15. Закона о јединственом броју грађана („Службени гласник СР Србије“, број 53/78), и чл. 45-47. Закона о управи („Службени гласник СР Србије“, број 52/74), Републички секретаријат за унутрашње послове, доноси
 
 
ПРАВИЛНИК


о обрасцима и начину вођења евиденција о јединственом матичном броју грађана
„Службени гласник СРС”, бр. 3 од 27. јануара 1979, 28 од 5. јула 1980.
 
Члан 1. 
Овим правилником прописују се обрасци и начин вођења евиденција о јединственом матичном броју грађана (у даљем тексту: матични број).
 
Члан 2.
Евиденције о одређеним и издатим матичним бројевима воде се у облику књиге (у даљем тексту: регистар).
Регистар се води на обрасцу величине 40 X 30 
cm, који садржи места на која се уписују следећи подаци о грађанину коме је издат матични број: редни број; презиме и име и име једног од родитељ; место, општина и република, односно покрајина рођења, а за грађанина рођеног у иностранству и држава; матични број и место за примедбу (образац МБ-1).
 
Члан 3.
Подаци из става 2. члана 2. овог правилника, уписују се у регистар црним мастилом на основу података из личне карте или обрасца на коме се води евиденција пребивалишта грађана или извода из матичне књиге рођених.
Ако се подаци погрешно упишу у регистар, овлашћено лице ће их прецртати водоравном линијом тако да остану јасни, а изнад линије уписаће тачне податке.
 
Члан 4.
Регистар о одређеним и издатим матичним бројевима грађанима са пребивалиштем на територији поједине општине, односно за децу која се роде на територији односне општине после 31. децембра 1978. године, води секретаријат односно одељење за унутрашње послове заједничког секретаријата за унутрашње послове.
Регистар о одређеним и издатим матичним бројевима грађана чије је пребивалиште на територији града Београда, односно за децу која се роде на територији града Београда после 31. децембра 1978. године, води сагласно Статуту града Београда, Градски секретаријат за унутрашње послове.
 
Члан 5.
Распон бројева које, сагласно закону, Републички секретаријат за унутрашње послове СР Србије (у даљем тексту: Републички секретаријат) додељује органима из члана 4. овог правилника врши се на обрасцу могућих матичних бројева, величине 40 X 30 
cm, на коме су одштампани подаци: општина; пол; могући матични бројеви, као и место на које се уписује редни број регистра (образац МБ-2).
 
Члан 6.
Матични број одређује се тако што се на основу података о датуму рођења и полу грађанина коме се одређује матични број, у обрасцу могућих матичних бројева проналази одговарајући матични број, а затим се уписује у личну карту, образац на коме се води евиденција пребивалишта грађана и у регистар, а у образац могућих матичних бројева уписује се редни број уписа у регистар.
 
Члан 7.
Извештај о одређеном и издатом матичним броју доставља се на обрасцу величине 21 X 15 
cm, који је одштампан у облику сета на ОЦР папиру у два примерка.
Образац из става 1. овог члана садржи места на која се уписују: назив органа који доставља извештај, број извештаја и датум; назив органа коме се извештај доставља; матични број; назив органа који је одредио матични број; текући број матичне књиге рођених; презиме и име, име једног од родитеља, дан, месец и година рођења; пол; место, општина, република или покрајина рођења, а за грађанина рођеног у иностранству и држава; адреса стана; број личне карте и назив органа од кога је издата; редни број уписа у књизи држављана и општина уписа; датум одређивања матичног броја; потписа овлашћеног лица и печат органа (образац МБ-3).
Подаци у образац извештаја уписују се писаћом машином са специјалном ОЦР куглицом и то пуним називом без скраћивања.
Први примерак извештаја доставља се Републичком секретаријату, а копија општинском органу управе надлежном за вођење матичних књига који без одлагања врши упис одређеног матичног броја у матичну књигу рођених а копију задржава у списима матичне књиге рођених.
Ако се у образац извештаја унесе погрешно било који податак, такав образац се уништава и сачињава нови извештај.
 
Члан 8.
Извештај о одређеном и издатом матичном броју може се доставити Републичком секретаријату и на копији магнетне траке која се може очитавати на рачунару „HANYWELLE-66”, под условом да садржи све податке прописане за обрасце МБ-3.
 
Члан 9. 
Евиденцију о одређеним и издатим матичним бројевима грађана, Републички секретаријат води аутоматском обрадом података.
Ако Републички секретаријат утврди да је матични број погрешно одређен вратиће извештај о одређеном и издатом матичном броју органу који га је одредио са упутством како да поступи у сваком конкретном случају.
 
Члан 10.
Уписивање матичног броја у евиденције и исправе врши се писаћом машином или нумератором на који је нанесено специјално мастило за печате или мастилом, ако за одређене евиденције и исправе није друкчије прописано.*
Уписивање матичног броја у личну карту врши се искључиво писаћом машином са црном пантљиком или ручно црним мастилом.*
 
*Службени гласник РС, број 28/1980
 
Члан 11.
Орган надлежан за одређивање и издавање матичног броја када прими решење или другу исправу којом се констатују промене датума рођења или пола или утврди да је погрешно одређен матични број, односно да су грешком одређена два или више матичних бројева, донеће решење о поништавању и одређивању новог матичног броја. Један примерак решења одмах доставља органу надлежном за вођење матичних књига, а други примерак задржава у списима.
Орган из става 1. овог члана одмах по доношењу решења доставља Републичком секретаријату извештај о поништавању и одређивању новог матичног броја. Извештај се доставља на обрасцу величине 21 Х 30 
cm који садржи места на која се уписује: назив органа који доставља извештај, број извештаја и датум; назив органа коме се извештај доставља; разлог поништења-промене матичног броја; поништени матични број; презиме и име; датум рођења; пол; место, улица и број и општина становања; нови матични број; број и датум решења о поништавању и одређивању новог матичног броја; потпис овлашћеног лица и печат органа (образац МБ-4).
Раније одређени или погрешно одређени матични број се у регистру прецртава водоравном линијом тако да остаје јасан, а у рубрику „примедба” уноси се нови матични број и број и датум решења којим је одређен. Истовремено у рубрику „примедба” новоодређеног матичног броја уноси се ранији матични број и редни број регистра.
 
Члан 12.
Ако грађанин промени лично име, накнадно се утврди очинство или материнство, или се усвојењем измене подаци о лицу, овлашћено лице органа који је одредио и издао матични број у регистру у рубрици „примедба” уноси број и датум решења о промени и назив органа који га је донео, прецртава измењени податак водоравном линијом тако да упис остане јасан, а изнад линије уписује тачан податак.
Орган из става 1. овог члана без одлагања, о измењеним подацима доставља извештај Републичком секретаријату на обрасцу величине 21 X 15 
cm који садржи места на која се уписује: назив органа који доставља извештај, број извештаја и датум; назив органа коме се извештај доставља; матични број, презиме и име; врста промене; број и датум решења о промени података; матични број органа који је донео решење; потпис овлашћеног лица и печат органа (образац МБ-5).
 
Члан 13.
Евиденцију о утврђеним матичним бројевима Републички секретаријат води аутоматском обрадом података.
 
Члан 14.
Обрасци МБ-1, МБ-2, МБ-3, МБ-4, МБ-5, одштампани су уз овај правилник и чине његов саставни део.
 
Члан 15.
Овај правилник ступа на снагу осмог дана од дана објављивања у „Службеном гласнику Социјалистичке Републике Србије”.
 
09 број 110-2/79
У Београду, 5. јануара 1979. године
Републички секретар за
унутрашње послове,

Виобран Станојевић, с. р.