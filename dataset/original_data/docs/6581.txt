На основу члана 246. став 3. Закона о пловидби и лукама на унутрашњим водама („Службени гласник РС”, број 73/10),
Министар за инфраструктуру и енергетику, доноси
 
ПРАВИЛНИК
о програму, начину и трошковима полагања посебног стручног испита за инспектора безбедности пловидбе

"Службени гласник РС", број 18 од 9. марта 
	2012.
 
Члан 1.
Овим правилником прописују се програм, начин и трошкови полагања посебног стручног испита за инспектора безбедности пловидбе (у даљем тексту: испит). 
	
Члан 2.
Испит се полаже по прописаном програму и на начин којим се омогућава провера стручне оспособљености инспектора безбедности пловидбе за самостално обављање инспекцијског надзора над спровођењем закона којима се уређује пловидба и прописа донетих ради њиховог спровођења.
I. Програм стручног испита
Члан 3.
Програм испита обухвата следеће области, и то:
1) Пловидбено право: пловидба, водни и пловни путеви, техничко одржавање водних путева, објекти безбедности пловидбе, зимовници, сидришта и склоништа, уписници пловила, посада пловила, превоз и пловидбени послови, лучке капетаније, луке, пристаништа и привремена претоварна места, спортска такмичења и приредбе на водном путу, давање сагласности, одобрења и каботажа;
2) Безбедност пловидбе: безбедност пловидбе, правила пловидбе, саопштења бродарству, способност пловила за пловидбу, баждарење бродова, бродске исправе и књиге, заповедник брода, државна припадност и идентификација брода, пловидбене незгоде, вађење потонулих ствари, пилотажа, спречавање загађења са пловила, трагање и спасавање, распрема брода, речни информациони сервиси (RIS), сервис за управљање бродским саобраћајем (VTS), пловидбене незгоде, прелазак државне границе и превоз опасних терета;
3) Инспекција безбедности пловидбе: инспекцијски надзор, надлежности инспектора, права, обавезе и одговорности инспектора, инспекцијски записник и решење, извршење решења, жалба, пловидбени прекршаји, привредни преступи, испитивање пловидбених незгода, сарадња са другим органима.
II. Начин полагања испита
Члан 4.
Испит се састоји из општег и посебног дела.
Општи део испита кандидат полаже усмено и обухвата питања из програма испита из члана 3. овог правилника.
Посебни део испита кандидат полаже писмено и усмено.
Писмени део посебног дела испита обухвата израду нацрта решења и нацрта захтева за покретање прекршајне пријаве у вези са инспекцијским надзором у складу са законима којима је уређена пловидба. 
	
Усмени део посебног дела испита састоји се у одбрани рада из става 4. овог члана. 
	
Члан 5. 
Испит се полаже пред Комисијом за полагање стручног испита за инспекторе безбедности пловидбе (у даљем тексту: Комисија) која се образује решењем на период од пет година.
Комисија се састоји од председника, два члана и секретара, који могу имати заменике.
Председник и чланови Комисије су државни службеници министарства који имају стечено високо образовање на студијама другог степена (дипломске академске студије – мастер, специјалистичке струковне студије), односно на основним студијама у трајању од најмање четири године и то у образовно научним областима грађевинарства, машинства, саобраћаја, правних наука, Војне академије – смер навигација и најмање седам година радног искуства у пословима државне управе и положен државни стручни испит.
Председник и чланови Комисије, односно њихови заменици, су испитивачи градива из одређене области.
Административне послове за Комисију обавља секретар Комисије.
Члан 6.
Писмена пријава за полагање испита подноси се министарству.
Уз пријаву подноси се уверење о положеном државном стручном испиту.
Комисија одређује датум, време и место полагања испита о чему секретар Комисије обавештава кандидата најкасније 10 дана пре дана одређеног за полагање испита.
Члан 7.
Пре почетка испита, секретар Комисије утврђује идентитет кандидата увидом у личну карту и упознаје га о начину и правилима полагања испита.
Испит започиње полагањем општег дела који се састоји се од полагања испита из области пловидбеног права, безбедности пловидбе и инспекције безбедности пловидбе пред чланом Комисије именованим за одређену област.
Члан 8.
У току израде писменог дела посебног дела испита није дозвољена међусобна комуникација кандидата, као ни употреба других средстава која ометају писмени испит.
Кандидати при изради писменог рада могу користити законе и друге прописе.
Члан 9.
Задатак за писмени рад одређује Комисија и кандидату доставља пример записника о извршеној инспекцијској контроли на основу кога кандидат утврђује повреде прописа и сачињава нацрт решења којим се налаже отклањање утврђене повреде закона, као и нацрт захтева за покретање прекршајног поступка.
Израда писменог рада траје 90 минута.
Члан 10.
Кандидат се на испиту оцењује посебно за сваку област из општег дела по програму из члана 3. овог правилника и за посебни део оценом „задовољио” или „није задовољио”.
Коначан успех кандидата на испиту утврђује Комисија и оцењује са оценом „положио испит”, „није положио испит” и „упућује се на поправни испит”.
Оценом „положио испит” оцењује се кандидат који је показао довољан успех општег дела и из посебног дела испита.
Оценом „није положио испит” оцењује се кандидат који није показао довољан успех из једне области општег дела и из посебног дела, или ако није показао довољан успех из две области општег дела испита.
Оценом „упућује се на поправни испит” оцењује се кандидат који није показао довољан успех из једне области општег дела или из посебног дела.
Кандидат који на поправном испиту није показао довољан успех из области општег дела, односно из посебног дела, сматра се да није положио поправни испит.
Члан 11.
Кандидат може полагати поправни испит у року од 30 дана од дана првог полагања испита.
Кандидат који није положио испит и поправни испит може испит полагати у року од 60 дана од дана када је полагао испит, односно поправни испит. 
	
Члан 12.
Ако кандидат не приступи полагању испита, а свој изостанак писмено не оправда пре почетка полагања испита, односно ако неоправдано одустане од започетог полагања испита, сматраће се да није положио испит.
Започето полагање испита може се одложити ако је кандидат због болести или из другог оправданог разлога спречен да настави полагање испита.
О одлагању испита одлучује Комисија.
Члан 13.
О току испита води се записник у који се уносе подаци од значаја за ток испита, као и оцена кандидата на испиту.
Записник потписују председник, чланови и секретар Комисије.
Записнику се прилаже писмени рад кандидата.
Члан 14.
Кандидату који је положио испит издаје се уверење о положеном испиту које садржи:
1) назив министарства које је издало уверење;
2) пропис на основу кога се издаје уверење;
3) име, презиме, датум и место рођења кандидата;
4) назив испита;
5) регистарски број уверења;
6) датум и место издавања уверења;
7) потпис председника Комисије и печат министарства.
III. Трошкови полагања
Члан 15.
Трошкове полагања испита сноси министарство.
Кандидат који није положио испит сноси трошкове поновног полагања испита.
IV. Завршна одредба
Члан 16.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00108/2011-06
У Београду, 29. фебруара 2012. године
Министар,

Милутин Мркоњић, с.р.