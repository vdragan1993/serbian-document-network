На основу члана 14. став 3. Закона о споразумном финансијском реструктурирању („Службени гласник РС”, број 89/15) и члана 45. Статута Привредне коморе Србије („Службени гласник РС”, бр. 45/02, 107/03, 44/05, 29/09, 35/11, 46/11, 103/11, 3/13, 32/13 и 2/14), уз претходну сагласност министра привреде број 401-00-1446/2015-01 од 11. децембра 2015. године,
Управни одбор Привредне коморе Србије, на седници одржаној 22. децембра 2015. године, доноси
 
ПРАВИЛНИК
о условима и начину институционалног посредовања у споразумном финансијском реструктурирању
"Службени гласник РС", број 109 од 25. 
				децембра 2015.
 
I. ОСНОВНЕ ОДРЕДБЕ
Члан 1.
Овим правилником уређују се услови, начин и поступак по коме се одвија институционално посредовање у споразумном финансијском реструктурирању привредних друштава и предузетника у Републици Србији (у даљем тексту: финансијско реструктурирање).
Привредна комора Србије је институционални посредник у поступку споразумног финансијског реструктурирања у складу са Законом о споразумном финансијском реструктурирању (у даљем тексту: Закон).
Члан 2.
Институционално посредовање у финансијском реструктурирању се спроводи у складу са следећим начелима:
1) Начело благовремености – институционално посредовање у финансијском реструктурирању се спроводи на начин који обезбеђује правовремено уочавање и препознавање финансијских тешкоћа привредног друштва и предузетника;
2) Начело ефикасности – Привредна комора Србије, као институционални посредник, обезбеђује успешно и квалитетно остваривање и заштиту права и правних интереса страна у финансијском реструктурирању;
3) Начело економичности – институционално посредовање у финансијском реструктурирању се спроводи без одуговлачења и са што мање трошкова за стране у финансијском реструктурирању;
4) Начело непристрасности и независности – Привредна комора Србије, као институционални посредник је непристрасна и независна у односу на стране и предмет финансијског реструктурирања;
II СПРОВОЂЕЊЕ ИНСТИТУЦИОНАЛНОГ ПОСРЕДОВАЊА
Покретање поступка
Члан 3.
Поступак институционалног посредовања у финансијском реструктурирању се покреће подношењем захтева за спровођење финансијског реструктурирања (у даљем тексту: захтев).
Захтев може поднети привредно друштво, односно предузетник у својству дужника или један или више поверилаца привредног друштва, односно предузетника у финансијским тешкоћама.
У захтеву, уколико је дужник привредно друштво, наводе се најмање две домаће или стране банке које би учествовале у финансијском реструктурирању у својству поверилаца. Уместо једне од банака, као обавезни учесници, у захтеву се могу навести домаћа развојна институција или домаћа банка у стечају или ликвидацији у складу са Законом.
У захтеву, уколико је дужник предузетник, наводи се најмање једна домаћа или страна банкa или домаћа развојна институција или домаћа банка у стечају или ликвидацији.
Поред домаћих и страних банака, домаћих развојних институција и домаћих банака у стечају и ликвидацији у захтеву се могу навести и други повериоци.
Члан 4.
Захтев се подноси Привредној комори Србије у писаном облику, на посебном обрасцу који је саставни део овог правилника.
Привредна комора Србије проверава испуњеност услова за институционално посредовање у финансијском реструктурирању и то:
– да су дужничко-поверилачких односи подобни за финансијско реструктурирање;
– да је захтев поднело привредно друштво, односно предузетник у својству дужника или један или више поверилаца привредног друштва, односно предузетника у финансијским тешкоћама;
– да су у захтеву наведени обавезни учесници;
– да привредно друштво, односно предузетник није лице из члана 2. Закона.
Уколико нису испуњени услови за институционално посредовање у финансијском реструктурирању, Привредна комора Србије о томе обавештава подносиоца захтева.
Уколико су испуњени услови за институционално посредовање у финансијском реструктурирању, Привредна комора Србије захтев доставља другој страни ради изјашњења.
Друга страна се изјашњава о захтеву у року од 15 дана од пријема захтева, прихватањем или неприхватањем институционалног посредовања у финансијском реструктурирању.
Уколико се друга страна не изјасни о захтеву у року од 15 дана од дана пријема захтева, сматра се да није прихватила институционално посредовање у финансијском реструктурирању.
Уколико друга страна прихвати институционално посредовање у финансијском реструктурирању, Привредна комора Србије организује и спроводи поступак институционалног посредовања у финансијском реструктурирању, у складу са Законом и овим правилником.
Посредовање
Члан 5.
Поступак институционалног посредовања у финансијском реструктурирању се одвија без одлагања, у најкраћем могућем року.
Члан 6.
Институционално посредовање у финансијском реструктурирању се спроводи на састанку, односно састанцима којима присуствују: стране у финансијском реструктурирању (лично или преко овлашћеног заступника), посредник, представници Привредне коморе Србије и друга лица, уз сагласност обе стране.
Стране у финансијском реструктурирању се позивају на састанак путем поште, електронске поште, телефоном или факсом.
Место и време састанка се одређује договорно са странама, узимајући у обзир принцип хитности и економичности поступка.
На састанку се води записник.
Члан 7.
Стране у финансијском реструктурирању, посредник, представници Привредне коморе Србије и друга лица која, уз сагласност обе стране присуствују састанку, у складу са начелом поверљивости података, а сходно члану 10. Закона, дају изјаву којом се обавезују да чувају као поверљиве све податке и информације које се односе на имовину, капитал, обавезе, пословање и мере финансијског реструктурирања дужника.
Члан 8. 
Повериоци у току спровођења институционалног посредовања у финансијском реструктурирању међусобно сарађују. 
Уколико се процени да је то целисходно, институционални посредник, у току спровођења институционалног посредовања у финансијском реструктурирању, може организовати састанак, односно састанке поверилаца, у складу са начелом сарадње поверилаца, а сходно члану 8. Закона.
На састанку се води записник.
Спровођење поступка
Члан 9. 
На почетку поступка институционалног посредовања у финансијском реструктурирању, посредник упознаје стране у финансијском реструктурирању са циљем посредовања, улогом посредника и начином посредовања.
На састанку, привредно друштво, односно предузетник у својству дужника или један или више поверилаца привредног друштва, односно предузетника у финансијским тешкоћама, може да презентује план финансијског реструктурирања који је претходно достављен свим странама у финансијском реструктурирању.
Посредник посредује између страна у финансијском реструктурирању, односно води састанак, односно састанке из члана 6. овог правилника. 
Стране се слободно споразумевају о начину спровођења посредовања упућивањем на одређена правила поступка или на други начин.
Посредник може да води заједничке или одвојене разговоре са странама, као и да предлоге и ставове једне стране, уз њену сагласност пренесе другој страни.
Посредник не може да странама у финансијском реструктурирању намеће решење, даје обећања и правне савете, нити да гарантује одређени исход посредовања. 
Свака страна може одустати од даљег учешћа у поступку институционалног посредовања у било којој фази поступка.
Мировање дугова
Члан 10.
У току спровођења институционалног посредовања у финансијском реструктурирању може се увести мировање дугова у складу са Законом.
По закључењу уговора из става 1. овог члана, наставља се спровођење институционалног посредовања у финансијском реструктурирању, ради закључивања уговора о финансијском реструктурирању.
Уговор о финансијском реструктурирању
Члан 11.
Уколико у поступку институционалног посредовања у финансијском реструктурирању стране постигну споразум, закључује се уговор о финансијском реструктурирању у складу са Законом. 
Уговор из става 1. овог члана закључује се у писаној форми и евидентира у Привредној комори Србије.
Окончање институционалног посредовања
Члан 12.
Институционално посредовање у финансијском реструктурирању се окончава: 
1) закључивањем уговора о финансијском реструктурирању; 
2) писаном изјавом о одустајању, коју једна страна доставља Привредној комори Србије и другој страни, односно другим учесницима, осим ако после одустајања једног повериоца у институционалном посредовању у финансијском реструктурирању и даље постоје Законом прописани услови за институционално посредовање, као и да стране имају интерес да се посредовање настави; 
3) писаном изјавом о одустајању од институционалног посредовања у финансијском реструктурирању коју обе стране достављају Привредној комори Србије; 
4) када престане да постоји услов прописан чланом 12. Закона.
Вођење евиденције уговора о финансијском реструктурирању
Члан 13.
Привредна комора Србије води евиденцију уговора о финансијском реструктурирању. 
Евиденција закључених уговора садржи: број уговора и датум закључења, уговорне стране (назив и седиште), укупан износ реструктурираних обавеза, уговорене мере финансијског реструктурирања, име и презиме посредника, као и друге податке и информације. 
Праћење реализације уговора о финансијском реструктурирању
Члан 14.
Привредна комора Србије контактира привредно друштво, односно предузетника у својству дужника, ради састављања извештаја о реализацији уговора о финансијском реструктурирању. 
Извештај садржи следеће податке: број уговора и датум закључења, уговорне стране, укупан број дана доцње и износ дуга у доцњи према сваком повериоцу појединачно, као и друге податке и информације које су од значаја за праћење реализације уговора о финансијском реструктурирању.
Извештај о реализацији уговора о финансијском реструктурирању Привредна комора Србије саставља у периоду важења уговора.
III. ПОСРЕДНИК
Члан 15.
Посредник Привредне коморе Србије је физичко лице које испуњава услове прописане Законом. 
Програм специјализоване обуке за посреднике Привредне коморе Србије у поступку финансијског реструктурирања доноси председник Привредне коморе Србије. 
Листу посредника Привредне коморе Србије утврђује одлуком председник Привредне коморе Србије.
Члан 16.
Поступак посредовања спроводи један посредник, које стране споразумно одреде.
Ако стране споразумно не одреде посредника, посредника одређује Привредна комора Србије.
IV. ТРОШКОВИ
Члан 17.
Стране у финансијском реструктурирању сносе своје трошкове, укључујући трошкове својих пуномоћника, а заједничке трошкове сносе на једнаке делове, осим ако није другачије договорено. 
Заједничке трошкове институционалног посредовања чине накнада за рад посредника и накнада за трошкове његовог пута и боравка, уколико је ван места посредовања, као и трошкови организовања институционалног посредовања. 
Висина трошкова институционалног посредовања се утврђује посебном одлуком коју доноси надлежни орган Привредне коморе Србије, у складу са Законом. 
V. ЗАВРШНЕ ОДРЕДБЕ
Члан 18.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 3. фебруара 2016. године. 
02.01 број ПП/6
У Београду, 22. децембра 2015. године 
Привредна комора Србије
Председник,
 Марко Чадеж, с.р.
Образац
ЗАХТЕВА ЗА СПРОВОЂЕЊЕ ФИНАНСИЈСКОГ РЕСТРУКТУРИРАЊА




ОБРАЗАЦ
ЗАХТЕВ ЗА СПРОВОЂЕЊЕ ФИНАНСИЈСКОГ РЕСТРУКТУРИРАЊА 




ПОДНОСИЛАЦ ЗАХТЕВА
МБ и ПИБ:


ПУНОМОЋНИК ПОДНОСИОЦА ЗАХТЕВА: 
МБ и ПИБ:




ИМЕ И ПРЕЗИМЕ


ИМЕ И ПРЕЗИМЕ




Телефон и факс


Телефон и факс




Е-маил


Е-маил




Адреса


Адреса




ДРУГА СТРАНА (1):
МБ и ПИБ:


ПУНОМОЋНИК ДРУГЕ СТРАНЕ:
МБ и ПИБ:




ИМЕ И ПРЕЗИМЕ


ИМЕ И ПРЕЗИМЕ




Телефон и факс


Телефон и факс




E-mail


E-mail




Адреса


Адреса




ДРУГА СТРАНА (2):
МБ и ПИБ:


ПУНОМОЋНИК ДРУГЕ СТРАНЕ:
МБ и ПИБ:




ИМЕ И ПРЕЗИМЕ


ИМЕ И ПРЕЗИМЕ




Телефон и факс


Телефон и факс




E-mail


E-mail




Адреса


Адреса




ДРУГА СТРАНА (3):
МБ и ПИБ:


ПУНОМОЋНИК ДРУГЕ СТРАНЕ:
МБ и ПИБ:




ИМЕ И ПРЕЗИМЕ


ИМЕ И ПРЕЗИМЕ




Телефон и факс


Телефон и факс




E-mail


E-mail




Адреса


Адреса




ДРУГА СТРАНА (4):
МБ и ПИБ:


ПУНОМОЋНИК ДРУГЕ СТРАНЕ:
МБ и ПИБ:




ИМЕ И ПРЕЗИМЕ


ИМЕ И ПРЕЗИМЕ




Телефон и факс


Телефон и факс




E-mail


E-mail




Адреса


Адреса




ДРУГА СТРАНА (5):
МБ и ПИБ:


ПУНОМОЋНИК ДРУГЕ СТРАНЕ:
МБ и ПИБ:




ИМЕ И ПРЕЗИМЕ


ИМЕ И ПРЕЗИМЕ




Телефон и факс


Телефон и факс




E-mail


E-mail




Адреса


Адреса








 
Место и датум


 
M.П.


 
Потпис подносиоца захтева