На основу члана 7. ст. 1. и 2. Закона о сарадњи Србије и Црне Горе са Међународним трибуналом за кривично гоњење лица одговорних за тешка кршења међународног хуманитарног права почињена на територији бивше Југославије од 1991. године („Службени лист СРЈ”, број 18/02 и „Службени лист СЦГ”, број 16/03) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), а у вези са тачком 3. став 3. Одлуке о оснивању Националног савета за сарадњу са Међународним трибуналом за кривично гоњење лица одговорних за тешка кршења међународног хуманитарног права почињена на територији бивше Југославије од 1991. године („Службени гласник РС”, број 50/07),
Влада доноси
 
 
ОДЛУКУ
о условима за доделу материјалне помоћи оптуженима и осуђенима пред Међународним трибуналом за кривично гоњење лица одговорних за тешка кршења међународног хуманитарног права почињена на територији бивше Југославије од 1991. године и члановима њихових породица

	"Службени гласник РС", број 27 од 22. марта 2013.
 
1. Оптужени пред Међународним трибуналом за кривично гоњење лица одговорних за тешка кршења међународног хуманитарног права почињена на територији бивше Југославије од 1991. године (у даљем тексту: МКТЈ) и чланови њихових ужих породица са којима живе или су живели у заједничком домаћинству имају право на материјалну помоћ:
1) ако су оптужени држављани Републике Србије;
2) док се оптужени налазе у Притворској јединици МКТЈ у Хагу;
3) док о кривици оптужених није правоснажно одлучено пред МКТЈ.
2. Материјална помоћ се састоји од накнаде на име личних трошкова оптужених током њиховог боравка у Притворској јединици МКТЈ, накнаде путних трошкова члановима уже породице за посету притвореника у Хагу и у другим видовима помоћи.
3. Накнада на име личних трошкова оптужених током њиховог боравка у Притворској јединици МКТЈ износи 200 евра месечно.
4. Накнада путних трошкова члановима уже породице за посету притвореника у Хагу састоји се у набавци или исплати цене три повратне авионске карте економске класе на релацији Београд – Амстердам – Београд и исплати износа од 250 евра по особи на име осталих трошкова, свака два месеца, чија се рефундација врши по средњем курсу Народне банке Србије на дан обрачуна.
5. Држављани Републике Србије осуђени пред МКТЈ, било да се налазе у Притворској јединици МКТЈ, или су пребачени на издржавање казне у треће државе, и чланови њихових ужих породица имају право на материјалну помоћ током издржавања казне, која се огледа у накнади путних трошкова члановима ужих породица цене четири повратне авионске карте економске класе на релацији од Београда до најближе дестинације месту на коме осуђени издржавају казну и исплати износа од 250 евра по особи на име осталих трошкова, у току календарске године, чија се рефундација врши по средњем курсу Народне банке Србије на дан обрачуна.
6. Решење о остваривању права на материјалну помоћ доноси председник Националног савета за сарадњу са МКТЈ и без посебног захтева странке.
7. На решење донето на основу тачке 6. ове одлуке странка може уложити жалбу у року од осам дана од дана пријема решења. О жалби одлучује Национални савет за сарадњу са МКТЈ.
8. У изузетним случајевима, Национални савет може одлучити да се из хуманитарних разлога доделе одговарајућа средства оптуженима или члановима њихове уже породице и ван претходно утврђених критеријума.
9. Трошкови пута оптужених који се по одлуци МКТЈ налазе на територији Републике Србије на статусне конференције и суђење у Хаг, такође падају на терет Републике Србије.
10. На поступке по захтевима за доделу материјалне помоћи који су започети, а нису окончани пре ступања на снагу ове одлуке, примењиваће се одредбе ове одлуке, ако су повољније за подносиоце захтева.
11. Ступањем на снагу ове одлуке престаје да важи Одлука о условима за доделу материјалне помоћи одређеним категоријама оптужених пред Међународним трибуналом за кривично гоњење лица одговорних за тешка кршења међународног хуманитарног права почињена на територији бивше Југославије од 1991. године и члановима њихових породица („Службени лист СЦГ”, бр. 23/03, 33/03 и 21/05).
12. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 401-2230/2013
У Београду, 21. марта 2013. године 
	
Влада
Први потпредседник Владе,
Александар Вучић, 
	с.р.