Редакцијски пречишћен текст
 
 
На основу члана 540. став 3. Закона о извршењу и обезбеђењу (,,Службени гласник РС”, број 106/15), члана 17. став 4. и члана 24. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Министар правде доноси
 
ПРАВИЛНИК
о дисциплинском поступку против јавних извршитеља
"Службени гласник РС", бр. 32 од 30. 
				марта 2016, 58 од 22. јуна 2016.
 
I. ОСНОВНЕ ОДРЕДБЕ
Предмет правилника
Члан 1.
Овим правилником прописује се састав и поступање комисије министарства надлежног за правосуђе која води дисциплински поступак против јавних извршитеља. 
Хитност поступка
Члан 2.
Дисциплински поступак је хитан, нарочито ако је јавни извршитељ привремено удаљен (суспендован).
Комисија је дужна да спроведе дисциплински поступак без одугловачења.
II. КОМИСИЈА
Састав Комисије
Члан 3.
Комисија има пет чланова.
Три члана именује министар надлежан за правосуђе (у даљем тексту: министар) из реда судија са искуством у извршном поступку и поступку обезбеђења.
Преостала два члана именује извршни одбор Коморе јавних извршитеља (у даљем тексту: Комора) из реда јавних извршитеља, на предлог председника Коморе.
Конституисање Комисије
Члан 4.
Извршни одбор Коморе одмах прослеђује министру решења о именовању чланова Комисије из реда јавних извршитеља.
Одмах после пријема решења министар заказује конститутивну седницу Комисије, тако да се она одржи у року од седам дана од дана заказивања.
Конститутивној седници Комисије председава најстарији члан Комисије који је именован из реда судија.
На конститутивној седници потврђују се мандати чланова Комисије и потом бира председник Комисије.
Мандат чланова Комисије
Члан 5.
Мандат чланова Комисије траје четири године.
Они могу бити поново именовани.
Доношење одлука Комисије
Члан 6.
Комисија ради кад је присутна већина чланова Комисије.
Комисија доноси одлуке већином гласова чланова.
Председник и заменик председника Комисије
Члан 7.
Прeдсeдник Кoмисиjе прeдстaвљa Комисију, рукoвoди њеним рaдoм, oргaнизуje рaд, прeдсeдaвa сeдници, потписује одлуке Комисије, сaстaвљa извeштajе o раду и oбaвљa другe пoслoвe.
Председник Комисије има заменика председника Комисије који га замењују кад је одсутан и спречен и коме у те сврхе председник издаје писмено овлашћење.
Секретар Комисије
Члан 8.
Комисија има секретара, кога из реда запослених у министарству надлежном за правосуђе (у даљем тексту: министарство) одређује министар.
Секретар пружа административну и стручну помоћ Комисији, саставља записнике и обавља друге послове по налогу председника Комисије.
Престанак дужности у Комисији истеком мандата
Члан 9.
Члану Комисије престаје дужност истеком мандата.
Да је члану Комисије престала дужност истеком мандата утврђује онај ко је члана именовао у Комисију.
Престанак дужности пре истека мандата
Члан 10.
Пре истека мандата, члану Комисије престаје дужност ако понесе оставку, ако буде разрешен или ако му престане својство због кога је именован у Комисију.
Оставка се писмено подноси министру или извршном одбору Коморе, зависно од тога ко је именовао члана Комисије који подноси оставку.
Оставка производи дејство када је министар, односно извршни одбор Коморе прими.
Разрешење члана Комисије
Члан 11.
Члан дисциплинске комисије разрешава се ако несавесно извршава своје дужности.
Поступак у коме се одлучује о томе да ли постоје разлози за разрешење члана Комисије покреће и води министар или извршни одбор Коморе, зависно од тога ко је именовао члана против кога се води поступак.
Они поступак покрећу на сопствену иницијативу, а извршни одбор Коморе и на предлог председника Коморе. 
Пошто члану Комисије пружи прилику да се изјасни о постојању разлога за разрешење и утврди потребне чињенице, министар, односно извршни одбор Коморе одлучује о томе да ли постоје разлози за разрешење. 
При томе, доносе или решење о разрешењу или обустављају поступак ако за разрешење нема разлога.
Решење о разрешењу је коначно у управном поступку.
Исти поступак сходно се примењује ако је члану Комисије престало својство због кога је именован у Комисију.
Именовање новог члана Комисије уместо члана коме је истекао мандат
Члан 12.
Извршни одбор Коморе дужан је да најкасније пет дана пре истека мандата јавног извршитеља у Комисији, именује новог, који ступа на дужност на дан када претходном истиче мандат.
Исто сходно важи и када члану Комисије који је именован из реда судија предстоји истек мандата.
Именовање новог члана Комисије уместо члана коме је дужност престала пре истека мандата
Члан 13.
 Ако члану Комисије из реда јавних извршитеља престане дужност пре истека мандата, извршни одбор Коморе именује новог јавног извршитеља у Комисију у року од 10 дана од престанка дужности његовог претходника.
Ако члану Комисије из реда судија престане дужност пре истека мандата, министар именује новог судију у Комисију року од 10 дана од престанка дужности његовог претходника.
III. ИЗУЗЕЋЕ
Члан 14.
Дисциплински тужилац Коморе, заменик Дисциплинског тужиоца Коморе, члан Комисије из реда јавних извршитеља и председник Коморе обавезно се изузима из поступања у дисциплинском поступку:
1) ако је у дисциплинском поступку сведок или вештак или пуномоћник јавног извршитеља против кога се води поступак или његовог заменика;
2) ако се дисциплински поступак води против њега, његовог заменика или члана заједничког ортачког друштва у коме је члан;
3) ако је са странком или пуномоћником јавног извршитеља против кога се води поступак или његовим замеником крвни сродник у правој линији, а у побочној линији до четвртог степена закључно, супружник или ванбрачни партнер или сродник по тазбини до другог степена закључно, па и када је брачна заједница престала;
4) ако је са странком или замеником јавног извршитеља у односу усвојитеља или усвојеника;
5) ако је са пуномоћником јавног извршитеља или његовог заменика у односу усвојитеља или усвојеника. 
Члан Kомисије из реда судија и дисциплински тужилац министарства изузима се из поступања у дисциплинском поступку ако је сведок или ако је са странком или пуномоћником јавног извршитеља или његовог заменика крвни сродник у правој линији, а у побочној линији до четвртог степена закључно, супружник или ванбрачни партнер или сродник по тазбини до другог степена закључно, па и када је брачна заједница престала, a дисциплински тужилац министарства обавезно се изузима и ако је у вештак у дисциплинском поступку.
Члан Комисије може бити изузет из поступања у дисциплинском поступку када постоје друге чињенице које доводе у сумњу његову непристрасност.
Члан Комисије обавештава о разлозима за своје изузеће министра, који одлучује о његовом изузећу.
IV. ПОКРЕТАЊЕ И ВОЂЕЊЕ ПОСТУПКА
Захтев за утврђивање дисциплинске одговорности јавног извршитеља
Члан 15.
Дисциплински поступак покреће се захтевом за утврђивање дисциплинске одговорности јавног извршитеља (у даљем тексту: захтев).
Захтев мора да садржи име и презиме јавног извршитеља, називе судова за чије подручје је јавни извршитељ именован и седиште његове канцеларије, чињенични опис и правну оцену дисциплинске повреде, предлог доказа које треба извести на усменој расправи и предлог дисциплинске мере коју треба изрећи. 
Подносиоци захтева
Члан 16.
Захтев могу да поднесу поднесу министар, дисциплински тужилац Коморе, дисциплински тужилац министарства и председник Коморе.
Поступак је покренуо ко је први поднео захтев.
Ако је поступак покренуо министар, не може да му се придружи дисциплински тужилац министарства и обратно, а ако је поступак покренуо дисциплински тужилац Коморе, не може да му се придружи председник Коморе, и обратно. 
Ако је поступак покренуо министар или дисциплински тужилац министарства, дисциплинском поступку може да се придружи председник Коморе или Дисциплински тужилац Коморе, а ако је поступак покренуо председник Коморе или дисциплински тужилац Коморе, дисциплинском поступку може да се придружи министар или дисциплински тужилац министарства.
Колизија подносилаца захтева
Члан 17.
Ако у поступку против истог јавног извршитеља учествују два подносиоца захтева тако што се један придружио другом (члан 16. став 4), па предузму различиту процесну радњу, важи она радња која је неповољнија по јавног извршитеља.
Почетак тока рока рачуна се једнако за оба подносиоца захтева.
Уредност захтева
Члан 18.
Комисија најпре испитује уредност захтева.
Захтев је неуредан ако има недостатке који спречавају Комисију да поступи по њему, ако није разумљив или ако није потпун. У том случају Комисија у року од осам дана од пријема захтева налаже подносиоцу захтева да уреди захтев у року који не може бити краћи од осам дана, уз упозорење на правне последице ако не уреди захтев у року.
Ако захтев не буде уређен у року, Комисија закључком одбацује захтев.
Ако захтев буде уређен у року, сматра се да је од почетка био уредан.
Комисија закључком одбацује захтев и ако је поднесен од неовлашћеног лица. 
Заказивање усмене расправе
Члан 19.
Одмах по пријему уредног захтева или по уређењу захтева у року, Комисија доставља захтев са прилозима јавном извршитељу, да у року од 15 дана писмено одговори на њега.
По пријему одговора јавног извршитеља или по истеку рока од 15 дана, председник Комисије заказује усмену расправу.
Подносиоцу захтева се, уз позив за рочиште, доставља и писмени одговор јавног извршитеља.
Од дана достављања позива за усмену расправу јавном извршитељу, подносиоцу захтева и другим лицима чије је присуство на усменој расправи потребно до дана одржавања усмене расправе мора да протекне најмање осам дана.
Одлучивање без усмене расправе
Члан 20.
Усмена расправа не заказује се ако Комисије после пријема писменог одговора јавног извршитеља утврди да чињенично стање међу странкама није спорно, или ако пре или после пријема писменог одговора јавног извршитеља утврди да је покретање дисциплинског поступка застарело.
У оба случаја одлука се доноси без усмене расправе.
Рочишта
Члан 21.
Усмена расправа састоји се, по правилу, од једног рочишта. 
Изузетно, ако поступак не може да се оконча на једном рочишту, усмена расправа састоји се од више рочишта.
Ако јавни извршитељ неоправдано не приступи на усмену расправу, иако је уредно позван, усмена расправа може да се одржи, ако за то постоје оправдани разлози, или да се одложи о трошку јавног извршитеља.
Положај странака на усменој расправи и истражна овлашћења Комисије
Члан 22.
Странка има право да се на усменој расправи изјасни о чињеницама које су изнете и понуђеним доказима, да учествује у извођењу доказа, поставља питања противној странци, сведоцима и вештацима, износи чињенице које су значајне за одлучивање у поступку, предлаже доказе и да износи правне тврдње и побија тврдње које се не слажу с њеним.
Комисија је дужна одлучи о свим захтевима и предлозима странака.
Комисија може изводити доказе које странке нису предложиле или од којих су одустале, и утврђивати чињенице које странке нису изнеле ако су значајне за одлучивање у поступку.
О усменој расправи води се записник.
Удаљење јавног извршитеља
Члан 23.
Комисија може решењем, на сопствену иницијативу или на предлог подносиоца захтева, удаљити јавног извршитеља са дужности ако је то потребно ради заштите интереса трећих лица, ако се захтева утврђивање дисциплинске одговорности за тежу дисциплинску повреду или ако је то потребно ради заштите јавног поверења у делатност јавних извршитеља.
Удаљење јавног извршитеља траје до окончања разлога због којих је изречено, после чега се опозива.
Комисија доставља решење о удаљењу јавног извршитеља Комори и министарству.
Решење о удаљењу јавног извршитеља је коначно у управном поступку.
Одлуке Комисије
Члан 24.
Када утврди чињенице које су значајне за одлучивање Комисија доноси једну од следећих одлука:
1) решење којим се јавни извршитељ оглашава одговорним за дисциплинску повреду и изриче дисциплинска мера; 
2) решење којим се јавни извршитељ ослобађа дисциплинске одговорности;
3) решење којим се дисциплински поступак обуставља због застарелости покретања или вођења дисциплинског поступка.
При одлучивању Комисија није везана чињеничним описом и правним основом који је навео подносилац захтева, нити дисциплинском мером чије је изрицање он предложио.
Решење Комисије објављује се на интернет страницама министарства и Коморе.
О већању и гласању саставља се посебан записник, кога потписује председник Комисије или члан који га замењује и секретар Комисије. 
Мерила за изрицање дисциплинске мере
Члан 25.
Дисциплинска мера изриче се сразмерно тежини учињене дисциплинске повреде.
Приликом изрицања дисциплинске мере узимају се у обзир све околности које могу да утичу на врсту и висину мере, а пре свега тежина и последице дисциплинске повреде, раније понашање јавног извршитеља, учињена штета, степен одговорности и дисциплинске мере које су раније изречене јавном извршитељу.
Достављање решења
 Члан 26.
Решење којим се јавни извршитељ оглашава одговорним за дисциплинску повреду и којим му се изриче дисциплинска мера доставља се министарству и Комори.
Решење којим је јавном извршитељу изречена дисциплинска мера трајне забране делатности јавног извршитеља доставља се и министру, ради покретања поступка за разрешење јавног извршитеља. 
Примена на заменике јавних извршитеља и јавне извршитеље који су привремено преузели послове
Члан 27.
Одредбе овог правилника примењују се и на заменике јавних извршитеља и јавне извршитеље који су привремено преузели послове јавног извршитеља коме је престала делатност.
V. ПРЕЛАЗНЕ И ЗАВРШНЕ ОДРЕДБЕ
Прелазне одредбе
Члан 28.
Дисциплински поступци који су покренути пре 1. јула 
				2016. године настављају се од 1. јула 2016. године по прописима 
				према којима су покренути.*
Министар и извршни одбор Коморе дужни су да именују чланове Комисије до 1. јуна 2016. године. 
*Службени гласник РС, број 58/2016
 
Престанак важења прописа
Члан 29.
 Правилник о дисциплинском поступку против извршитеља (,,Службени гласник РС”, број 46/12) престаје да важи 1. јула 2016. године.
Ступање на снагу и почетак примене
Члан 30.
Овај правилник ступа на снагу осмог дана од дана објављивања у „Службеном гласнику Републике Србије”, а почиње да се примењује од 1. јула 2016. године.
 
Број 110-00-23/2016-05
У Београду, 24. марта 2016. године
Министар, 
Никола Селаковић, с.р.