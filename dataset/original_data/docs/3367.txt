На основу члана 52. став 2. Закона о иновационој делатности („Службени гласник РС”, бр. 110/05, 18/10 и 55/13),
Министар просвете, науке и технолошког развоја доноси
 
ПРАВИЛНИК
о садржају и року за достављање годишњег извештаја аутономне покрајине и јединице локалне самоуправе

	"Службени гласник РС", број 1 од 6. јануара 2014.
 
Предмет Правилника 
Члан 1. 
Овим правилником уређује се садржај и рок за достављање годишњег извештаја аутономне покрајине и јединице локалне самоуправе о резултатима и стању иновационе делатности на својој територији. 
	
Годишњи извештај аутономне покрајине и јединице локалне самоуправе из става 1. овог члана (у даљем тексту: Годишњи извештај), саставни је део укупног годишњег извештаја о стању иновационе делатности у Републици Србији. 
	
Садржај Годишњег извештаја 
Члан 2. 
Годишњи извештај садржи податке о резултатима и стању иновационе делатности на територији аутономне покрајине и јединице локалне самоуправе, као и податке о утрошку сопствених буџетских средстава за ту намену.
Саставни део Годишњег извештаја је документација из које произилази тачност наведених података.
Подаци о постигнутим резултатима и стању иновационе делатности
Члан 3. 
Извештај о постигнутим резултатима и о стању иновационе делатности на територији аутономне покрајине, односно јединице локалне самоуправе у години за коју се подноси, нарочито садржи податке: 
	
1) о појединим иновационим делатностима, активностима и програмима, које је у извештајном периоду аутономна покрајина, односно јединица локалне самоуправе реализовала на својој територији, са подацима: о годишњим резултатима рада организација које улажу средства у иновационе активности и евентуалном оснивању фонда за иновациону делатност, који се финансира сопственим или буџетским средствима; о оснивању или суоснивању иновационих организација или привредних друштава за инфраструктурну подршку иновационој делатности и о њиховим резултатима рада; о подстицају и финансирању посебних програма иновационе делатности на својој територији; о подстицају и финансирању инфраструктуре иновационих организација на својој територији; о висини, структури и условима коришћења средстава која су обезбедили из извора који нису сопствена буџетска средства за иновациону делатност; 
	
2) о процењеном стању иновационе делатности на својој територији, са подацима о обезбеђеним и недостајућим средствима за планиране активности подстицаја и финансирања посебних програма иновационе делатности и инфраструктуре иновационих организација са седиштем на својој територији, као и навођењем околности које отежавају развој иновационих активности и предлогом мера за отклањање уочених недостатака. 
	
Подаци о утрошку сопствених средстава 
Члан 4. 
Извештај о утрошку сопствених буџетских средстава за иновациону делатност на територији аутономне покрајине, односно јединице локалне самоуправе у години за коју се подноси, нарочито садржи податке: 
	
1) о утрошку сопствених буџетских средстава за иновациону делатност, са прегледом структуре финансирања сопственим буџетским средствима појединих фондова, програма, пројеката и субјеката иновационе делатности и прегледом износа који су појединим субјектима иновационе делатности одобрени, односно висином реализованих уплата тих средстава; 
	
2) о укупној висини и структури сопствених буџетских средстава за подстицај и финансирање посебних програма иновационе делатности и инфраструктуре иновационих организација на својој територији; о појединачним износима и условима под којима су сопственим буџетским средствима финансирани реализатори иновационих пројеката по појединим програмима иновационе делатности, реализатори посебних програма иновационе делатности или реализатори изградње инфраструктуре иновационих организација на својој територији. 
	
Рок за достављање Годишњег извештаја 
Члан 5. 
Годишњи извештај усвојен од стране надлежног органа аутономне покрајине, односно јединице локалне самоуправе доставља се министарству надлежном за иновациону делатност, најкасније до 15. фебруара текуће године, за претходну годину. 
	
Престанак важења ранијег прописа
Члан 6. 
Даном ступања на снагу овог правилника, престаје да важи Правилник о садржају годишњих извештаја аутономне покрајине и јединица локалне самоуправе („Службени гласник РС”, број 16/11). 
	
Ступање на снагу 
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”. 
	
 
Број 110-00-190/2013-16-2/1
У Београду, 20. новембра 2013. године
Министар, 
проф. др Томислав Јовановић, 
	с.р.