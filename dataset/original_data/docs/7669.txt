На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси 
ОДЛУКУ
о утврђивању виле „Гучево” у Бањи Ковиљачи за споменик културе 
	
"Службени гласник РС", број 
	113 од 20. децембра 2013.
 
1. Вила „Гучево” у Бањи Ковиљачи утврђује се за споменик културе.
2. Вила „Гучево” у Бањи Ковиљачи (у даљем тексту: споменик културе) налази се на територији општине Лозница, у Бањи Ковиљачи, Улица Стевана Синђелића 3, у државној својини, на катастарској парцели број 451/2, КО Бања Ковиљача. 
	
Споменик културе саграђен је као мањи пансион са собама за издавање гостима Бање. Може се претпоставити да је изведен према типским пројектима за грађевине сличне намене, објављиваним у часописима средње Европе. Једноспратна зграда је академски компонована са елементима еклектике. Посебно обележје вили даје главни мотив композиције прочеља – истакнути трем на стубовима правоугаоне основе, надвишен терасом са оградама од балустера. Троугаони забати над средишњим делом главне и споредних фасада украшени су декоративним дрвеним троугластим решеткама. Сокл и степениште изведени су од камена. Фасаде су скромно декорисане плитким испустима у малтеру око прозора и врата, као и хоризонталним венцем који одваја приземље и спрат. У приземљу и на спрату око централног хола симетрично су распоређене собе за смештај гостију. Према тапији коју чува потомак последњег власника виле „Гучево”, може се претпоставити да је подигнута у периоду између 1904. и 1907. године када је власник имања био предузимач Рака Аћимовић. Гардијски официр краљеве војске Милан Кандић купио је 1923. године део земље зване Лучица (парцела 452/1), а 1928. године још један део имања на истој земљи са вилом „Гучево”. Кредитом који је добио као носилац ратних признања и одликовања извршио је обнову виле „Гучево” за издавање бањским гостима. Уз вилу су подигнуте и пратеће зграде, летња кухиња, трпезарија и оставе. После Другог светског рата друштвене и власничке промене наметнуле су нову намену, те је кућа за издавање соба бањским гостима претворена у зграду за стално становање више породица, чиме је дошло до нарушавања концепта основне функције, тако да је једна од најстаријих вила у Ковиљачи, позната са многих старих разгледница, неодржавањем изгубила на репрезентативности. 
	
Овај споменик културе као пример грађанског академског градитељства, због архитектонских вредности значајно је остварење у наслеђу бања Србије. 
	
3. Заштићена околина споменика културе обухвата катастарске парцеле бр: 451/2, 451/4, 451/5, 451/9, 452/1, 452/2, 452/3, 463/2, 464/1 и 464/2, КО Бања Ковиљача, у државној својини и бр. 451/3 и 451/8, КО Бања Ковиљача, у приватној својини.
4. Утврђују се следеће мере заштите споменика културе:
1) очување изворног изгледа спољашње архитектуре и ентеријера, хоризонталног и вертикалног габарита, облика и нагиба крова, свих конструктивних и декоративних елемената, стилских карактеристика, оригиналних материјала и функционалних карактеристика;
2) ажурно праћење стања и одржавање конструктивно-статичког система, кровног покривача, свих фасада, ентеријера и исправности инсталација у споменику културе;
3) забрана радова који могу угрозити статичку стабилност споменика културе; 
	
4) забрана преправки, доградње, преградње, надградње и затварања трема; 
	
5) вођење електро и ТТ водова подземним путем;
6) забрана постављања прикључних кутија, ормара и расхладних уређаја на фасадама споменика културе; 
	
7) неговање и редовно одржавање декоративне флоре. 
5. Утврђују се следеће мере заштите заштићене околине споменика културе:
1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе или његову заштићену околину;
2) забрана постављања покретних тезги, киоска и других привремених објеката унутар заштићене околине;
3) забрана радова који могу угрозити статичку безбедност споменика културе; 
	
4) забрана извођења радова којима се врши промена облика или намене терена; 
	
5) забрана постављања далековода, ваздушних електро и ТТ водова преко заштићених парцела, њихово вођење извршити подземним каналима, уз враћање терена у првобитно стање; 
	
6) урбанистичко и комунално уређење, хортикултурно опремање, неговање декоративне флоре и редовно одржавање простора заштићене околине споменика културе у функцији споменика културе.
6. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 633-10853/2013
У Београду, 18. децембра 2013. године
Влада
Председник,
Ивица Дачић, с.р.