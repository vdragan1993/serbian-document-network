На основу члана 52. став 4. Закона о култури („Службени гласник РС”, број 72/09), 



Влада доноси


 


 


УРЕДБУ


о условима, критеријумима и начину стицања, односно одузимања статуса установе културе од националног значаја


“Службени гласник РС”, брoj 40 од 11. јуна 2010.


 


 


Предмет уредбе


 


Члан 1.


Овом уредбом се ближе уређују услови, критеријуми и начин стицања, односно одузимања статуса установе културе од националног значаја.


 


Члан 2.


Установа културе (у даљем тексту: установа) може да стекне статус установе културе од националног значаја уколико има националну и репрезентативну улогу у откривању, стварању, истраживању, проучавању, представљању, ширењу и очувању националних културних вредности и уколико се утврди да остварује трајни допринос развоју културе Републике Србије, у складу са Законом о култури.


Услови за стицање статуса установе културе од националног значаја


 


Члан 3.


Установа може стећи статус установе културе од националног значаја уколико испуњава следеће услове:


– да је регистрована за обављање културне делатности на територији Републике Србије;


– да је основана од стране домаћег правног или физичког лица; 



– да обавља делатност у области културе најмање пет година пре подношења пријаве за стицање статуса установе културе од националног значаја;


– да је остварила изузетно значајна достигнућа у обављању културне делатности која се огледају кроз остварени број и квалитет програма или пројеката и којима је дат посебан допринос развоју културе Републике Србије;


– да је последњих пет година наменски користила средства за обављање културне делатности добијена из буџета Републике Србије и других извора финансирања. 



 


Члан 4.


О испуњености услова из члана 3. ове уредбе установа прилаже следеће доказе:


– оснивачки акт односно решење о упису у регистар надлежног органа и статут;


– решење надлежног органа о испуњености услова за почетак рада и обављање делатности, када је такво решење прописано законом;


– извод из Републичког завода за статистику;


– извештај о раду за последњих пет година;


– финансијски извештај за последњих пет година;


– развојну стратегију и програм рада за наредних пет година;


– доказе о трајном доприносу развоју културе Републике Србије (међународне, републичке, градске и стручне награде и признања; суд стручне јавности – стручне критике и прикази објављени у релевантним медијима).


 


Критеријуми за стицање статуса установе културе од националног значаја


 


Члан 5.


Статус установе културе од националног значаја утврђује се према следећим критеријумима: 



– врхунски квалитет и значај програма и пројеката за развој културног и уметничког стваралаштва Републике Србије;


– изузетан допринос истраживању, проучавању, заштити, очувању, коришћењу и представљању културног наслеђа;


– изузетан допринос проучавању, очувању и представљању добара од посебног значаја за културу и историју српског народа која се налазе ван територије Републике Србије; 



– изузетан допринос неговању и подстицању разноликости културних израза;


– изузетан допринос стварању услова за интензивнији и равномернији културни развој у Републици Србији;


– изузетан допринос промовисању и афирмацији културе и културних разноликости Републике Србије у Републици Србији и у свету; 



– изузетан допринос у остваривању регионалне и међународне културне сарадње од значаја за Републику Србију; 



– изузетан допринос на пољу научно-истраживачког рада у области културе и уметности;


– изузетан допринос остваривању и очувању културног идентитета српског народа и припадника националних мањина у Републици Србији;


– изузетан допринос у примени савремених стандарда, метода и нових технологија у култури, нарочито информационих технологија и дигитализације;


– изузетан допринос успостављању сарадње и нових партнерских односа између установа културе, јавног, приватног и невладиног сектора у остваривању програма и пројеката; 



– изузетан допринос подстицању дечијег стваралаштва и стваралаштва за децу и младе у култури;


– изузетан допринос подстицању културног и уметничког стваралаштва особа са инвалидитетом и доступност културних садржаја особама са инвалидитетом;


– изузетан допринос у обезбеђивању услова за доступност културних садржаја најширем кругу грађана, а нарочито особама са инвалидитетом, деци и младима.


За стицање статуса установе културе од националног значаја потребно је да установа испуњава најмање три критеријума из става 1. овог члана.


 


Начин стицања статуса установе културе од националног значаја


 


Члан 6.


Испуњеност услова и критеријума из чл. 3. и 5. ове уредбе утврђује Комисија за стицање и одузимање статуса установе културе од националног значаја (у даљем тексту: Комисија) коју образује Влада на предлог министарства надлежног за културу (у даљем тексту: Министарство).


Комисија има девет чланова који се именују из реда истакнутих и афирмисаних стручњака и стваралаца из области културе и уметности, на период од три године, и то:


– шест чланова на предлог Министарства;


– три члана на предлог органа Аутономне покрајине Војводине надлежног за послове културе.


 


Члан 7.


Комисија врши процену поднетих предлога установа о испуњености услова и критеријума за стицање статуса установе културе од националног значаја.


Стручну и административно-техничку потпору Комисији пружа Министарство.


На основу предлога Комисије, уз претходно прибављено мишљење Националног савета за културу, Министарство предлаже Влади акт о стицању статуса установе културе од националног значаја.


 


Члан 8.


Комисија утврђује предлоге установа на основу јавног позива који упућује министар надлежан за послове културе.


Јавни позив из става 1. овог члана оглашава се на званичној интернет страни Министарства и у неком од дневних јавних гласила која излазе у целој Републици Србији.


 


Члан 9.


Влада доноси одлуку о стицању статуса установе културе од националног значаја.


 


Одузимање статуса установе културе од националног значаја


 


Члан 10.


Статус установе културе од националног значаја може се одузети установи уколико:


– више не испуњава услове за обављање делатности;


– престане да испуњава услове из члана 3, односно потребне критеријуме из члана 5. ове уредбе.


 


Члан 11.


Акт о одузимању статуса установе културе од националног значаја Министарство предлаже Влади на основу предлога Комисије, уз претходно прибављено мишљење Националног савета за културу.


 


Члан 12.


Одлуку о одузимању статуса установе културе од националног значаја доноси Влада.


 


Ступање уредбе на снагу


 


Члан 13.


Ова уредба ступа на снагу осмог дана од дана објављивања у „Службеном гласнику Републике Србије”.


 


05 број 110-4022/2010


У Београду, 3. јуна 2010. године



Влада


Први потпредседник Владе –


заменик председника Владе,



Ивица Дачић, с.р.