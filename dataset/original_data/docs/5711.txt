На основу члана 84. став 6. Закона о ветеринарству („Службени гласник РС”, бр. 91/05, 30/10 и 93/12), члана 53. став 2. и члана 57. став 3. Закона о сточарству („Службени гласник РС”, бр. 41/09 и 93/12), као и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС),
Министар пољопривреде, шумарства и водопривреде доноси
 
ПРАВИЛНИК
о условима које мора да испуњава овлашћени обележивач, као и програму стручног оспособљавања одгајивача за обележавање домаћих животиња

	"Службени гласник РС", број 44 од 26. априла 2014.
 
Члан 1. 
Овим правилником ближе се прописују услови које мора да испуњава друго правно и физичко лице као овлашћени обележивач, као и програм стручног оспособљавања одгајивача за обележавање домаћих животиња.
Члан 2.
Друго правно и физичко лице као овлашћени обележивач из члана 1. овог правилника је основна одгајивачка организација и одгајивач, ако је овлашћен за обављање послова обележавања домаћих животиња од стране Министарства пољопривреде, шумарства и водопривреде и регистрован у Централној бази података о обележавању животиња (у даљем тексту: Централна база), у складу са законом којим се уређује ветеринарство.
Члан 3. 
Лице из члана 2. овог правилника за обављање послова обележавања домаћих животиња мора да има рачунарску опрему (рачунар и штампач) за приступ Централној бази, интернет конекцију, као и средства за рад, средства за фиксирање и средства за обележавање домаћих животиња.
Средства за рад чине клешта за постављање ушних маркица.
Средства за обележавање домаћих животиња су:
1) ушне маркице за говеда, овце, козе, свиње;
2) микрочипови за псе, мачке и копитаре;
3) плочице за обележавање пчелињих друштава.
Члан 4.
Основна одгајивачка организација као овлашћени обележивач за обављање послова обележавања домаћих животиња, поред услова из чл. 2. и 3. овог правилника, мора да има стручни кадар који је стручно оспособљен за обележавање домаћих животиња у складу са програмом стручног оспособљавања одгајивача за обележавање домаћих животиња.
Одгајивач као овлашћени обележивач за обављање послова обележавања домаћих животиња за сопствене потребе, поред услова из чл. 2. и 3. овог правилника, мора да је стручно оспособљен за обележавање домаћих животиња у складу са програмом стручног оспособљавања одгајивача за обележавање домаћих животиња.
Члан 5. 
Стручно оспособљавање за обележавање домаћих животиња врши се према програму стручног оспособљавања одгајивача за обележавање домаћих животиња (у даљем тексту: програм стручног оспособљавања), који се утврђује овим правилником.
Програм стручног оспособљавања из става 1. овог члана садржи:
1) законске прописе у области обележавања домаћих животиња – 2 часа теорије;
2) коришћење Централне базе – 2 часа теорије и 3 часа практичних вежби;
3) технике апликације средстава за обележавање домаћих животиња – 1 час теорије и 2 часа практичних вежби;
4) вођење евиденције која се односи на обележавање домаћих животиња – 1 час теорије и 1 час практичних вежби.
Члан 6.
После завршеног програма стручног оспособљавања и извршене провере стручне оспособљености издаје се потврда о стручној оспособљености за обележавање домаћих животиња.
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. децембра 2014. године.
 
Број 110-00-107/2014-09
У Београду, 10. априла 2014. године
Министар,
проф. др Драган Гламочић, с.р.