На основу члана 18. Закона о јавним предузећима („Службени гласник РС”, бр. 119/12, 116/13 – аутентично тумачење и 44/14 – др. закон), члана 17. Одлуке о изменама и допунама Статута Јавног предузећа за газдовање шумама „Србијашуме”, на коју је Влада Републике Србије дала сагласност Решењем 05 број 110-2830/15 од 19. марта 2015. године, члана 56. Закона о заштити природе („Службени гласник РС”, бр. 36/09, 88/10, 91/10 – исправка и 14/16) и чл. 4, 5. и 9. Уредбе о проглашењу Споменика природе „Долина потока Бигар” („Службени гласник РС”, број 72/15),
Надзорни одбор Јавног предузећа за газдовање шумама „Србијашуме”, на седници одржаној дана 4. марта 2016. године, доноси
 
ПРАВИЛНИК
о унутрашњем реду и чуварској служби Споменика природе „Долина потока Бигар”
"Службени гласник РС", број 32 од 30. марта 
				2016.
 
I. ОСНОВНЕ ОДРЕДБЕ
Члан 1.
Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Споменика природе „Долина потока Бигар” (у даљем тексту: Споменик природе), односно ближе прописују правила из члана 56. став 4. Закона о заштити природe (у даљем тексту: закон) по којима се на подручју споменика природе спроводи режим заштите утврђен чланом 35. закона и чл. 4. и 5. Уредбе о проглашењу Споменика природе „Долина потока Бигар” (у даљем тексту: Уредба).
Члан 2.
Одредбе овог правилника односе се на кориснике заштићеног подручја у смислу члана 4. тачка 37. закона (у даљем тексту: корисник), односно на лица која имају пребивалиште или боравиште на подручју споменика природе, власнике земљишта и других непокретности, правна и физичка лица и предузетнике који коришћењем непокретности, природних вредности и добара и на други начин обављају делатност или врше послове на подручју споменика природе, као и на посетиоце споменика природе.
Посетилац споменика природе је лице које из научних, образовних, рекреативних, туристичких, спортских и културних потреба и разлога борави на подручју споменика природе краће од 15 дана, као и лице у транзиту кроз подручје споменик природе (у даљем тексту: посетилац).
Члан 3.
Управљање спомеником природе уредбом је поверено Јавном предузећу за газдовање шумама „Србијашуме”, Београд.
Послове управљања непосредно врши Шумско газдинство „Тимочке шуме”, Бољевац, Шумска управа у Књажевцу (у даљем тексту: Управљач).
Члан 4.
Корисници и посетиоци дужни су да се придржавају одредаба овог правилника, упутстава са информативних табли и других ознака, као и упутстава или налога чувара споменика природе и других овлашћених лица Управљача.
У планирању и предузимању радова и активности на подручју споменика природе, корисници и посетиоци дужни су да поштују Закон, Уредбу и План управљања споменика природе.
Члан 5.
За коришћење споменика природе и услуга управљача, корисник и посетилац плаћају накнаду управљачу сходно члану 70. закона.
Висину, начин обрачуна и наплате накнаде управљач прописује посебним актом.
Члан 6. 
Унутрашњи ред Споменика природе управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.
Члан 7.
Споменик природе се налази на територији општине Књажевац – КО Стањинац и општине Пирот – КО Базовик, на укупној површини од 28,1517 ha, од чега је 18,2337 ha у приватној својини и 9,9180 ha у државној својини. 
На подручју споменика природе установљени су режими I. и II. степена заштите. Режим заштите I. степена утврђен је на површини од 1,2611 ha и режим заштите II. степена утврђен је на површини од 26,8906 ha
Површину из става 1. овог члана управљач ће означити на видљив и јасан начин.
Члан 8.
На површинама на којима је утврђен режим заштите I. степена спроводи се строга заштита, којом је забрањено коришћење природних ресурса, изградња објеката и било какви радови и активности, осим оних који су ограничени на научна истраживања и праћење природних процеса, контролисане посете у образовне, рекреативне и опште културне сврхе, обележавање граница и спровођење неопходних мера у случају пожара, природних непогода, удеса, санација и одржавању постојећих објеката од посебног значаја, као што су високонапонски далеководи, болести и пренамножења штетних биљних и животињских врста, уз сагласност надлежног министарства.
На површинама на којима је утврђен режим заштите II. степена овим правилником утврђују се ближе забране и ограничења у складу са актом о проглашењу Споменика природе, Законом и подзаконским актом о режимима заштите.
Ограничења радова и активности дефинишу се просторно, временски и по обиму, у складу са одрживим коришћењем природних вредности.
Радови који нису забрањени, као и радови за које се основано претпоставља да могу имати неповољне последице на заштићено подручје, подлежу процедури процене утицаја на животну средину и прибављања сагласности, у складу са законом.
II. КРЕТАЊЕ И БОРАВАК ПОСЕТИЛАЦА
Члан 9.
Забрањен је улазак, односно приступ без одобрења управљача, односно пратње чувара споменика природе на површине, односно места на којима је утврђен степен заштите I. степена, као и на места и објекте за које је утврђен уредбом.
Управљач ће извршити постављање табли којима ће корисници и посетиоци бити упозорени на забрану уласка у I. степен заштите.
Када се ради о хитној интервенцији у циљу заштите добара, онда се не мора прибавити одобрење односно обезбедити пратња из става 1. овог члана, али се активности морају пријавити Управљачу.
Члан 10.
Власници и корисници земљишта и других непокретности дужни су да дозволе приступ чувару споменика природе и другим овлашћеним лицима, која са одобрењем Управљача обављају истраживачке и друге активности.
Забрањено је ометање и спречавање чувара или других овлашћених лица у вршењу радњи и активности из става. 1. овог члана.
III. ЗАШТИТА ПРИРОДНИХ И КУЛТУРНИХ ВРЕДНОСТИ И ЖИВОТНЕ СРЕДИНЕ
Члан 11.
Корисници и посетиоци дужни су да примењују мере заштите природних, културних и других вредности и животне средине у складу са законом, уредбом и овим правилником, меродавним законима и прописима донетим на основу тих закона.
Члан 12.
Биљке и гљиве које живе у слободној природи на подручју споменика природе, а којима је Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10 и 47/11) утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.
Животиње које живе, повремено или сезонски бораве у слободној природи на подручју споменика природе, а којима је Правилником о проглашењу и заштити строго заштићених и заштићених дивљих врста биљака животиња и гљива (у даљем тексту: Правилник о дивљим врстама), утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.
Забрањено је поступање са строго заштићеним врстама дивљих биљака, животиња и гљива супротно одредбама ст. 1. и 2. овог члана.
Члан 13.
Дивље врсте биљака, гљива, лишајева и животиња које су утврђене Уредбом о стављању под контролу сакупљања и промета дивље флоре и фауне („Службени гласник РС”, бр. 31/05, 45/05 – исправка, 22/07, 38/08, 9/10 и 69/11) могу се сакупљати на подручју споменика природе на начин и под условима утврђеним претходно споменутим прописом, односно уз прибављену дозволу за сакупљање и коришћење у комерцијалне сврхе (коју издаје надлежно министарство).
Лица која врше сакупљање дивље флоре и фауне из става 1. овог члана на подручју споменика природе дужна су да чувару споменика природе пријаве дневне количине и врсте сакупљене флоре и фауне.
Сакупљање дивље флоре и фауне из става 1. овог члана није дозвољено на површинама на којима је уредбом утврђен режим заштите I. степена.
Члан 14.
Управљач ће на погодан начин јавно приказати и учинити доступним корисницима и посетиоцима спискове врста дивље флоре и фауне из чл. 12. и 13. са информацијама од значаја за њихово препознавање, заштиту и режим коришћења.
Члан 15.
Забрањено је уношење алохтоних биљних и животињских врста, узнемиравање птица и узимање јаја, уништавање шумске вегетације и постављање (укуцавање) табли и других обавештења на стаблима.
Члан 16.
Забрањене су активности које могу да довести до оштећења или деградације објеката геонаслеђа.
Члан 17.
Забрањено је, сходно члану 98. Закона, узимати из природе геолошка и палеонтолошка документа односно фосиле, минерале и кристале, који су проглашени заштићеним природним добрима или се налазе на објекту геонаслеђа и заштићеном налазишту.
Налазач геолошких и палеонтолошких докумената из става 1. овог члана која би могла представљати заштићену природну вредност, дужан је да исте пријави надлежном министарству у року од осам дана од дана проналаска и предузме мере заштите од уништења, оштећивања или крађе. 
Налазач и Управљач могу се споразумети да Управљач изврши пријаву и предузме мере из става 2. овог члана уместо налазача.
Забрањено је, сходно члану 25. Закона, оштећивање, уништавање, изношење и присвајање примерака биљака и животиња, минерала, кристалних творевина, фосилних остатака и артефаката из пећина и крашких јама, растурање и изношење гуана, остављање отпадака, употреба материја којима се могу загадити воде, исписивање графита и ложење ватре у тим објектима.
У циљу научног истраживања, заштите и уређења спелеолошких објеката може се допустити узимање и изношење предмета из ст. 1. и 3. овог члана, односно вршење мањих промена на деловима пећинских улаза и канала, у складу са чл. 97, 98. и 99. закона и под условима и на начин који ће се утврдити актом владе из члана 25. став 2. закона, као и уз одобрење Управљача.
Члан 18.
У случају да се приликом извођења радова и активности у споменику природе открије до тада неевидентиран локалитет или његов део, извођач радова дужан је да обустави радове на том месту и о томе обавести управљача, који даље прослеђује информацију Заводу за заштиту споменика културе.
Члан 19.
У случају да се радови планирају или изводе на површини на којој се налази културно добро или добро које ужива претходну заштиту, неопходно је да се обезбеде услови Завода за заштиту споменика културе.
Члан 20.
Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет, а сходно прописима који регулишу област заштите животне средине.
У складу са чланом 57. Закона, за радове и активности односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Завод.
Носилац пројекта дужан је да планиране радове и активности из става 2. овог члана писмено пријави управљачу.
IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА
Члан 21.
На подручју споменика природе забрањено је:
1) индустријска и индивидуална експлоатација бигра и других минералних и неминералних сировина;
2) крчење вегетације и вршење земљаних, грађевинских, шумарских и других радова на местима и на начин који могу изазвати процесе ерозије;
3) преоравање природних травњака;
4) каптирање извора и све активности које би могле имати утицаја на режим подземних и површинских вода заштићеног подручја.
Члан 22. 
Забрањена је примарна прерада и предконцентрација сировина.
Ограничено је извођење неопходних санационих шумских радова након ветролома, ветроизвала, пожара и пренамножења биљних болести и штетних врста инсеката.
Члан 23. 
Ограничене су мере газдовања шумама и шумским земљиштем утврђеним у плановима и основама газдовања шумама којима се обезбеђује умерено повећање површина под шумским екосистемима и побољшање њиховог састава, структуре и здравственог стања, очување разноврсности и изворности биљних и животињских врста у шумским састојинама.
V. ЛОВ И РИБОЛОВ
Члан 24.
На подручју споменика природе у режиму заштите I. степена забрањен је риболов, а лов се ограничава на санитарни лов, унапређење популације дивљачи и станишта.
VI. СПОРТ, РЕКРЕАЦИЈА И ТУРИЗАМ 
Члан 25.
На подручју споменика природе дозвољено је организовање спортских и рекреативних активности уз услове заштите природе надлежног завода и сагласност управљача.
Дозвољен је обилазак споменика природе организованим туристичким групама уз пратњу чувара.
Организатор активности из ст. 1. и 2. овог члана, пријављује управљачу планиране активности и подноси захтев за одобрење истих.
Пријава активности из ст. 1. и 2. треба да садржи: податке о врсти, кратак опис и циљ активности, просторни и временски оквир, број учесника, име и презиме руководиоца активности, податке о организацији која је носилац активности, врсте услуга које се очекују од управљача и документацију која прати захтев за одобрење.
Управљач је дужан да у року не дужем од седам дана по добијању пријаве активности, достави подносиоцу одговор. 
Забрањено је организовање активности без одобрења Управљача и противно условима датим у одобрењу.
VII. ИЗГРАДЊА ОБЈЕКАТА И УРЕЂЕЊЕ ПРОСТОРА
Члан 26. 
На подручју Споменика природе у режиму заштите I. степена забрањени су сви радови на изградњи објеката и уређењу простора.
У режиму заштите II. степена на подручју споменика природе забрањено је:
1) изградња индустријских објеката, ветрогенератора, викендица и других породичних објеката за одмор,
2) изградња септичких јама пропусног типа и свако испуштање отпадних и осочних вода у водоток и земљиште, и
3) изградња депонија отпада.
На подручју Споменика природе у режиму заштите II. степена ограничена је изградња објеката туристичког смештаја и угоститељства на инфраструктурно опремање у функцији презентације и заштите природног добра, као што је реконструкција и уређење старих воденица, стаза, путева и реконструкција и доградња постојећих објеката манастира Светог Онуфрија Великог.
VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ
Члан 27.
Одржавање чистоће и управљање отпадом на подручју споменика природе врши се у складу са Законом о управљању отпадом („Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником.
Члан 28.
Свако је дужан да сакупља и одлаже отпатке које ствара, на местима која су посебно уређена, односно опремљена и према потреби, обележена за те намене.
Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Споменика природе.
IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА
Члан 29.
Управљач у року утврђеном Уредбом и на начин прописан одговарајућим подзаконским актом обележава споменик природе као заштићено подручје таблама прописаног изгледа, а границе споменика природе обележава прописаним ознакама.
Управљач поставља табле, односно друге ознаке са информацијама о правилима унутрашњег реда.
Управљач поставља и друге табле и ознаке од значаја за спровођење режима заштите и презентацију вредности Споменика природе.
Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање, односно маскирање другим објектима.
Члан 30.
На подручју споменика природе није дозвољено постављање информативних табли са називима правних и физичких лица и рекламних и других паноа.
Члан 31.
Фотографисање и снимање тонских и видео записа и филмова у комерцијалне сврхе на подручју споменика природе је дозвољено.
За радње из става 1. овог члана потребно је прибавити одобрење управљача.
Ради прибављања одобрења из става 2. овог члана, организатор снимања, односно заинтересовано лице пријављује планиране активности снимања управљачу који је дужан да одговори у року не дужем од седам дана.
Пријава активности из става 1. треба да садржи: податке о врсти, кратак опис и циљ активности, просторни и временски оквир, број учесника, име и презиме руководиоца активности, податке о организацији која је носилац активности, врсте услуга које се очекују од управљача и документацију која прати захтев за одобрење.
За активности фотографисања и снимања заинтересовано лице ће према потреби и обавештењу управљача прибавити акт о условима заштите природе које издаје Завод.
Управљач може привремено или трајно ускратити сагласност уколико је индикован значајан неповољан утицај на природне вредности.
Физичко или правно лице које обавља или за чији рачун се обавља снимање фотографија, тонских и видео записа и филмова који се публикују, односно приказују јавности, дужно је да један примерак снимљеног материјала достави управљачу.
X ИСТРАЖИВАЧКИ И ОБРАЗОВНИ РАД
Члан 32.
На подручју Споменика природе могу се ограничено обављати активности научно истраживачких радова.
Члан 33.
За истраживања која могу имати утицај на вредности и обележја споменика природе и за која је у смислу члана 57. ст. 3. и 4. Закона неопходно прибавити акт о условима заштите природе, носилац истраживања прибавља сагласност управљача.
Да би прибавио сагласност из става 1. овог члана, носилац истраживања пријављује управљачу планиране истраживачке радове и активности.
Пријава истраживања садржи меродавне податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У пријави се могу навести и услуге, односно помоћ која се тражи од Управљача.
Уз пријаву истраживања прилаже се акт о условима заштите природе. 
Уз пријаву истраживања прилаже се и дозвола надлежног министарства, када се ради о истраживањима строго заштићених и заштићених врста и другим истраживањима за чије извођење је прописана обавеза прибављања дозволе надлежног органа.
Сагласност из става 1. овог члана, коју Управљач издаје у року не дужем од седам дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга.
Забрањено је истраживања из става 1. овог члана започети или изводити без прибављене сагласности Управљача.
Члан 34.
Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.
Управљач из разлога наведених у ставу 1. овог члана или непоштовања прописаних услова може писмено наложити прекид истраживачких радова и активности.
Члан 35.
Образовне активности на подручју споменика природе, као што су школа у природи, теренска настава и семинари и стручне екскурзије потребно је благовремено писмено пријавити Управљачу.
Активности из става 1. овог члана не могу започети пре него што Управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од Управљача.
Управљач ће одмах, а најкасније у року од два дана писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.
Члан 36.
У року од 15 дана по завршетку теренских истраживачких радова и образовних активности, носилац истраживања, односно организатор образовних активности дужан је да управљачу достави кратак извештај о току и главним резултатима спроведених истраживања и образовних активности.
О завршетку елабората, односно публиковању резултата о извршеним истраживањима носилац истраживања дужан ја да обавести управљача у року од 15 дана као и да тај елаборат или публиковани рад достави управљачу.
Ономе ко благовремено не поднесе извештај из става 1. односно не достави обавештење и елаборат или рад из става 2. овог члана, управљач може ускратити сагласност за наредна истраживања, односно обавештење и услуге за обављање образовних активности.
XI. ЧУВАРСКА СЛУЖБА
Члан 37. 
Спровођење правила унутрашњег реда обезбеђује и непосредни надзор на подручју Споменика природе врши чуварска служба Шумског газдинства „Тимочке шуме”, Бољевац, Шумска управа Књажевац.
Чувар заштићеног подручја може истовремено обављати и послове чувара шума и за свој посао непосредно је одговоран шефу Шумске управе Књажевац.
Број чувара утврђује ЈП „Србијашуме” актом о систематизацији послова и радних места, а врста и обим конкретних послова које чувар обавља утврђује се уговором о раду или другим појединачним актом, у складу са законом.
Члан 38.
За време службе, чувар носи службену одећу на којој је: знак заштите природе, знак Споменика природе, знак управљача и индентификациона плочица са именом и презименом чувара и регистарским бројем из службене легитимације чувара заштићеног подручја.
Чувар за време службе може да носи оружје којим је наоружан. 
Врсту, услове и правила ношења и употребе и начин чувања оружја утврђује управљач у складу са законом.
Члан 39.
Чувар поседују службену легитимацију којом доказује идентитет, статус службеног лица и овлашћења у складу са законом. 
Чувар је дужан да у вршењу одговарајућих службених радњи претходно покаже службену легитимацију. 
Службену легитимацију чувару издаје Управљач на обрасцу који прописује министар.
О издатим легитимацијама Управљач води евиденцију.
Чувар који је престао да врши чуварску службу, дужан је да службену легитимацију у року од три дана од дана престанка службе врати управљачу, коју ће управљач одмах поништити и ту чињеницу унети у евиденцију из става 4. овог члана.
У случају губитка или нестанка службене легитимације чувар је дужан да о овоме одмах обавести управљача.
Изгубљена или нестала легитимација брише се из евиденције о издатим легитимацијама, а чувару се издаје нова легитимација.
Члан 40.
У вршењу чуварске службе, дужност чувара је да:
1) прати односно надгледа кретање и активности посетилаца и других корисника;
2) прати стање биљних и животињских врста и других вредности споменика природе и води евиденцију о њима;
3) пружа податке, помоћ и услуге посетиоцима при обиласку и разгледању споменика природе;
4) прати и пружа друге потребне услуге организаторима и учесницима научних и других истраживања и образовних активности;
5) сарађује са надлежним инспектором и обавештава о стварима из његове надлежности;
6) сарађује се органом унутрашњих послова и према указаној потреби тражи његову помоћ;
7) саставља записник, обавештава шефа Шумске управе и обавља друге овде неспоменуте послове, у складу са законом и актом управљача;
8) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.
Члан 41.
Када чувар утврди или основано претпостави да је посетилац, односно корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да:
1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова;
2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус корисника односно посетиоца и неко од права у вези радова и активности које обавља;
3) изврши преглед свих врста возила и товара;
4) изврши сваки преглед, осим станова и других просторија за чији је преглед потребан судски налог, а посебно преглед:
– пртљага и личних ствари;
– улова и средстава за лов и риболов;
– алата и средстава за сакупљање биљака и животиња;
5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;
6) затражи успостављање претходног стања, односно нареди мере за спречавање и уклањање штетних последица, а посебно:
– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и слично;
– забрани на лицу места радове и активности које се обављају противно одредбама овог правилника и правилима противпожарне заштите;
– нареди пуштање на слободу, односно враћање у природу здравих и неповређених примерака животиња, уколико је то за њих безбедно. 
Члан 42.
Када утврди радњу учињену супротно правилима унутрашњег реда или мерама заштите природе прописаним у складу са законом, чувар саставља записник.
Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.
У садржај се обавезно уносе:
– подаци о извршиоцима недозвољене радњe, а ако је извршилац непознат то се констатује уз основану претпоставку о могућем извршиоцу;
– начин и време извршења радње, средства и алати којима је радња извршена;
– подаци о сведоцима и другим расположивим доказима ако постоје;
– настала штета, документована што прецизнијим подацима и по могућству фотографијом;
– подаци о одузетим предметима и средствима из тачке 5) члана 41.
Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.
Управљач ће прописати образац записника из овог члана.
Члан 43.
О привремено одузетим предметима из члана 41. чувар издаје потврду са тачним подацима о врсти и количини.
Управљач обезбеђује услове за одржавање и чување привремено одузетих предмета, и предузима радње за даље поступање са примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши.
О привремено одузетим предметима управљач води евиденцију са подацима о врсти количини, разлогу привременог одузимања, лицу коме су предмети привремено одузети и чувару који је предмете привремено одузео.
Члан 44.
Чувар у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу Управљача.
Чувар води дневник, односно евиденцију дневних активности, чији садржај прописује Управљач.
Члан 45.
Чувар полаже стручни испит у складу са програмом који прописује надлежни министар.
Управљач сам организује или на други начин обезбеђује обуку, стручно усавршавање и проверу знања и вештина чувара.
Члан 46.
Чувар је опремљен и радном одећом, средствима везе и превоза, потребним апаратима и инструментима и алатом, у складу са посебним актом управљача.
Члан 47.
На основу записника и обавештења чувара о учињеној забрањеној односно противправној радњи, управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.
XII. ПРОТИВПОЖАРНА ЗАШТИТА
Члан 48.
На подручју споменика природе планирају се и спроводе мере заштите од пожара у складу са Законом о заштити од пожара („Службени гласник РС”, бр. 111/09 и 20/15), Законом о шумама и прописима донетим на основу тих закона, планом управљања споменика природе и плановима заштите од пожара.
Управљач доноси план заштите од пожара за подручје споменика природе сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).
ЈП „Србијашуме” у складу са Законом о шумама доноси планове заштите шума од пожара за Тимочко шумско подручје коме припада подручје споменика природе.
Планом и програмом управљања Споменика природе утврђују се приоритетни, односно годишњи оперативни задаци противпожарне заштите.
Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену.
XIII. ПРЕЛАЗНЕ И ЗАВРШНЕ ОДРЕДБЕ
Члан 49.
Надзор над применом овог правилника врши надлежно министарство.
Члан 50.
Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност надлежног министарства.
 
Број 44/2016-10
У Београду, 4. марта 2016. године
Председник Надзорног одбора,
Милош Срећковић, с.р.