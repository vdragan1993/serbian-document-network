На основу члана 22. стaв 4. Закона о заштити становништва од заразних болести („Службени гласник РС”, број 125/04), члана 15. став 1. и члана 23. став 2. Закона о државној управи („Службени гласник РС”, бр. 79/05, 101/07 и 95/10), 
Mинистар здравља доноси
 
НАРЕДБУ 
о организовању и спровођењу мере карантина

"Службени гласник РС", број 103 
				од 25. септембра 2014.
 
1. Наређује се организовање и спровођење мере карантина ради спречавања појаве, ширења и сузбијања заразне болести A 98.4 болест Ebola (Morbus viralis Ebola), и то:
1) контрола путника и здравствено упозорење за све путнике на аеродромима и другим граничним прелазима у Републици Србији, у складу са Стручно-методолошким упутством Републичкe стручнe комисијe за заразне болести;
2) одређивање Референтне лабораторије за идентификацију и потврду Ebola вируса (ЕVО);
3) образовање медицинских тимова за праћење здравственог стања особа које би, у складу са епидемиолошким критеријумима, биле смештене у карантин; 
4) ограничење слободе кретања и обавезни здравствени прегледи лица која су била или за која постоји сумња да су била у контакту са лицима оболелим од заразне болести из тачке 1. ове наредбе, у времену трајања максималне инкубације.
2. Ова наредба ступа на снагу наредног дана од дана објављивања у „Службеном гласнику Републике Србије”.
 
Број 512-02-00271/2014-16
У Београду, 23. септембра 2014. године
Министар,
асс. др Златибор Лончар, с.р.