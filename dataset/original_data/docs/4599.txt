На основу члана 90. тачка 2. Устава Републике Србије, а у вези са чланом 68. став 2. Закона о регистрацији привредних субјеката („Службени гласник РС”, бр. 55/04 и 61/05), 
Влада доноси
 
 
УРЕДБУ
о поступању државних органа, организација и правних лица према неактивним привредним субјектима брисаним из Регистра привредних субјеката
“Службени гласник РС”, број 49 од 8. јуна 2006.
 
 


НАПОМЕНА ИЗДАВАЧА: Уставни суд је донео одлуку 

IУ 223/2006 којом је 
утврдио да 
Уредба 
о поступању државних органа, организација и правних лица према неактивним привредним субјектима брисаним из Регистра привредних субјеката 
у време важења није била у сагласности са Уставом. У тој одлуци наведени су и 
разлози за њен престанак важења иако није изричито стављена ван снаге (види
Одлуку 
УС - 


70/2012-30). 

Текст 
Уредбе је задржан у Регистру и текстовима важећих прописа и општих аката имајући 
у виду одредбе Закона о Уставном суду о роковима за отклањање последица њене 
неуставности за време важења.  
 
Члан 1.
Овом уредбом уређује се поступање државних органа, организација и правних лица према неактивним привредним субјектима брисаним из Регистра привредних субјеката (у даљем тексту: Регистар) у погледу средстава тих субјеката, поступака који се воде пред судовима и другим надлежним органима и располагања њиховом имовином. 
 
Члан 2.
Неактивним привредним субјектима који се у складу са законом којим се уређује регистрација привредних субјеката бришу из Регистра (у даљем тексту: брисани субјект), престаје правна и пословна способност даном брисања.
 
Члан 3.
Средства брисаног субјекта која се у моменту брисања налазе на његовом рачуну код банке, који се гаси у складу са Одлуком о условима и начину отварања, вођења и гашења рачуна код банке („Службени гласник РС”, број 33/05), преносе се на посебан рачун, у складу са прописима којима се уређују послови платног промета.
Плаћање обавеза према брисаном субјекту, по правном основу који је настао пре његовог брисања из Регистра, вршиће се у складу са одредбама закона којим се уређује ванпарнични поступак у делу који се односи на судски депозит.
 
Члан 4.
На поступке који се воде пред судовима, државним органима и организацијама, органима аутономне покрајине и јединица локалне самоуправе, као и правним лицима која поступак воде као поверени посао, у којима је једна од странака брисани субјект, примењују се закони којима се уређују ти поступци у делу који се односи на прекид, односно обуставу поступка.
 
Члан 5.
Надлежни државни органи, организације и правна лица не могу да спроводе, региструју односно уписују располагања имовином брисаног субјекта која су вршена после његовог брисања из Регистра.
 
Члан 6.
Изузетно, поступак по захтеву за регистрацију односно упис права на покретним и непокретним стварима брисаног субјекта у корист трећег лица, може да се покрене и/или оконча и после ступања на снагу ове уредбе, ако су се за то стекли законски услови до дана његовог брисања.
Заложна права на имовини брисаног субјекта стечена до дана његовог брисања остају на снази.
 
Члан 7.
Агенција за привредне регистре дужна је да на својој интернет страни обезбеди доступност података о брисаном субјекту (пословно име и матични број брисаног субјекта).
 
Члан 8.
Ова уредба ступа на снагу наредног дана од дана објављивања у „Службеном гласнику Републике Србије”.
 
 
05 број 110-3377/2006-1
У Београду, 8. јуна 2006. године
Влада
Председник,
Војислав Коштуница, с.р.