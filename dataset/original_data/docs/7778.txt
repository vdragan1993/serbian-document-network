На
основу члана 126. ст. 1. и 4. Закона о пензијском и инвалидском осигурању („Службени
гласник РС”, број 34/2003), 

Влада
Републике Србије доноси

  

ОДЛУКУ



о јединственим методолошким принципима за вођење матичне 
евиденције о осигураницима и корисницима права из пензијског и инвалидског 
осигурања

„Службени гласник
РС“, број
118 
од
2. децембра 2003.

  

I. ОСНОВНЕ ОДРЕДБЕ

 1.
Овом одлуком прописују се јединствени методолошки принципи (обележја, дефиниције,
класификације и сл.) за вођење матичне евиденције о осигураницима и корисницима
права из пензијског и инвалидског осигурања (у даљем тексту: матична евиденција)
и о јединственом начину утврђивања контролног броја регистарског броја обвезника
плаћања доприноса.

 2.
Обележја која нису дефинисана овом одлуком употребљавају се у значењима одређеним
прописима о евиденцијама у области рада, о пензијском и инвалидском осигурању или
другим прописима.

 

II. ОБЕЛЕЖЈА, ДЕФИНИЦИЈЕ
И КЛАСИФИКАЦИЈЕ

 1. Осигураници

 3.
У матичну евиденцију уносе се: 

1)
јединствени матични број грађана одређен и утврђен на начин прописан законом, односно
лични број, који осигуранику који нема јединствени матични број грађана одређује
фонд;

2)
порески идентификациони број одређен и утврђен у складу са пореским прописима;

3)
занимање и школска спрема у складу са дефиницијама и шифарницима прописаним за вођење
евиденције у области рада;

4)
основ осигурања, и то:

–
радни однос – за лица у радном односу, односно запослена у предузећу, другом правном
лицу, државном органу, органу јединице локалне самоуправе или код физичких лица
(у даљем тексту: послодавац), изузев лица из члана 12. став 1. тачка 2) Закона о
пензијском и инвалидском осигурању (у даљем тексту: Закон); за цивилна лица на служби
у Војсци и војним јединицама и војним установама; за домаће држављане који су на
територији Републике Србије запослени код страних или међународних организација
и установа, страних дипломатских и конзуларних представништава или код страних правних
или физичких лица, ако међународним уговором није другачије одређено, односно ако
је такво осигурање предвиђено међународним уговором;

–
основ изједначен са радним односом – за изабрана или постављена лица ако за обављање
функције остварују зараду, накнаду зараде, односно плату;

–
запослење у иностранству – за лица у радном односу, односно запослена упућени на
рад у иностранство, односно запослени у предузећу које обавља делатност или услуге
у иностранству, ако нису обавезно осигурана по прописима те земље, или ако међународним
уговором није другачије одређено; за домаће држављане запослене у иностранству,
ако за то време нису обавезно осигурани код страног носиоца осигурања или ако права
из пензијског и инвалидског осигурања по прописима те државе, не могу остварити
или користити ван њене територије; 

–
обављање привремених и повремених послова – за лица која, у складу са законом, обављају
привремене и повремене послове, ако нису осигурана по другом основу; за лица која
у складу са законом обављају привремене и повремене послове преко омладинских задруга
а имају навршених 26 година живота, односно без обзира на године живота, ако нису
на школовању;

–
обављање послове по основу уговора о делу, односно послова по основу ауторског уговора,
као и послова по основу других уговора, за лица која за извршени посао остварују
накнаду а нису осигурана по другом основу;

–
остваривање новчане накнаде према прописима о раду и запошљавању – за лица за чијим
је радом престала потреба и лица којима је престало запослење због стечаја, ликвидације,
односно у свим случајевима престанка рада послодавца; 

–
укључење у обавезно осигурање – за лица која нису обавезно осигурана у смислу Закона;

–
обављање самосталне делатности – за лица која, у складу са законом самостално обављају
привредну или другу делатност; за лица која су оснивачи, односно чланови привредних
друштава у складу са законом, која у њима раде без обзира да ли су у радном односу
у привредном друштву чији су оснивач, односно члан; за свештенике и верске службенике,
ако нису обавезно осигурани по основу запослења; за лица која су престала да обављају
самосталну делатност, док остварују новчану накнаду према прописима о раду и запошљавању;

–
обављање пољопривредне делатности – за лице за која се према закону, сматра да се
баве пољопривредом (пољопривредници, чланови домаћинства пољопривредника и чланови
мешовитог домаћинства), ако нису осигураници запослени, осигураници самосталних
делатности, корисници пензија и на школовању;

5)
подаци о осигураницима са телесним оштећењем од најмање 70%, слепим лицима и лицима
оболелим од дистрофије и сродних мишићних и неуромишићних обољења, параплегије,
церебралне и дечије парализе и од мултиплекс склерозе;

6)
подаци о осигураницима којима је својство војног инвалида (ратног или мирнодопског)
од прве до шесте групе утврђено по прописима о војним инвалидима;

7)
подаци о осигураницима којима је својство цивилног инвалида рата од прве до шесте
групе утврђено по прописима о заштити цивилних инвалида рата;

8)
о врсти и износима исплаћених новчаних накнада инвалида – корисника права по основу
преостале радне способности и опасности од настанка инвалидности;

9)
дан, месец и година запослења, почетка обављања самосталне или пољопривредне делатности
и укључења у обавезно осигурање као датум стицања својства осигураника;

10)
дан, месец и година престанка запослења, обављања самосталне или пољопривредне делатности
и престанак обавезног осигурања из члана 15. Закона као датум престанка својства
осигураника;

11)
дан, месец и година утврђени у складу са одредбама Закона као датум стицања својства
осигураника, односно престанка својства осигураника код обављања уговорених послова,
у матичну евиденцију, уноси се.

 

2. Пензијски стаж

 4.
У матичну евиденцију уносе се подаци о пензијском стажу који се, у складу са прописима
о пензијском и инвалидском осигурању, узима у обзир за стицање права, и то:

1)
подаци о врсти стажа (стаж осигурања који се рачуна с ефективним трајањем, стаж
осигурања који се рачуна с увећаним трајањем и посебан стаж);

2)
подаци о броју година, месеци и дана навршеног стажа.

5.
У матичну евиденцију уносе се подаци о периодима који се у стаж осигурања рачунају
с ефективним трајањем, у складу са прописима о пензијском и инвалидском осигурању.

6.
У матичну евиденцију уносе се подаци о периодима који се у стаж осигурања рачунају
с увећаним трајањем, у складу са прописима о пензијском и инвалидском осигурању.

7.
У матичну евиденцију уносе се подаци о радном месту, односно послу на коме се стаж
осигурања рачуна с увећаним трајањем и степену увећања стажа осигурања на том радном
месту, односно послу, као и подаци о основу за рачунање стажа осигурања с увећаним
трајањем и степену увећања стажа осигурања по том основу.

8.
У матичну евиденцију уносе се подаци о периодима који се рачунају у посебан стаж,
у складу са прописима о пензијском и инвалидском осигурању.

 

3. Зарада, накнада зараде,
основица осигурања и уговорена накнада за утврђивање годишњег личног коефицијента и висина уплаћеног доприноса

 9.
У матичну евиденцију уносе се следећи подаци о заради, накнади зараде, основици
осигурања и уговореној накнади, које служе за утврђивање годишњег личног коефицијента,
и то:

1)
број месеци, односно дана за које је исплаћена зарада, односно накнада зараде у
протеклој календарској години;

2)
број месеци, односно дана за које је исплаћена уговорена накнада за лица која су
обавезно осигурана по том основу у складу са законом;

3)
зарада, накнада зараде, основица осигурања и уговорена накнада која служи за утврђивање
годишњег личног коефицијента;

4)
висина уплаћеног доприноса;

5)
пензијски основ за лица која остварују право на пензију у складу са чланом 231.
Закона.

 

4. Корисници

 10.
У матичну евиденцију уносе се подаци о кориснику пензије који је право остварио
применом прописа о пензијском и инвалидском осигурању, или међународног уговора
о социјалном осигурању, при чему се примењује следећа класификација о врсти пензије:

1)
инвалидска пензија;

2)
старосна пензија;

3)
породична пензија.

За
пензију остварену применом међународног уговора о социјалном осигурању у матичну
евиденцију уносе се и следећи подаци:

1)
самостална пензија – за пензију остварену искључиво применом домаћих прописа о пензијском
и инвалидском осигурању;

2)
сразмерни део пензије – за пензију остварену применом међународних уговора о социјалном
осигурању одређену према стажу навршеном, односно утврђеном у складу са домаћим
прописима о пензијском и инвалидском осигурању.

11.
У матичну евиденцију се, као податак о правном основу по коме је остварено право
из пензијског и инвалидског осигурања (старост, инвалидност, смрт), уноси податак
о одредбама закона на основу којих је утврђено право на пензију.

12.
У матичну евиденцију се, као датум стицања права, уноси датум који је решењем утврђен
као датум стицања тог права.

13.
У матичну евиденцију се, као датум престанка права, уноси датум са којим је престало
то право.

14.
У матичну евиденцију се, као датум почетка исплате, односно поновне исплате пензије
и новчане накнаде, уноси датум почетка исплате, односно поновне исплате пензије
и новчане накнаде.

15.
У матичну евиденцију се, као датум од када је обустављена исплата пензије, односно
новчане накнаде, уноси датум обуставе исплате пензије, односно новчане накнаде.

16.
У матичну евиденцију се, као податак о узроку инвалидности уноси:

1)
повреда на раду – за инвалидност која је настала као последица повреде на раду;

2)
професионална болест – за инвалидност која је настала као последица професионалне
болести;

3)
болест – за инвалидност која је настала као последица болести;

4)
повреда ван рада – за инвалидност која је настала као последица повреде ван рада;

5)
инвалидност настала услед више узрока – за инвалидност која је настала као последица
више узрока наведених под тач. 1) до 4) и 6) ове тачке;

6)
повреда ван рада – у саобраћају – за инвалидност која је настала као последица саобраћајног
удеса.

17.
У матичну евиденцију се, као податак о инвалидности по основу које се стиче право
на инвалидску пензију, уноси податак о потпуном губитку радне способности.

18.
У матичну евиденцију се, као податак о дијагнози болести, уноси шифра дијагнозе
према важећој Међународној класификацији болести, повреда и узрока смрти.

19.
У матичну евиденцију уноси се податак о годишњем личном коефицијенту.

20.
У матичну евиденцију се, до 31. децембра 2007. године, као податак о пензијском
основу уноси износ просечне месечне зараде остварене у календарској години која
претходи години остваривања права.

21.
У матичну евиденцију се, као податак о износу пензије, уноси износ пензије на дан
остваривања права. 

22.
У матичну евиденцију се, као податак о сродству са умрлим осигураником, односно
корисником пензије, уноси податак о лицу које има право на породичну пензију – брачни
друг, дете, родитељ и др.

 

III. ПОДАЦИ О ОБВЕЗНИКУ
ПЛАЋАЊА ДОПРИНОСА

 23.
У матичну евиденцију се, као назив и седиште обвезника плаћања доприноса, уноси
назив и седиште обвезника плаћања доприноса уписан у судски регистар.

24.
У матичну евиденцију се, као податак о обвезнику плаћања доприноса који нема својство
правног лица, уноси презиме, име и адреса тог обвезника, односно радње.

25.
У матичну евиденцију се уноси податак о пореском идентификационом броју утврђеном
у складу са пореским прописима.

26.
У матичну евиденцију се, као податак о матичном броју регистра, уноси матични број
регистра и редни број пословне и друге јединице.

27.
У матичну евиденцију се, као шифра делатности, уноси шифра подгрупе делатности према
прописаној класификацији делатности.

28.
Контролни број регистарског броја обвезника плаћања доприноса одређује се по моделу
10, на следећи начин:

1)
прва, трећа, пета, седма и девета цифра (рачунато са десне стране) множе се бројем
два;

2)
друга, четврта, шеста и осма цифра множе се бројем један;

3)
добијени парцијални производи саберу се (ако је неки од тих производа двоцифрен,
те две цифре ће се посматрати као самостални бројеви, па ће се сабирати као такви,
нпр. за парцијални производ 2х8=16, не узима се вредност 16, него вредност
1+6=7);

4)
тако образованом збиру оставља се само последња цифра јединица (нпр. ако добијени
збир износи 37 узима се само цифра 7);

5)
комплемент ове цифре јединице, до броја 10 представља контролни број (у наведеном
примеру било би 10–7=3).

 

IV. ЗАВРШНЕ ОДРЕДБЕ

 29.
Даном ступања на снагу ове одлуке престаје да важи Одлука о јединственим методолошким
принципима за вођење матичне евиденције о осигураницима и корисницима права из пензијског
и инвалидског осигурања („Службени лист СРЈ”, број 14/97).

 30.
Ова одлука ступа на снагу осмог дана од дана објављивања у „Службеном гласнику Републике
Србије”.

  

05 број 011-7723/2003

У Београду, 27. новембра 2003. године

Влада Републике Србије

Потпредседник,

проф. др Жарко Кораћ, с.р.