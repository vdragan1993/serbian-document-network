На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси 
 
ОДЛУКУ 
о утврђивању комплекса Ибрахим Пашине џамије у Прешеву за споменик културе 
	
"Службени 
	гласник РС", број 102 од 22. новембра 2013.
 
1. Комплекс Ибрахим Пашине џамије у Прешеву утврђује се за споменик културе. 
	
2. Комплекс Ибрахим Пашине џамије у Прешеву (у даљем тексту: споменик културе) налази се на територији општине Прешево, Улица Рамиза Садикуа број 38, на катастарској парцели број 3472/1, КО Прешево, у приватној својини. 
	
Споменик културе налази се у центру Прешева, у најпрометнијем делу. Према натпису на мермерној плочи изнад улаза на северној страни, џамију је подигао 1805. године Ибрахим паша Џиноли, пореклом из Скадра, син Али паше, службеника Порте у другој половини 18. века у Ћустендилу, а отац Малић паше, погинулог у борби са српским устаницима 1809. године на Чегру код Ниша. Према изворима, познатој породици Џиноли припадао је и Пашин конак у Врању. Над правоугаоном основом већих димензија (18,53x11,16 m), уздиже се спратна грађевина сведених архитектонских облика, зидана каменом, омалтерисана и окречена, са михрабом и мимбером уз јужни зид, окренутим према Меки. На спрат са галеријом, воде унутрашње дрвене степенице. На западну фасаду ослања се витко, копљасто минаре, подигнуто од камена. Уз јужну фасаду, према улици саграђена је 1878. године камена чесма, са лучном нишом са уклесаним текстом – тарихом. Џамија је више пута обнављана (фасаде и кров). Улазни део дограђен је после другог светског рата. 
	
У оквиру Комплекса Ибрахим Пашине џамије, у истом дворишту налазе се текија и гробље. Текија, истовремено и турбе, саграђена је око 1878. године. Према подацима из 1896. године, у попис грађевина у Прешеву уписане су две џамије, те се може претпоставити да је тада текија коришћена као џамија. Мањих је димензија, скоро квадратне основе са кубетом изнад средишњег дела. Зидана је каменом, омалтерисана и окречена. Уз источни зид у унутрашњости налазе се четири саркофага са дрвеним изрезбареним нишанима, док су на западни зид постављени дервишки обредни предмети. На мањем гробљу, уз џамију налази се десетак саркофага са нишаном, од фино клесаног белог мермера. Страна саркофага над којом је нишан има текст надвишен флоралним мотивом. Врхови нишана исклесани су у облику турбана. 
	
Овај споменик културе због историјских и историјско-уметничких вредности представља значајно остварење исламског градитељског наслеђа у Србији. 
	
3. Заштићена околина споменика културе обухвата катастарске парцеле број: 3466, 3467/1, 3467/2, 3468/1, 3468/2, 3468/3, 3469, 3470, 3471, 3472/2, 3473, 3476/1, 3476/2, 3477, 3478, 3479, 3480, 3481, 3482 и 4122/1 К.О. Прешево, у државној својини. 
	
4. Утврђују се следеће мере заштите споменика културе: 
1) очување изгледа спољашње архитектуре и ентеријера, хоризонталног и вертикалног габарита, облика и нагиба крова, свих конструктивних и декоративних елемената, оригиналних материјала, стилских и функционалних карактеристика; 
	
2) забрана преправки, доградње и надградње;
3) ажурно праћење стања и одржавање конструктивно-статичког система, кровног покривача, свих фасада, ентеријера и исправности инсталација у споменику културе; 
	
4) забрана радова који могу угрозити статичку стабилност споменика културе; 
	
5) вођење електро и ТТ водова подземним путем;
6) забрана постављања прикључних кутија, ормара и расхладних уређаја на фасадама споменика културе;
	
7) постављање информативне табле са подацима о споменику културе. 
5. Утврђују се следеће мере заштите заштићене околине споменика културе:
1) забрана градње и постављања трајних или привремених објеката који својим волуменом, габаритом или наменом могу угрозити или деградирати споменик културе;
	
2) очување аутентичног амбијента, урбане матрице ширег простора око споменика културе;
	
3) урбанистичко, комунално и хортикултурно уређење, неговање декоративне флоре и редовно одржавање простора заштићене околине споменика културе;
4) забрана просипања, одлагања и привременог или трајног депоновања отпадних и штетних материја;
	
5) вођење електро и ТТ водова подземним путем;
6) забрана радова који могу угрозити статичку безбедност споменика културе.
	
6. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 633-9866/2013
У Београду, 22. новембра 2013. године
Влада
Председник,
Ивица Дачић, с.р.