Редакцијски пречишћен текст
 
 
На основу члана 205. став 5. Закона о безбедности саобраћаја на путевима („Службени гласник РС”, бр. 41/09, 53/10, 101/11 и 32/13 – УС), а на предлог Агенције за безбедност саобраћаја,
Министар унутрашњих послова доноси
 
ПРАВИЛНИК
о обуци, начину спровођења испита и вођењу евиденција за возача трамваја

	"Службени гласник РС", бр. 66 од 26. јула 2013, 68 од 4. августа 
	2015.
 
Члан 1.
Овим правилником прописују се програм обуке кандидата за возача трамваја, начин спровођења обуке и испита и начин вођења евиденција за возача трамваја. 
	
Члан 2.
Обука кандидата за возача трамваја (у даљем тексту: Обука) састоји из теоријске и практичне обуке и спроводи се у складу са Програмом обуке (Прилог), који је одштампан уз овај правилник и чини његов саставни део.
Кандидат за возача трамваја (у даљем тексту: Кандидат) Агенцији за безбедност саобраћаја (у даљем тексту: Агенција) подноси Пријаву за похађање обуке за возача трамваја (Образац 1), који је одштампан уз овај правилник и чини његов саставни део.
Уз пријаву за похађање обуке за возача трамваја кандидат прилаже:
1) фотокопију личне карте;
2) фотокопију возачке дозволе;
3) доказ да му није изречена мера забране управљања моторним возилом;
4) фотокопију лекарског уверења о здравственој способности возача моторних возила друге групе у смислу Правилника о ближим здравственим условима које морају да испуњавају возачи одређених категорија моторних возила („Службени гласник РС”, број 83/11), које није старије од шест месеци и оригинал на увид; 
	
5) доказ о уплати трошкова за похађање обуке за возача трамваја, по важећој тарифи.
Члан 3.
Програм обуке састоји се из програма теоријске и практичне обуке.
Програм теоријске обуке обухвата следеће области и то:
1) Регулисање и безбедност саобраћаја – 10 часова;
2) Основи трамвајске инфраструктуре (контактне мреже, исправљачке станице и основи трамвајских пруга) – 10 часова;
3) Механичка опрема трамваја – 6 часова;
4) Електрична опрема трамваја – 10 часова,
5) Организација трамвајског саобраћаја – 6 часова;
6) Професионални стандарди за возача трамваја – 10 часова;
7) Основе саобраћајне психологије – 3 часa;
8) Техника вожње и експлоатација трамваја – 5 часова.
Програм практичне обуке обухвата следеће области, по моделима и скуповима возила, и то:
1) Уређаји, опрема и одржавање трамваја обухвата вежбе у учионици, радионици или трамвајском депоу:
(1) одржавање електричних уређаја и опремe – 5 часова;
(2) одржавање механичких уређаја и опреме – 5 часова;
2) Обука из управљања трамвајем обухвата управљање трамвајем на уређеном полигону или трамвајском депоу и у саобраћају (вожња у насељу):
(1) трамвај – 40 часова;
(2) трамвај са трамвајском приколицом – 20 часова;
(3) трамвајски воз – 20 часова.
Обука из управљања трамвајем на уређеном полигону или трамвајском депоу траје најмање 4 часа за сваку врсту или скуп возила.
Под трамвајским возом подразумева се композиција од два трамваја.
У зависности од потреба кандидата, могуће је организовати додатни број часова, максимално до 50% од прописаног броја часова из ст. 2. и 3. овог члана.
Члан 4.
Час теоријске обуке траје 45 минута, а одмор између часова најмање 10, а највише 30 минута.
Час практичне обуке траје 45 минута. Након часа спроводи се евалуација изведене обуке, вођење прописаних евиденција и утврђивање испуњености услова за обављање практичне обуке, у трајању од 5 минута. Одмор између два узастопна часа је 10 минута. Уколико се практична обука обавља као два спојена часа, време потребно за евалуацију изведене обуке, вођење прописаних евиденција и утврђивање испуњености услова за обављање практичне обуке је 10 минута, а одмор након тих часова је 20 минута.
Изузетно од става 2. овог члана, на практичном делу обуке управљања трамвајем у саобраћају – вожња у насељу, трајање часа и припадајућег одмора одређују се у зависности од карактеристика линије, при чему се трајање часа плански прилагођава времену полуобрта линије, а пауза планираним задржавањем на терминусима, што заједно не сме бити дуже од 90 минута.
У току једног дана кандидат не може имати више од 4 часа практичне обуке из управљања трамвајем.
Члан 5.
Предавач теоријске обуке може бити лице које има завршене најмање основне академске студије у трајању од четири године, односно специјалистичке струковне студије саобраћајне струке – друмског или железничког смера, електро струке – смер енергетика, односно машинске струке – смер моторна возила и које има најмање три године возачку дозволу за управљање моторним возилима B категорије.
Инструктор вожње трамваја (у даљем тексту: Инструктор) је лице са најмање две године искуства у управљању трамвајем, које је стекло школску исправу специјалистичког образовања за образовни профил возача трамваја – инструктора у систему средњег образовања и које поседује дозволу за возача трамваја или возач трамваја са најмање две године радног искуства у управљању трамвајем који поседује дозволу за управљање трамвајем и дозволу (лиценцу) за инструктора вожње најмање B категорије. 
	
Инструктор за време обуке мора бити у трамвају и мора имати, а на захтев овлашћеног лица и показати, књигу рада, картон обуке и план реализације обуке. 
	
Члан 6.
Кандидат који је направио прекид у практичној обуци дужи од 12 месеци, практичну обуку мора поновити у целини по предвиђеном програму. 
	
Члан 7.
Након завршене обуке, кандидату ће се издати Потврда о завршеној обуци за возача трамваја (Образац 2), који је одштампан уз овај правилник и чини његов саставни део.
Члан 8.*
Агенција у складу са одредбама Закона о безбедности саобраћаја на 
	путевима (у даљем тексту: Закон) може ангажовати правно лице које мора бити 
	материјално и стручно оспособљено да организује и врши обуку кандидата за 
	возача трамваја, као и да поседује кадровске, просторне, организационе, 
	материјално-техничке и друге услове за квалитетно обављање те обуке.*
Правно лице из става 1. овог члана мора испуњавати следеће 
	услове:*
1) мора имати најмање два запослена лица са пуним радним временом 
	која испуњавају услове прописане за предавача теоријске обуке и најмање 
	четири запослена лица са пуним радним временом која испуњавају услове за 
	инструктора;*
2) мора имати најмање једну учионицу у власништву или у закупу 
	односно добијену на коришћење, опремљену училима, средствима и опремом 
	намењеним за теоријску обуку;*
3) мора имати уређени полигон или трамвајски депо у власништву 
	или у закупу односно добијен на коришћење на коме се изводи практична обука 
	кандидата у саобраћају;*
4) мора имати најмање четири трамваја и две трамвајске приколице 
	у власништву.*
Правно лице из става 1. овог члана, на основу Програма обуке из 
	управљања трамвајем, израђује План реализације обуке који се доставља на 
	сагласност Агенцији.*
*Службени гласник РС, број 68/2015
 
Члан 9.
Испит за возача трамваја састоји се из теоријског и практичног испита.
Кандидат Агенцији подноси Пријаву за полагање испита за возача трамваја (Образац 3), који је одштампан уз овај правилник и чини његов саставни део, најкасније 15 дана пре полагања испита, односно почетка испитног рока.
О дану, времену и месту одржавања испита Агенција обавештава кандидата, најкасније осам дана пре одржавања испита.
Обавештење о резултату постигнутом на испиту за возача трамваја Агенција ће доставити кандидату, најкасније осам дана од дана одржавања испита, на адресу из пријаве.
Члан 10.
Уз Пријаву за полагање испита за возача трамваја кандидат Агенцији прилаже:
1) потврду о завршеној обуци;
2) доказ о уплати трошкова за полагање испита, по важећој тарифи.
Члан 11.
Теоријски испит за возача трамваја садржи питања из области садржаних у члану 3. став 2. овог правилника.
Теоријски испит траје 60 минута.
Практични испит за возача трамваја спроводи се по областима утврђеним чланом 3. став 3. овог правилника, у трајању од најмање 45 минута.
Члан 12.
Испит за возача трамваја полаже се пред комисијом коју у ту сврху образује Агенција.
Комисија се састоји од председника и два испитивача, која испитује у пуном саставу на теоријском и практичном испиту. 
	
Председник комисије из става 2. овог члана мора испуњавати следеће услове: 
	
1) најмање основне академске студије у трајању од четири године, односно специјалистичке струковне студије саобраћајне струке – друмског или железничког смера, 
	
2) да има најмање пет година радног искуства у области безбедности саобраћаја на путевима, 
	
3) да има више од десет година возачку дозволу за возила најмање B категорије;
4) да у последње четири године није правноснажно осуђиван за кривична дела: тешка дела против безбедности јавног саобраћаја, из групе против живота и тела, против службене дужности као и да се против њега не води истрага, односно није подигнута оптужница за ова кривична дела.
Председник комисије учествује у раду комисије и одлучује о исходу испита у случају супротних мишљења испитивача.
Један од испитивача на испиту мора бити лице које има завршене најмање основне академске студије у трајању од четири године саобраћајне струке – друмског или железничког смера, електро струке – смер енергетика, односно машинске струке – смер моторна возила и које има најмање три године возачку дозволу за управљање моторним возилима B категорије а други испитивач на испиту мора бити инструктор вожње трамваја који има најмање три године радног искуства у практичној обуци кандидата за возаче трамваја.
За време спровођења практичног испита на испиту је поред комисије присутан само кандидат који полаже испит.
Члан 13.
Теоријски испит полаже се путем тестова, писмено или на рачунару.
Тестове за полагање испита припрема Агенција.
Сматраће се да је кандидат „положио” теоријски испит ако је освојио најмање 90% од укупног броја предвиђених поена.
Ако се кандидат на испиту служи недозвољеним средствима (коришћење уџбеника, белешки, преписивањем, употребом недопуштених техничких средстава и сл.), комисија за полагање испита удаљиће кандидата са испита.
Члан 14.
Практичном испиту може приступити кандидат који је претходно положио теоријски испит. 
	
На практичном испиту на уређеном полигону или трамвајском депоу врши се вредновање следећих радњи, и то за:
1) трамвај: преглед трамвајских моторних кола (у даљем тексту: ТМК) и провера сигнализације; познавање уређаја и опреме; припрема возила за полазак; покретање погонских агрегата; полазак трамвајем с места, вожња на правцу и заустављање; кочење и заустављање возила на нагибу; полазак возилом на нагибу; поступак уласка у „станицу” визуелне провере и отварање и затварање врата; поступак на „терминусима”; полазак с места, убрзавање и заустављање на заданом месту; вожња унапред и уназад са правилном употребом скретница; паркирање возила ходом унапред; паркирање возила ходом уназад,
2) трамвај са трамвајском приколицом или трамвајски воз: спајање вучног и прикључног возила; преглед ТМК и провера сигнализације; полазак трамвајем с места, вожња на правцу и заустављање; кочење и заустављање возила на нагибу; полазак возилом на нагибу; поступак уласка у „станицу” визуалне провере и отварање и затварање врата; поступак на „терминусима”; полазак с места, убрзавање и заустављање на заданом месту; вожња унапред и уназад са правилном употребом скретница; паркирање возила ходом унапред; паркирање возила ходом уназад; преглед унутрашњег дела и одвајање вучног и прикључног возила.
Вредновање на практичном испиту у саобраћају врши се за трамвај, трамвај са трамвајском приколицом или трамвајски воз и обухвата следеће радње и поступке: провера и припрема трамваја за безбедно учествовање у саобраћају на путу; провера услова за безбедно укључивање у саобраћај и правилно укључење у саобраћај; провера услова за безбедно заустављање, односно искључивање из саобраћаја и правилно заустављање односно искључење из саобраћаја; употребљавање команди и уређаја трамваја; правилно мимоилажење, прилагођавање вожње кривинама и скретницама и благовремено активирање електричне скретнице; поступак у складу са пружним и скретничким сигналима; праћење саобраћајне ситуације и коришћење возачких огледала, одржавање одстојање између свог и других возила односно учесника у саобраћају; прилагођавање брзине кретања у зависности од саобраћајне ситуације и услова пута и времена и поштовање ограничења брзине прописане законом и сигнализацијом; благовремено и коректно уочавање елемената раскрсница; одржавање безбедног одстојања између трамваја, прилагођено кочење и заустављање; прилагођеност вожње на прузи с узбрдицом и низбрдицом; коректно кочење и заустављање трамваја на узбрдици и низбрдици; коректно поступање при решавању конкретних саобраћајних ситуација; поступак при уласку на станицу, врши лагано заустављање, визуално проверава отварање и затварање врата, врши лагани полазак са стајалишта; поступање у складу са ограничењима, забранама и обавезама израженим општом и посебном саобраћајном сигнализацијом; поступање по одредбама прописа о првенству пролаза; поступак при наиласку и проласку кроз раскрсницу на којој је саобраћај регулисан правилом десне стране; поступак при наиласку и проласку кроз раскрсницу на којој је саобраћај регулисан саобраћајним знаком; поступак при наиласку и проласку кроз раскрсницу на којој је саобраћај регулисан светлосним саобраћајним знаком; поступак при наиласку и проласку кроз раскрсницу на којој је саобраћај регулисан са кружним током и знацима и наредбама које даје овлашћено лице; поступање при наиласку: на пешачки прелаз, на пешаке и бициклисте и остале рањиве учеснике; поступање у случају сметњи на прузи; руковање и правилна употреба телекомуникационих уређаја.
Члан 15.
Практичном испиту управљања трамвајем у саобраћају може приступити кандидат који је претходно „задовољио” на испиту самосталног управљања трамвајем на уређеном полигону или трамвајском депоу. 
	
Кандидат је на практичном испиту добио оцену „задовољио” ако је био успешан у свим садржајима за које је вршено вредновање.
Члан 16.
Кандидат је положио испит за возача трамваја ако је на теоријском испиту добио оцену „положио” и на практичном испиту добио оцену „задовољио”.
Кандидат који не положи испит за возача трамваја, поново полаже испит у целини.
Кандидат може полагати испит за возача трамваја највише у три испитна рока од завршетка обуке.
Кандидат који не положи испит за возача трамваја у року из става 3. овог члана поново похађа обуку за возача трамваја у складу са овим правилником.
Кандидату који положи испит за возача трамваја Агенција издаје Уверење о положеном испиту за возача трамваја (Образац 4), који је одштампан уз овај правилник и чини његов саставни део.
	
О полагању испита за возача трамваја води се Записник о полагању испита за возача трамваја (Образац 5), који је одштампан уз овај правилник и чини његов саставни део.
Записник из става 6. овог члана чува се трајно.
Члан 17.
О полагању испита за возача трамваја, издатим уверењима и издатим дозволама за возача трамваја Агенција води евиденције које се састоје од Регистра возача трамваја, у електронском облику и досијеа возача трамваја.
Примљени захтеви за издавање, односно продужење важности, односно замену дозволе за управљање трамвајем и подаци о издатим дозволама за управљање трамвајем евидентирају се у Регистру издатих дозвола за возача који води Агенција.
Досије возача трамваја чине захтеви за издавање, односно продужење важности, односно замену дозволе за возача трамваја и уз њих приложени докази.
	
Регистар возача трамваја, у електронском облику, садржи најмање: редни број, ЈМБГ возача трамваја, име (име једног родитеља) презиме и пребивалиште возача трамваја, датум и место рођења возача трамваја, податке о првом издавању дозволе за управљање трамвајем (врста/издавалац јавне исправе, број и датум издавања, број и датум издавања потврде о завршеној обуци, датум и место полагања испита, број и датум издавања уверења о положеном испиту, број, категорије и рок важења возачке дозволе, број/серијски број дозволе за управљање трамвајем и датум издавања), податке о продужењу важности дозволе за управљање трамвајем (редни број, датум подношења захтева, датум продужења важности, серијски број дозволе и број возачке дозволе), податке о замени дозволе за управљање трамвајем (редни број, разлог замене, датум замене, рок важења, серијски број дозволе и напомена) и рубрику за напомену. 
	
Регистар се чува трајно.
Правно лице које спроводи обуку кандидата за возача трамваја дужно је да води следеће евиденције, и то:
1) Регистар кандидата и издатих потврда о завршеној обуци кандидата за возача трамваја који садржи најмање: редни број, име (име једног родитеља) презиме кандидата и ЈМБГ, датум и место рођења кандидата, адреса и место становања, годину уписа, редни број курса и редни број дневника са прозивником;
2) Дневник са прозивником о извођењу теоријске обуке који садржи најмање: редни број курса, датум и време одржавања наставе (часа), опис рада на часу и потпис извођача наставе, као и имена и презимена кандидата са подацима о посећивању наставе;
3) Књигу рада инструктора о практичној обуци кандидата у коју се уписује име и презиме кандидата који су у току дана обучавани, време одржаног часа обуке и опис рада за време обуке;
4) Картон практичне обуке кандидата, у који се уноси име и презиме кандидата и инструктора, врста и регистарски број трамваја, као и подаци о трајању обуке по методским јединицама, које потврђује кандидат потписом након одржаног часа;
5) Евиденција о резултатима рада инструктора, полагању испита и успеху кандидата који су оспособљавани.
Подаци о обуци кандидата уписују се у дневник, књигу рада, односно у картон о обуци на почетку часа.
Регистар кандидата чува се трајно, а дневник са прозивником, књига рада, картон обуке и евиденција о резултатима рада инструктора, полагању испита и успеху кандидата који су оспособљавани чувају се пет година.
Члан 18.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 01-371/13-12
У Београду, 22. јула 2013. године
Министар унутрашњих послова,
Ивица Дачић, 
	с.р.
 
Прилози
 
Прилог -
	ПРОГРАМ 
	ОБУКЕ
Образац 1 -
	Пријава 
	за похађање обуке за возача трамваја
Образац 2 -
	Потврда 
	о завршеној обуци за возача трамваја
Образац 3 -
	Пријава 
	за полагање испита за возача трамваја
Образац 4 -
	Уверење 
	о положеном испиту за возача трамваја
Обрацац 5 -
	
	Записник о полагању испита за возача трамваја