На основу члана 8. став 8. и члана 9. став 6. Закона о ограничавању располагања имовином у циљу спречавања тероризма („Службени гласник РС”, брoj 29/15), 
Министар финансија доноси 
 
ПРАВИЛНИК
o начину достављања обавештења, информација и података о означеном лицу и његовој имовини
"Службени гласник РС", број 53 од 19. јуна 
				2015.
 
Члан 1.
Овим правилником уређује се начин достављања Управи за спречавање прања новца: обавештења о означеном лицу и његовој имовини од стране правних и физичких лица; информација од стране организације надлежне за вођење регистра привредних субјеката, удружења, задужбина, фондација и од судова и јавних бележника; података о означеном лицу и његовој имовини од стране државних органа, организација и лица којима су поверена јавна овлашћења.
Начин достављања обавештења и информација 
Члан 2.
Обавештења и информације се достављају: 
1) телефоном; 
2) електронским путем; 
3) непосредним достављањем;
4) препорученом пошиљком.
Обавештења и информације које се достављају телефонским путем, потврђују се у писменој форми, у складу са Законом о ограничавању располагања имовином у циљу спречавања тероризма (у даљем тексту: Закон) и овим правилником.
Члан 3.
Обавештење о означеном лицу и његовој имовини, као и информације од значаја за одређивање означеног лица и његове имовине достављају се на Обрасцу за пријављивање означеног лица, који је одштампан уз овај правилник и чини његов саставни део.
Начин достављања података 
Члан 4. 
Подаци се достављају:
1) телефоном; 
2) заштићеним електронским путем; 
3) непосредним достављањем.
Члан 5.
Подаци се достављају преко лица, односно организационих јединица одређених за контакт у државним органима, организацијама и лицама којима су поверена јавна овлашћења.
Члан 6.
Подаци о означеном лицу и његовој имовини достављају се Управи за спречавање прања новца без одлагања, а најкасније наредног радног дана од дана пријема захтева, у складу са Законом.
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-209/2015-20
У Београду, 15. јуна 2015. године
Министар,
др Душан Вујовић, с.р.
 
 
Прилози