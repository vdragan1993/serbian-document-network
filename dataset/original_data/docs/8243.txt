На основу члана 7. став 1. тачка 9. и члана 19. став 1. тачка 10. Закона о коморама здравствених радника („Службени гласник РС”, бр. 107/05 и 99/10),
Скупштина Фармацеутске коморе Србије, на седници одржаној у Београду 16. децембра 2016. године, донела је
ОДЛУКУ
о утврђивању износа надокнада за упис у именик, за издавање и обнављање лиценце, за издавање извода из именика, уверења и потврда из евиденција Фармацеутске коморе Србије
"Службени гласник РС", број 7 од 31. јануара 
				2017.
 
Члан 1.
Овом одлуком утврђују се износи надокнада које плаћају чланови Фармацеутске коморе Србије (у даљем тексту: Комора) приликом уписа у именик обавезних чланова Коморе, за издавање и обнављање одобрења за самостални рад – лиценце, за издавање извода из именика, уверења и потврда из евиденција које води Комора. 
Члан 2.
Утврђује се надокнада за упис у именик чланова Коморе у износу од 3.000 динара.
Надокнада за упис у именик чланова Коморе у случају неподношења уредне и благовремене документације од стране члана Коморе, увећава се за 50% од износа надокнаде утврђене овом одлуком за упис у именик.
Члан 3.
Утврђује се надокнада за издавање одобрења за самостални рад – лиценце у износу од 7.000 динара.
Утврђује се надокнада за обнављање одобрења за самостални рад – лиценце у износу од 1.000 динара.
Утврђује се надокнада за полагање лиценцног испита и то: 
– за полагање лиценцног испита по истеку лиценцне године у износу од 15.000 динара, 
– за полагање лиценцног испита по истеку лиценцног периода у износу од 30.000 динара.
Утврђује се надокнада за издавање привременог одобрења за самостални рад – лиценце страном држављанину у износу од 7.000 динара.
Утврђује се надокнада за издавање дупликата одобрења за самостални рад – лиценце у износу од 2.000 динара.
Ради издавања дупликата одобрења за самостални рад – лиценце, члан Коморе је дужан да оригинал јавне исправе огласи неважећим у „Службеном гласнику Републике Србије”, а након тога да се обрати Комори ради издавања дупликата лиценце уз подношење уплатнице о оглашавању неважећом лиценце у „Службеном гласнику Републике Србије”. 
Лица из члана 7. Правилника о ближим условима за издавање, обнављање или одузимање лиценце члановима комора здравствених радника („Службени гласник РС”, бр. 119/07, 23/09, 40/10 и 102/15), ослобађају се плаћања надокнаде за издавање лиценце. 
Надокнада за издавање и обнављање одобрења за самостални рад – лиценце у случају неподношења уредне и благовремене документације од стране члана Коморе, увећава се за 50% од износа надокнаде утврђене овом одлуком за издавање и обнављање лиценце.
Члан 4.
Утврђује се надокнада за издавање извода из именика чланова Коморе у износу од 1.000 динара.
Члан 5.
Утврђује се надокнада за издавање уверења и потврда о евиденцијама које води Комора у износу од 500 динара.
Надокнада из става 1. овог члана односи се и на дипломиране фармацеуте – магистре фармације у случају издавања уверења и потврда ради остваривања права код међународних струковних институција.
Члан 6.
Надокнаде утврђене овом одлуком уплаћују се на пословни рачун Коморе број 325-9500900015066-04.
Члан 7.
Даном ступања на снагу ове одлуке престаје да важи Одлука о утврђивању износа надокнада за упис у именик, за издавање и обнављање лиценце, за издавање извода из именика, уверења и потврда из евиденција Фармацеутске коморе Србије („Службени гласник РС”, бр. 4/15, 95/15 и 30/16).
Члан 8.
По добијању сагласности министарства надлежног за послове здравља, ова одлука објављује се у „Службеном гласнику Републике Србије” и ступа на снагу осмог дана од дана објављивања.
Број 108/3-6
У Београду, 16. децембра 2016. године
Скупштина Фармацеутске коморе Србије у Београду
Председник Скупштине коморе,
Биљана Илић, с.р.