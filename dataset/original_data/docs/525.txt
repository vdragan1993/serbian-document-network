На основу члана 34. Закона о избору народних посланика („Службени гласник 
	РС”, бр. 35/00, 57/03 – одлука УС, 72/03 – др. закон, 18/04, 85/05 – др. 
	закон, 101/05 – др. закон, 104/09 – др. закон, 28/11 – одлука УС и 36/11) и 
	члана 2. Упутства за спровођење избора за народне посланике Народне 
	скупштине, расписаних за 24. април 2016. године („Службени гласник РС”, број 
	22/16),

	Републичка изборна комисија, на седници одржаној 8. марта 2016. године, 
	донела је

	 

	УПУТСТВО

	за спровођење гласања на изборима за народне посланике 
	Народне скупштине, расписаним за 
	24. април 2016. године, на територији Аутономне 
	покрајине Косово и Метохија

	"Службени гласник РС", број 25 од 9. марта 2016.

	 

	Уводна одредба

	Члан 1.

	Овим упутством ближе се уређује спровођење гласања на изборима за народне 
	посланике Народне скупштине, расписаним за 24. април 2016. године, на 
	територији Аутономне покрајине Косово и Метохија, као неотуђивом делу 
	Републике Србије, у ситуацији где без сарадње са мисијом ОЕБС није могуће 
	гарантовати безбедно спровођење изборног поступка.

	Органи за спровођење избора

	Члан 2.

	Органи за спровођење избора на територији Аутономне покрајине Косово и 
	Метохија су Републичка изборна комисија и бирачки одбори.

	Републичка изборна комисија

	Члан 3.

	Републичка изборна комисија обавља послове који су одређени Законом о избору 
	народних посланика, Упутством за спровођење избора за народне посланике 
	Народне скупштине, расписаних за 24. април 2016. године и овим упутством.

	Бирачки одбори

	Члан 4.

	Бирачки одбори обављају послове који су одређени Законом о избору народних 
	посланика, Упутством за спровођење избора за народне посланике Народне 
	скупштине, расписаних за 24. април 2016. године, овим упутством и правилима 
	којима Републичка изборна комисија ближе уређује рад бирачких одбора на 
	спровођењу избора за народне посланике Народне скупштине.

	Састав бирачког одбора

	Члан 5.

	(1) Бирачки одбор чине три члана.

	(2) Бирачки одбор се именује на предлог посланичких група у Народној 
	скупштини, сразмерно њиховој заступљености у Народној скупштини на дан 
	расписивања избора, при чему ниједна посланичка група, или више посланичких 
	група коју чине политичке странке које су основале коалицију политичких 
	странака, не може да има више од половине чланова у сваком бирачком одбору.

	(3) Решење о образовању бирачких одбора и именовању чланова бирачких одбора 
	Републичка изборна комисија доноси најкасније 13. априла 2016. године, у 24 
	часа.

	(4) Предлог за именовање чланова бирачких одбора посланичке групе подносе 
	Републичкој изборној комисији најкасније 10. априла 2016. године.

	(5) Републичка изборна комисија ће благовремено утврдити нумерички приказ 
	мерила за именовање чланова бирачких одбора.

	Радна тела Републичке изборне комисије

	Члан 6.

	(1) За сваки управни округ на територији Аутономне покрајине Косово и 
	Метохија Републичка изборна комисија образује радна тела Републичке изборне 
	комисије (у даљем тексту: радна тела), која нису органи за спровођење 
	избора, већ обављају административно-техничке послове које им повери 
	Републичка изборна комисија.

	(2) Радна тела пружају административно-техничку помоћ бирачким одборима 
	приликом утврђивања резултата гласања и примопредаје изборног материјала 
	између Републичке изборне комисије и бирачких одбора.

	(3) Радно тело за сваки управни округ чини шест чланова.

	(4) Радно тело чине чланови именовани на предлог посланичких група у 
	Народној скупштини сразмерно њиховој заступљености у Народној скупштини на 
	дан расписивања избора, при чему ниједна посланичка група, или више 
	посланичких група коју чине политичке странке које су основале коалицију 
	политичких странака, не може да има више од половине чланова у сваком радном 
	телу.

	(5) Решење о образовању радних тела Републичка изборна комисија доноси 
	најкасније 13. априла 2016. године у 24 часа.

	(6) Предлог за именовање чланова радних тела посланичке групе подносе 
	Републичкој изборној комисији најкасније 10. априла 2016. године.

	(7) Републичка изборна комисија ће благовремено утврдити нумерички приказ 
	мерила за именовање чланова радних тела.

	Бирачка места

	Члан 7.

	(1) Бирачка места на територији Аутономне покрајине Косово и Метохија на 
	којима ће се спровести избори за народне посланике Народне скупштине 
	одредиће Републичка изборна комисија на предлог Канцеларије за Косово и 
	Метохију.

	(2) Приликом одређивања бирачких места посебно ће се водити рачуна о 
	безбедносној ситуацији на територији Аутономне покрајине Косово и Метохија.

	(3) Решење о одређивању бирачких места из става 1. овог члана Републичка 
	изборна комисија доноси најкасније 3. априла 2016. године у 24 часа.

	Предаја изборног материјала бирачким одборима пре гласања

	Члан 8.

	(1) Изборни материјал за гласање на територији Аутономне покрајине Косово и 
	Метохија координатори Републичке изборне комисије предају непосредно 
	бирачким одборима у општини Рашка, односно у граду Врање, 20. априла 2016. 
	године.

	(2) О примопредаји изборног материјала сачињава се записник на прописаном 
	обрасцу (НПРС КиМ-1/16).

	(3) Сви чланови бирачког одбора имају право и дужност да буду присутни 
	приликом пријема изборног материјала.

	(4) О безбедном транспорту изборног материјала од административног прелаза 
	до бирачких места стараће се ОЕБС.

	Предаја изборног материјала непосредно координатору 
	Републичке изборне комисије после гласања

	Члан 9.

	(1) Пошто затворе бирачко место, чланови бирачког одбора дужни су да 
	спроведу следеће радње:

	1) да неупотребљене гласачке листиће за избор народних посланика Народне 
	скупштине ставе у посебан коверат и да га запечате;

	2) да запечаћену гласачку кутију са свим употребљеним гласачким листићима, 
	заједно са изводом из бирачког списка и запечаћеним ковертом у којем се 
	налазе неупотребљени гласачки листићи без одлагања однесу у општину Рашка, 
	односно у град Врање, где је предају координаторима Републичке изборне 
	комисије.

	(2) Сваки члан бирачког одбора има право и дужност да надзире преношење 
	гласачке кутије и другог изборног материјала од бирачког места до општине 
	Рашка, односно до града Врања.

	(3) О безбедном транспорту изборног материјала од административног прелаза 
	до бирачких места, односно од бирачких места до административног прелаза 
	стараће се ОЕБС.

	(4) О примопредаји из става 1. тачка 2) овог члана саставља се записник на 
	прописаном обрасцу (НПРС КиМ-2/16).

	(5) Сва три члана бирачког одбора имају право и дужност да присуствују 
	предаји изборног материјала координатору Републичке изборне комисије.

	Утврђивање резултата гласања

	Члан 10.

	(1) Координатори Републичке изборне комисије организоваће да чланови 
	бирачких одбора у општини Рашка, односно у граду Врање отворе гласачке 
	кутије, утврде резултате избора за народне посланике Народне скупштине, 
	попуне записнике о раду бирачког одбора на обрасцу прописаном Упутством за 
	спровођење избора за народне посланике Народне скупштине, расписаних за 24. 
	април 2016. године (Образац НПРС-14/16), као и да се изборни материјал са 
	записницима о раду бирачких одбора пренесе у седиште Републичке изборне 
	комисије.

	(2) На спровођење избора на бирачким местима и утврђивање резултата гласања 
	на свим бирачким местима на територији Аутономне покрајине Косово и Метохија 
	сходно се примењују правила којима Републичка изборна комисија ближе уређује 
	рад бирачких одбора на спровођењу избора за народне посланике Народне 
	скупштине.

	Обрасци за спровођење појединих изборних радњи

	Члан 11.

	Поједине радње из овог упутства вршиће се према обрасцима који су саставни 
	део овог упутства:

	1. записник о примопредаји изборног материјала пре гласања између 
	координатора Републичке изборне комисије и бирачког одбора на територији 
	Аутономне покрајине Косово и Метохија (НПРС КиМ-1/16);

	2. записник о примопредаји изборног материјала после гласања између бирачког 
	одбора на територији Аутономне покрајине Косово и Метохија и координатора 
	Републичке изборне комисије (НПРС КиМ-2/16).

	Завршне одредбе

	Члан 12.

	На сва остала питања која нису уређена овим упутством, сходно се примењују 
	одредбе Упутства за спровођење избора за народне посланике Народне 
	скупштине, расписаних за 24. април 2016. године.

	Члан 13.

	Ово упутство ступа на снагу даном објављивања у „Службеном гласнику 
	Републике Србије”.

	 

	02 број 013-57/16

	У Београду, 8. марта 2016. године

Републичка 
	изборна комисија

	Председник,

	проф. др Дејан 
	Ђурђевић, с.р.

	 

	 

Прилози

	 

	Образац НПРС КиМ-1/16 – Записник о 
	примопредаји изборног материјала пре гласања између координатора Републичке 
	изборне комисије и бирачког одбора на територији Аутономне покрајина Косово 
	и Метохија

	 

	Образац НПРС Ким-2/16 – Записник о 
	примопредаји изборног материјала после гласања између бирачког одбора на 
	територији Аутономне покрајине Косово и Метохија и координатора Републичке 
	изборне комисије