На основу чл. 12. и 142. и члана 200. став 1. тачка 1. Закона о привредним друштвима („Службени гласник РС”, бр. 36/11 и 99/11), а у вези са чланом 3. став 3. и чланом 65. став 2. Закона о јавним предузећима („Службени гласник РС”, број 119/12), 
	
Скупштина Друштва доноси
 
ОДЛУКУ
о измени Оснивачког акта Друштва с ограниченом 
	одговорношћу Парк природе „Мокра Гора”

	"Службени гласник РС", број 79 од 6. септембра 2013.
 
I. УВОДНЕ ОДРЕДБЕ
Члан 1.
Друштво с ограниченом одговорношћу за управљање Парком природе „Шарган – Мокра Гора” (у даљем тексту: Друштво), основано је Одлуком о оснивању Друштва с ограниченом одговорношћу за управљање пределом изузетних одлика „Шарган – Мокра Гора” („Службени гласник РС”, број 99/05), ради управљања, односно старања о пределу изузетних одлика „Шарган – Мокра Гора”.
Уредбом о измени Уредбе о заштити Предела изузетних одлика „Шарган – Мокра Гора” („Службени гласник РС”, број 81/08), променио се статус заштићеног подручја у Парк природе „Шарган – Мокра Гора”. 
	
Оснивање Друштва уписано је у Регистар Привредних субјеката у Агенцији за привредне регистре решењем БД 108735/2006 од 21. фебруара 2006. године.
Члан 2.
Оснивач Друштва је Република Србија у чије име оснивачка права врши Влада, Београд, Немањина 11 (у даљем тексту: Оснивач).
Члан 3.
Друштво послује под следећим пословним именом: Друштво с ограниченом одговорношћу Парк природе „Мокра Гора”.
Скраћено пословно име Друштва је: Парк природе „Мокра Гора” д.о.о.
Седиште Друштва је у Мокрој Гори, општина Ужице.
Члан 4.
Друштво jе основано као једночлано друштво с ограниченом одговорношћу средствима у државној својини.
Друштво је основано на неодређено време. 
Друштво има својство правног лица.
Друштво у правном промету са трећим лицима има сва овлашћења и иступа у своје име и за свој рачун.
Друштво послује средствима у државној својини која су као улог унета у Друштво.
II. ПЕЧАТ ДРУШТВА
Члан 5.
Друштво има печат.
Печат Друштва је округлог облика, пречника 3 cm, на коме је исписано пословно име Друштва и седиште на српском језику.
Директор Друштва утврђује број печата, начин коришћења и чувања печата Друштва.
Поред печата Друштво може имати и штамбиљ.
III. ДЕЛАТНОСТ ДРУШТВА
Члан 6.
Претежна делатност Друштва је: 9104 – делатност ботаничких и зоолошких вртова и заштита природних вредности.
Делатност Друштва од општег интереса је управљање Парком природе „Шарган – Мокра Гора”.
Друштво може обављати и друге делатности утврђене општим актима Друштва, под условом да то не омета обављање делатности из става 1. овог члана.
Друштво је дужно да обезбеди трајно обављање делатности од општег интереса, као и развој и унапређење делатности.
IV. ИЗНОС ОСНОВНОГ КАПИТАЛА, ОПИС ВРСТА И ВРЕДНОСТ НЕНОВЧАНОГ 
	
Члан 7.
Основни капитал Друштва износи 43.673.000,75 динара и утврђен је Билансом стања на дан 31. децембра 2012. године, Друштва с ограниченом одговорношћу за управљање Парком природе „Шарган – Мокра Гора”, основаног Одлуком о оснивању Друштва с ограниченом одговорношћу за управљање Пределом изузетних одлика „Шарган – Мокра Гора” („Службени гласник РС”, број 99/05).
Члан 8.
Имовину Друштва чине право својине на покретним и непокретним стварима, новчана средства и хартије од вредности, опрема  и друга имовинска права Друштва с ограниченом одговорношћу за управљање Парком природе „Шарган – Мокра Гора”, основаног Одлуком о оснивању Друштва с ограниченом одговорношћу за управљање Пределом изузетних одлика „Шарган – Мокра Гора” („Службени гласник РС”, број 99/05), укључујући и право коришћења ствари у јавној својини.
Члан 9. 
Друштво, у оквиру обављања својих делатности, стиче и прибавља средства из следећих извора: 
	
1) из средстава буџета Републике Србије, односно јединице локалне самоуправе;
2) накнада за коришћење предела изузетних одлика;
3) прихода остварених у обављању делатности управљања Парком природе „Шарган – Мокра Гора”; 
	
4) средстава обезбеђених за реализацију програма, планова и пројеката у области заштите природе;
5) донација, поклона и помоћи;
6) домаћих пројеката и програма, пројеката и програма Европске уније и других међународних пројеката;
7) других извора у складу са законом. 
V. РАСПОДЕЛА ДОБИТИ
Члан 10.
Добит Друштва, утврђена у складу са законом, може се расподелити за повећање основног капитала, резерве или за друге намене, у складу са законом и овом одлуком.
Одлуку о расподели добити доноси Скупштина Друштва уз сагласност Оснивача.
Члан 11.
Друштво може да се задужује под условима који су предвиђени законом којим се регулише јавни дуг.
VI. ЗАСТУПАЊЕ ДРУШТВА
Члан 12.
Друштво у обављању послова заступа директор Друштва, без ограничења.
Директор може, у оквиру својих овлашћења, дати другом лицу писано пуномоћје за заступање Друштва.
VII. ПРАВА И ОБАВЕЗЕ ОСНИВАЧА
Члан 13.
Основна права Оснивача по основу удела су:
1) да управља Друштвом;
2) да одлучује о расподели добити;
3) да учествује у расподели ликвидационе или стечајне масе, после престанка Друштва стечајем или ликвидацијом, а по подмирењу обавеза Друштва;
4) да буде информисан.
Поред права из става 1. овог члана Оснивач има и друга права у складу са законом и овом одлуком.
Члан 14.
Основна обавеза Оснивача је уношење уписаног улога.
Оснивач одговора Друштву и повериоцима Друштва за неунети део уписаног улога, у складу са законом.
VIII. ИСТУПАЊЕ У ПРАВНОМ ПРОМЕТУ И ОДГОВОРНОСТ ЗА ОБАВЕЗЕ
Члан 15.
Друштво у правном промету са трећим лицима има сва овлашћења и иступа у своје име и за свој рачун.
Друштво за своје обавезе одговара целокупном имовином, а Оснивач само у случајевима и на начин предвиђен законом.
IX. УПРАВЉАЊЕ ДРУШТВОМ
Члан 16.
Управљање Друштвом је организовано као једнодомно.
Органи Друштва су:
1) Скупштина;
2) директор.
Скупштина Друштва
Члан 17.
Овлашћења Скупштине Друштва врши Оснивач, преко овлашћених представника, с тим да број овлашћених представника Оснивача не може бити мањи од три.
Одлуку о одређивању и разрешењу председника и чланова Скупштине доноси Оснивач.
Члан 18.
Скупштина Друштва одлучује о:
1) одобравању послова закључених у вези са оснивањем Друштва пре регистрације;
2) одобравању и усвајању финансијских извештаја, као и извештаја ревизора ако су финансијски извештаји били предмет ревизије;
3) времену и износу исплате добити члану Друштва; 
4) именовању интерног ревизора или ревизора Друштва, потврђивању њихових налаза и мишљења, утврђивању њихове накнаде и других услова њиховог уговора са Друштвом;
5) именовању ликвидационог управника и потврђивању ликвидационог биланса; 
	
6) покретање поступка ликвидације, као и о подношењу предлога за покретање стечајног поступка од стране Друштва;
7) повећању и смањењу основног капитала Друштва и емисији хартија од вредности;
8) давању и опозивању прокуре и пословног пуномоћја за све огранке Друштва;
9) пријему новог члана и преносу удела на трећа лица; 
10) статусним променама, промени правне форме и престанку Друштва;
11) давању одобрења на правне послове директора и других лица, у складу са чланом 35. Закона о привредним друштвима;
12) стицању, продаји, давању у закуп, залагању или другом располагању имовином велике вредности, у складу са законом којим се уређују привредна друштва;
13) расподели добити и начину покрића губитака, укључујући и одређивање дана стицања права на учешће у добити и дана исплате учешћа у добити члановима Друштва;
14) условима и начину задужења Друштва;
15) измени оснивачког акта;
16) избору и разрешењу директора и утврђивању његове зараде;
17) образовању огранка Друштва;
18) сагласности на стицање, продају, давање у закуп, залагање или друго располагање имовином велике вредности у смислу члана 470. Закона о привредним друштвима („Службени гласник РС”, бр. 36/11 и 99/11);
19) сагласности на акт о унутрашњој организацији и систематизацији послова;
20) другим питањима, у складу са законом и овом одлуком.
Акте из става 1. тач. 2), 5), 6), 7), 10), 13), 15) и 18) овог члана Скупштина доноси уз сагласност Оснивача.
Директор Друштва
Члан 19.
Директора Друштва бира Скупштина на период од четири године, а на основу јавног конкурса спроведеног у складу са законом.
За директора Друштва именује се лице које испуњава следеће услове:
1. да је пунолетно и пословно способно;
2. да је стручњак у области управљања заштићеним подручјима (национални паркови, резервати, споменици и паркови природе, предели и др.), укључујући и заштиту дивљег биљног и животињског света, спелеолошких објеката и гео наслеђа или другим областима у оквиру делатности Друштва;
3. да има високо образовање стечено на студијама трећег степена (доктор наука), другог степена (мастер академске студије, специјалистичке академске студије, специјалистичке струковне студије, магистар наука), односно на основним студијама у трајању од најмање четири године;
4. да има најмање пет година радног искуства, од чега три године на пословима из делатности Друштва или најмање три године на руководећим положајима; 
	
5. да није члан органа политичке странке, односно да му је одређено мировање у вршењу функције у органу политичке странке;
6. да није осуђивано за кривично дело против привреде, правног саобраћаја и службене дужности;
7. да му није изречена мера безбедности забране обављања делатности која је претежна делатност Друштва.
Члан 20. 
Директор Друштва:
1) организује и руководи процесом рада у складу са законом и овом одлуком;
2) доноси акт о унутрашњој организацији и систематизацији послова;
3) води пословање Друштва;
4) стара се о законитости рада и одговара за законитост рада Друштва;
5) предлаже годишњи програм пословања и предузима мере за његово спровођење;
6) предлаже финансијске извештаје;
7) спроводи одлуке Скупштине;
8) утврђује број печата, начин коришћења и чувања печата Друштва;
9) одлучује о правима, обавезама и одговорностима запослених у Друштву, у складу са законом којим се уређују радни односи;
10) врши друге послове одређене законом, оснивачким актом и општим актима Друштва. 
	
Друштво може имати вршиоца дужности директора кога именује Оснивач у случајевима и на период који су предвиђеним законом којим се уређује правни положај јавних предузећа.
X. ИНТЕРНИ РЕВИЗОР
Члан 21.
Интерни ревизор: 
1) контролише веродостојност и комплетност финансијских извештаја Друштва;
2) контролише усклађеност пословања Друштва са законом, програмом рада и пословања Друштва;
3) обавља и друге послове у складу са законом.
Члан 22.
Интерни ревизор извештава Скупштину Друштва о:
1) веродостојности и потпуности финансијских извештаја Друштва;
2) основаности предлога за расподелу добити;
3) другим питањима од значаја за оцену законитости и целисходности поступања у спровођењу пословне политике и пословања Друштва.
Интерни ревизор подноси извештај о питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина или Оснивач.
XI. АКТИ ДРУШТВА
Члан 23.
Општи акти Друштва су правилници и одлуке којима се на општи начин уређују одређена питања.
Измене и допуне правилника и одлука врше се на начин и по поступку који су одређени за њихово доношење.
Друштво је дужно да држи и чува све акте Друштва у складу са законом којим се уређује правни положај привредних друштава.
Члан 24.
Друштво доноси План управљања на који сагласност даје Оснивач у складу са Законом о заштити природе („Службени гласник РС” бр. 36/09, 88/10, 91/10 – исправка). 
	
Друштво доноси годишњи програм пословања за сваку календарску годину и доставља га Оснивачу ради давања сагласности, најкасније до 1. децембра текуће године за наредну годину. 
	
Друштво је дужно да министарству надлежном за послове финансија, министарству надлежном за послове трговине, министарству надлежном за послове рада и министарству надлежном за природне ресурсе као ресорном министарству доставља тромесечне извештаје о реализацији програма из става 2. овог члана, на начин и по поступку утврђеним законом.
Друштво је дужно да министарству надлежном за послове финансија месечно доставља извештаје о роковима измирења обавеза према привредним субјектима, утврђених у складу са законом.
Друштво доноси друге програме и планове у складу са законом и другим општим актима.
XII. ИМОВИНА КОЈА СЕ НЕ МОЖЕ ОТУЂИТИ
Члан 25.
Природна богатства, заштићена природна добра и културна добра у јавној својини, дата на коришћење Друштву не могу се отуђити без сагласности Оснивача, нити могу бити предмет принудног извршења, ако друкчије није одређено законом. 
	
XIII. РАСПОЛАГАЊЕ (ОТУЂЕЊЕ И ПРИБАВЉАЊЕ) СТВАРИМА У ДРЖАВНОЈ СВОЈИНИ КОЈА СУ ПРЕНЕТА У СВОЈИНУ ДРУШТВА У СКЛАДУ СА ЗАКОНОМ
Члан 26.
Друштво својом имовином управља и располаже у складу са законом и оснивачким актом. 
	
Капитал у Друштву подељен је на уделе одређене номиналне вредности и уписује се у регистар.
По основу улагања средстава у јавној својини, Република Србија стиче уделе или акције у Друштву и права по основу тих акција или удела.
Друштво за своје обавезе одговара целокупном својом имовином.
XIV. ЗАШТИТА ЖИВОТНЕ СРЕДИНЕ
Члан 27.
Друштво је, при обављању делатности, дужно да се стара о заштити животне средине у складу са законом и другим прописима.
XV. ПРЕСТАНАК ДРУШТВА
Члан 28.
Друштво престаје:
1) одлуком Скупштине Друштва;
2) статусним променама које воде престанку Друштва;
3) стечајем и ликвидацијом;
4) ако се правноснажном одлуком утврди да је регистрација Друштва била ништава и одреди брисање Друштва;
5) у другим случајевима предвиђеним законом.
XVI. ДРУГА ПИТАЊА КОЈА СУ ОД ЗНАЧАЈА ЗА НЕСМЕТАНО ОБАВЉАЊЕ ДЕЛАТНОСТИ ДРУШТВА
Члан 29.
У Друштву, запослени остварују право на штрајк у складу са законом којим се уређују услови за организовање штрајка, колективним уговором и другим актом Оснивача о минимуму процеса рада.
Члан 30.
У случају поремећаја у пословању Друштва, Влада, у складу са законом, предузима мере којима ће обезбедити услове за несметан рад, пословање и управљање Друштвом, а нарочито:
1) промену унутрашње организације Друштва ;
2) разрешење органа које именује и именовање привремених органа Друштва;
3) ограничење права располагања појединим средствима у својини Друштва и у јавној својини;
4) друге мере одређене законом којим се уређују услови и начин обављања делатности од општег интереса и овом одлуком.
XVII. ПРЕЛАЗНЕ ОДРЕДБЕ
Члан 31.
Друштвo с ограниченом одговорношћу „Мокра Гора”, основано Одлуком о оснивању Друштва с ограниченом одговорношћу за управљање Пределом изузетних одлика „Шарган – Мокра Гора” („Службени гласник РС”, број 99/05), наставља са радом у складу са овом одлуком. 
	
Члан 32.
Друштво ће у року од 15 дана од дана доношења ове одлуке ускладити своја општа акта са законом и овом одлуком.
Члан 33.
Ову одлуку по добијању сагласности Владе, објавити у „Службеном гласнику Републике Србије”.
 
Број 63/2013
У Мокрој Гори, Ужице, 7. јуна 2013. године 
	
Председник Скупштине, 
Зоран Цвијановић, с.р.