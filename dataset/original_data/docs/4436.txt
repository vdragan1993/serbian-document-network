На основу члана 13. став 1. тачка 4) Закона о Агенцији за осигурање депозита („Службени гласник РС”, број 14/15), члана 8. ст. 1. и 2. и члана 12. ст. 3. и 4. Закона о осигурању депозита („Службени гласник РС”, број 14/15) и члана 9. став 1. тачка 8) Статута Агенције за осигурање депозита („Службени гласник РС”, бр. 84/05 и 28/13), 
Управни одбор Агенције за осигурање депозита, на 27. седници одржаној 16. априла 2015. године, донео је
ОДЛУКУ
о утврђивању садржине обрасца Извештаја који банке достављају Агенцији и начина и рокова обрачуна и наплате редовне премије осигурања депозита
"Службени гласник РС", број 37 од 24. априла 
				2015.
1. Овом Одлуком Агенција одређује садржај месечних извештаја о укупним и осигураним депозитима, начин и рокове у којима су банке дужне да јој достављају месечне извештаје о укупним и осигураним депозитима, као и друге податке од значаја за обављање послова из њеног законског делокруга, и то на начин и у роковима које пропише Агенција. 
2. Утврђује се садржина обрасца Извештаја који банке достављају Агенцији и то:
a) Извештај о укупним и осигураним депозитима – Образац АГОД 05,
b) Извештај о стању депозита по рочности и просечној каматној стопи – Образац АГОД 04
c) Извештај о стању депозита великих правних лица – Образац АГОД 01
3. Извештај из тачке 2. под а) ове одлуке је месечни извештај који банке достављају Агенцији најкасније до 14-тог у наредном месецу, за претходни месец. Уколико 14-ти у месецу пада на дан празника, у суботу или у недељу, рок за достављање извештаја се помера на први наредни радни дан. Изузетно, крајњи рок за достављање Извештаја за месец децембар је 20. јануар.
4. Извештаји из тачке 2. под b) и c) ове одлуке су месечни извештаји који банке достављају Агенцији најкасније до 20-тог у наредном месецу, за претходни месец. Уколико 20-ти у месецу пада на дан празника, у суботу или у недељу, рок за достављање извештаја се помера на први наредни радни дан.
5. Банке су дужне да састављају Извештајe из тачке 2. ове одлуке сагласно овој одлуци и достављају исте Агенцији почев од Извештаја за месец април 2015. године. Крајњи рок за достављање Извештаја за април 2015. године је 20. мај 2015. године.
6. Извештај о стању укупних и осигураних депозита – Образац АГОД 05 даје се у Прилогу 1. и чини саставни део ове одлуке. 
7. Банке попуњавају Образац АГОД 05 према „Упутству за попуну обрасца Извештаја о стању укупних и осигураних депозита (Образац АГОД 05) који банке достављају Агенцији”, који се налази у Прилогу 2. Одлуке и чини њен саставни део.
8. Редовна премија осигурања депозита физичких лица, предузетника, микро, малих и средњих правних лица, плаћа се тромесечно унапред, на основу просечног стања укупних осигураних депозита физичких лица, предузетника, микро, малих и средњих правних лица у банци у претходном тромесечју. 
На динарске депозите премија се обрачунава и наплаћује у динарима, а уплата се врши на динарски рачун Агенције – Фонда за осигурање депозита код Народне банке Србије. 
На девизне депозите премија се обрачунава и наплаћује у еврима по званичном средњем курсу евра према одређеној валути, односно за депозите положене у осталим валутама (различитим од евра) обрачунава се по курсу евра према одређеној валути, израчунатом на основу званичног средњег курса динара према евру и званичног средњег курса динара према тој валути који важе на дан обрачуна ове премије а на последњи дан претходног тромесечја.
9. Агенција врши обрачун премије и најкасније другог радног дана у односу на дан пријема Извештаја банке из тачке 2.1. ове одлуке за последњи месец тромесечја доставља банци фактуру са приказом обрачуна и позивом на уплату премије на одговарајуће рачуне Агенције – Фонда осигурања депозита.
Достављање фактуре банци врши се путем поште, односно електронским путем. Рок за уплату премије је три радна дана од дана обрачуна и достављања фактуре банци, с тим да тај рок не може да буде дужи од 3 радна дана у односу на рок за достављање Месечног извештаја наведеног под а) у оквиру тачке 2. ове одлуке. Агенција на фактури назначава крајњи рок за уплату премије. 
Под даном достављања фактуре сматра се дан слања фактуре банци од стране Агенције на један од предвиђених начина. 
10. Извештај АГОД 04 – Извештај о стању депозита по рочности и просечној каматној стопи, који се даје као Прилог 3. Одлуке и чини њен саставни део, приказује податке о износу депозита и њиховоj просечној каматној стопи као и рочну структуру укупних депозита у банци.
11. Извештај о стању депозита великих правних лица – Образац АГОД 01 даје се у Прилогу 4. и чини саставни део ове Одлуке.
12. Банке попуњавају образац Извештаја под c) у оквиру тачке 2. ове одлуке према „Упутству за попуну обрасца Извештаја о висини депозита великих правних лица (Образац АГОД 01) који банке достављају Агенцији”, који се налази у Прилогу 5. Одлуке и чини њен саставни део
13. Банка је дужна да на позив Агенције, на начин и у роковима које утврди Агенција, достави и друге податке који су Агенцији потребни за обављање њених законом утврђених послова
14. Ова одлука ступа на снагу даном доношења.
Даном ступања на снагу ове одлуке, престаје да важи Одлука о утврђивању садржине обрасца Извештаја који банке достављају Агенцији и начина и рокова обрачуна и наплате премије осигурања депозита физичких лица, предузетника, малих и средњих правних лица („Службени гласник РС”, број 1/11) и Одлука о утврђивању садржине обрасца Извештаја који банке достављају Агенцији о висини депозита великих правних лица („Службени гласник РС”, број 84/11).
15. Овлашћује се директор Агенције да може извршити неопходне корекције Извештаја из Прилога 1. и других извештаја у Прилозима под редним бројевима од 2. до 5, у циљу њиховог усаглашавања са прописима. Извештај из Прилога под редним бројевима од 1. до 5. објављују се у „Службеном гласнику Републике Србије” и достављају свим банкама у року од три дана од дана извршене корекције.
 
О. број ОД-115/15 
Председник Управног одбора,
проф. др Ненад Вуњак, с.р.
 
Прилози
 

				Образац АГОД 05 - Извештај о стању 
				укупних и осигураних депозита, са упутством за попуњавање

				Образац АГОД 04 - 
				Извештај о стању депозита по рочности и просечној каматној стопи

				Образац АГОД 01 - Извештај о висини 
				депозита великих правних лица, са упутством за попуњавање