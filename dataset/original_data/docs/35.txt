На основу члана 65. став 1. алинеја четврта, члана 294. и члана 295. став 2. Пословника Народне скупштине („Службени гласник РС”, бр. 52/10 и 13/11), 
Административни одбор Народне скупштине Републике Србије, на седници одржаној 28. децембра 2011. године, донео је
 
 
ОДЛУКУ
о поступању с актима који се подносе у електронском облику

	"Службени гласник РС", број 100 од 29. децембра 2011.
 
 
1. Овом одлуком уређује се поступање с актима који се подносе Народној скупштини у електронском облику (у даљем тексту: електронски документ).
 
2. Електронски документ у смислу ове одлуке је:
(1) предлог акта о промени Устава;
(2) предлог закона и другог општег акта;
(3) предлог за доношење аутентичног тумачења закона;
(4) предлог аутентичног тумачења закона;
(5) амандман на предлог закона и другог општег акта;
(6) исправка амандмана;
(7) извештај радног тела Народне скупштине;
(8) мишљење предлагача закона и другог општег акта о амандманима;
(9) мишљење Владе о предлогу закона и другог општег акта који подноси други овлашћени предлагач;
(10) мишљење Владе о амандманима на предлог закона и другог општег акта који подноси други овлашћени предлагач;
(11) обавештење о повлачењу предлога закона и другог општег акта из процедуре;
(12) обавештење о повлачењу амандмана из процедуре;
(13) захтев председника Републике за поновно одлучивање о закону;
(14) предлог акта о избору, именовању и престанку функције лица које бира односно именује Народна скупштина;
(15) предлог акта о успостављању или укидању имунитета, у складу са Уставом и законом;
(16) извештаји Владе, министарства и другог државног органа, организације и тела који се подносе Народној скупштини; 
(17) предлог закључка односно препоруке одбора у поступку надзора над радом државног органа, организације или тела;
(18) предлог одлуке о образовању анкетног одбора или комисије.
 
3. У поступку израде, слања, примања, провере и чувања електронског документа примењују се програми, информациони и телекомуникациони уређаји у Народној скупштини (у даљем тексту: информациони систем Народне скупштине).
Информациони систем Народне скупштине гарантује интегритет, непроменљивост и непорецивост унетог електронског документа. 
 
4. Електронски документ се Народној скупштини подноси: 
(1) путем информационог система Народне скупштине;
(2) путем електронске поште са квалификованим електронским потписом, на адресу одређену за пријем електронских докумената у Народној скупштини;
(3) на електронском, магнетном, оптичком или другом носачу информација, са квалификованим електронским потписом или уз потписани и оверени пропратни акт о подношењу електронског документа.
Пријем електронског документа поднетог на начин из подтач. (1) и (2) ове тачке потврђује се његовом подносиоцу електронским путем, без одлагања. 
Електронски документ се подноси у формату који се може електронски обрађивати у информационом систему Народне скупштине.
 
5. Електронски документ који се подноси Народној скупштини сматра се оригиналом.
Штампани примерак електронског документа сматра се копијом електронског документа.
Копију електронског документа подносилац својеручно потписује и оверава печатом.
Народни посланик копију електронског документа оверава својеручним потписом.
Копија електронског документа мора да садржи ознаку да се ради о копији електронског документа.
У случају неслагања садржине електронског документа и његове копије важећа је садржина електронског документа.
 
6. Народна скупштина је дужна да чува и архивира електронске документе у информационом систему
	 Народне скупштине или на носачима информација који омогућавају трајност електронског записа за прописано време чувања.
 
7. Генерални секретар Народне скупштине донеће упутство о канцеларијском и електронском канцеларијском пословању у Народној скупштини у року од 60 дана од дана ступања на снагу ове одлуке. 
 
8. Ова одлука ступа на снагу осмог дана од дана објављивања у „Службеном гласнику Републике Србије”. 
 
 
28 број 02-4830/11
У Београду, 28. децембра 2011. године
Административни одбор Народне скупштине Републике Србије
Председник, 
Ненад Константиновић, с.р.