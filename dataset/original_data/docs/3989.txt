На основу члана 45. Закона о метрологији („Службени гласник РС”, брoj 30/10) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси
 
 

УРЕДБУ

о начину вршења метролошког надзора

"Службени гласник РС", број 88 од 23. новембра 2010.

 

 

I. УВОДНA ОДРЕДБA
 

Члан 1.
Овом уредбом уређује се начин вршења метролошког надзора и надзора над употребом законских мерних јединица.

 

II. МЕТРОЛОШКИ НАДЗОР НАД МЕРИЛИМА
 

Члан 2.
Мерила која се стављају на тржиште и мерила која су у употреби подлежу метролошком надзору.
Под мерилима која се стављају на тржиште, у смислу ове уредбе, подразумевају се мерила након првог оверавања, а пре почетка или на самом почетку употребе.
 

Члан 3.
Метролошки надзор може да буде редовни и ванредни у складу са законом којим се уређује метрологија.
Редовни метролошки надзор спроводи се према плану метролошког надзора који доноси Дирекција за мере и драгоцене метале (у даљем тексту: Дирекција).
Ванредни метролошки надзор спроводи се по захтеву надлежног органа, заинтересованих страна или по службеној дужности.
 

Члан 4.
Метролошки надзор врши Дирекција преко лица овлашћених за вршење метролошког надзора (у даљем тексту: овлашћено лице) у складу са законом којим се уређује метрологија.
Oвлашћено лице се пре почетка вршења метролошког надзора легитимише.
Лице код кога се врши метролошки надзор није дужно да омогући вршење тог надзора овлашћеном лицу које се није легитимисало.
 

Члан 5.
Приликом вршења метролошког надзора над мерилима која се стављају на тржиште, спроводи се:
1) идентификација мерила (назив произвођача, тип мерила, службена ознака типа мерила, класа тачности, мерни опсег, серијски број мерила и други подаци који могу бити од значаја за идентификацију мерила);
2) утврђивање да ли је мерило које је стављено на тржиште у складу са уверењем о одобрењу типа мерила, односно у складу са прописом којим се прописују метролошки захтеви и начин утврђивања испуњености метролошких захтева за предметно мерило (у даљем тексту: метролошки пропис);
3) утврђивање да ли је мерило на прописан начин оверено важећим жигом у складу са уверењем о одобрењу типа мерила, односно у складу са прописом којим се уређују врста, облик и начин стављања државних жигова који се употребљавају при оверавању мерила;
4) утврђивање да ли је мерило означено одговарајућим знаком усаглашености у складу са метролошким прописом;
5) провера да ли мерило испуњава прописане метролошке захтеве;
6) стављање одговарајуће налепнице како би се неусаглашено мерило привремено ставило ван употребе, до отклањања утврђених неправилности, односно до доношења решења о стављању мерила ван употребе.
Приликом вршења метролошког надзора над мерилима која су у употреби, утврђује се да ли лице које употребљава мерило:
1) поставља и користи то мерило на начин којим се обезбеђује прописана тачност мерења;
2) одржава то мерило у техничком стању које обезбеђује тачност мерења;
3) води евиденцију о одржавању мерила и његовом оверавању.
 

Члан 6.
Приликом вршења метролошког надзора над производњом, увозом и поправком мерила, утврђује се и проверава да ли:
1) је мерило које је произведено, односно увезено, односно поправљено, у складу са уверењем о одобрењу типа мерила, односно да ли је мерило оверено у складу са метролошким прописом;
2) произвођач мерила спроводи прописани поступак оцењивања усаглашености мерила.

 

III. МЕТРОЛОШКИ НАДЗОР НАД ПРЕТХОДНО УПАКОВАНИМ ПРОИЗВОДИМА
 

Члан 7.
Метролошки надзор над претходно упакованим производима састоји се из вршења провера усаглашености са захтевима метролошких прописа за претходно упаковане производе које се обављају у просторијама произвођача, дистрибутера и увозника.
Провере из става 1. овог члана врше се у складу са посебним прописима којима се уређују захтеви за претходно упаковане производе.
Метролошки надзор из става 1. овог члана може бити редовни и ванредни.
Редовни метролошки надзор из става 1. овог члана спроводи се према плану метролошког надзора који доноси Дирекција.
Ванредни метролошки надзор из става 1. овог члана спроводи се по захтеву надлежног органа, заинтересованих страна или по службеној дужности.
 

Члан 8.
За претходно упаковане производе означене знаком усаглашености количине претходно упакованих производа са метролошким захтевима („е”), метролошки надзор над произвођачима и увозницима врши се у складу са посебним прописима којима се уређују захтеви за претходно упаковане производе.

 

IV. НАДЗОР НАД УПОТРЕБОМ ЗАКОНСКИХ МЕРНИХ ЈЕДИНИЦА
 

Члан 9.
Надзор над употребом законских мерних јединица врши се провером:
1) коришћења законских мерних јединица и њихових децималних умножака и делова;
2) коришћења прописаних назива јединица и њихових предметака;
3) коришћења прописаних ознака за јединице и њихове децималне умношке и делове;
4) да ли су називи и симболи физичких величина у складу са законом.

 

V. САДРЖИНА ЗАПИСНИКА
 

Члан 10.
Овлашћено лице сачињава записник о извршеном надзору над употребом законских мерних јединица и метролошком надзору (у даљем тексту: записник) на лицу места.
Изузетно од става 1. овог члана, када због обима и сложености метролошког надзора, његове природе и околности није могуће сачинити записник у току вршења метролошког надзора, записник се сачињава у службеним просторијама Дирекције у року од три дана од дана извршеног метролошког надзора.
 

Члан 11.
Записник мора да буде сачињен јасно и читко.
Записник мора да садржи:
1) датум, време и место вршења надзора;
2) име и презиме овлашћеног лица;
3) податке о одговорном лицу, као и о лицима која присуствују надзору;
4) предмет надзора;
5) налаз;
6) изјаву одговорног лица, односно лица које присуствује надзору.
Резултати провере метролошких својстава мерила дају се у прилогу записника.
Овлашћено лице и одговорно лице, односно лице које присуствује надзору потписују записник након завршеног надзора.
Ако одговорно лице, односно лице које присуствује надзору одбије да потпише записник овлашћено лице констатује разлоге његовог одбијања.
Одговорном лицу, односно лицу које присуствује надзору, уручује се или доставља копија записника.

 

VI. ЗАВРШНА ОДРЕДБА
 

Члан 12.
Ова уредба ступа на снагу осмог дана од дана објављивања у ,,Службеном гласнику Републике Србије”.
 

05 број 110-8549/2010

У Београду, 18. новембра 2010. године

Влада

Први потпредседник Владе –

заменик председника Владе

Ивица Дачић, с.р.