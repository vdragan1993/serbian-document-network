На основу члана 12. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14) и члана 4. став 2. Пословника Владе („Службени гласник РС”, бр. 61/06 – пречишћен текст, 69/08, 88/09, 33/10, 69/10, 20/11, 37/11, 30/13 и 76/14), доносим
 
ОДЛУКУ
"Службени гласник РС", број 70 од 17. 
				августа 2016.
 
I
Овлашћујем Јадранку Јоксимовић, министра без портфеља, да усмерава и усклађује рад министарстава и посебних организација у области европских интеграција.
Под усмеравањем и усклађивањем рада министарстава и посебних организација у областима из става 1. ове тачке, подразумева се вођење и координација процеса приступања Републике Србије Европској унији, и у оквиру тога:
1) координација припреме, израде и спровођења преговарачке позиције Републике Србије за преговоре о приступању Европској унији, усмеравање рада Преговарачког тима за вођење преговора о приступању Републике Србије Европској унији и шефа Преговарачког тима и давање обавезних инструкција и упутстава, сходно политици Владе;
2) вођење и координација процеса спровођења Националног програма за усвајање правних тековина ЕУ (НПАА);
3) координација процеса планирања, програмирања, праћења спровођења и извештавања о Инструменту за претприступну помоћ у складу са стратешким приоритетима Републике Србије;
4) координација процеса програмирања, праћења и извештавања о међународној развојној помоћи у циљу реализације стратешких приоритета Републике Србије;
5) координација сарадње са међународним финансијским институцијама у циљу реализације стратешких приоритета/пројеката Републике Србије.
II
Овлашћујем Јадранку Јоксимовић, министра без портфеља, да директору Канцеларије за европске интеграције издаје обавезна упутства и посебна задужења, сходно политици Владе.
III
Ову одлуку објавити у „Службеном гласнику Републике Србије”.
01 број 035-00-15/2016
У Београду, 15. августа 2016. године
Председник Владе, 
Александар Вучић, с.р.