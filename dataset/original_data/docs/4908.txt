На основу члана 5. став 1. и члана 9. ст. 1. и 5. Закона о стратешкој процени утицаја на животну средину („Службени гласник РС”, бр. 135/04 и 88/10),
Агенција за заштиту од јонизујућих зрачења и нуклеарну сигурност Србије доноси
 
ОДЛУКУ
о изради Стратешке процене утицаја на животну средину Програма управљања радиоактивним отпадом

	"Службени гласник РС", број 42 од 23. априла 2014.
 
1. Приступа се изради Стратешке процене утицаја на животну средину Програма управљања радиоактивним отпадом ( у даљем тексту: Стратешка процена утицаја).
2. Стратешка процена утицаја се ради за територију Републике Србије. 
3. Разлози за израду Стратешке процене утицаја садржани су у одредбама Закона о стратешкој процени утицаја на животну средину, који налаже да се стратешка процена врши за планове, програме, основе и стратегије (у даљем тексту: планови и програми) у области просторног и урбанистичког планирања или коришћења земљишта, пољопривреде, шумарства, рибарства, ловства, енергетике, индустрије, саобраћаја, управљања отпадом, управљања водама, телекомуникација, туризма, очувања природних станишта и дивље флоре и фауне, којима се успоставља оквир за одобравање будућих развојних пројеката одређених прописима којима се уређује процена утицаја на животну средину, а дефинисани су на основу територијалног обухвата и могућих утицаја Стратешке процене и потребе да се у планирању Програма управљања радиоактивним отпадом сагледају стратешка питања заштите животне средине и обезбеди њихово решавање на одговарајући начин.
4. Стратешка процена утицаја ће се бавити питањима заштите ваздуха, воде, земљишта, климе, биљног и животињског света, станишта и биодиверзитета, заштићених природних добара, становништва и здравља, градова и насеља, као и другим питањима за која се током израде утврди да могу да имају значајан утицај на животну средину. 
	
5. Стратешка процена утицаја мора бити усклађена са другим проценама утицаја на животну средину, као и плановима и програмима заштите животне средине и врши се у складу са поступком прописаним посебним законом.
6. Извештај о Стратешкој процени утицаја (у даљем тексту: Извештај) садржи обавезне елементе утврђене Законом стратешкој процени утицаја на животну средину, и то: 
	
1) полазне основе Стратешке процене утицаја;
2) општи и посебни циљеви Стратешке процене утицаја и избор индикатора;
3) процену могућих утицаја са описом мера предвиђених за смањење негативних утицаја на животну средину; 
	
4) смернице за израду стратешких процена на нижим хијерархијским нивоима и процене утицаја пројеката на животну средину;
5) програм праћења стања животне средине у току спровођења Програма управљања радиоактивним отпадом (мониторинг); 
	
6) приказ коришћене методологије и тешкоће у изради Стратешке процене утицаја; 
	
7) приказ начина одлучивања, опис разлога одлучујућих за избор датог Програма са аспекта разматраних варијантних решења и приказ начина на који су питања животне средине укључена у Програм; 
	
8) закључке до којих се дошло током израде Извештаја, представљене на разумљив начин јавности;
9) друге податке од значаја за Стратешку процену утицаја.
7. Носилац израде Извештаја биће изабран у складу са чланом 10. Закона о стратешкој процени утицаја на животну средину.
8. Рок за израду Извештаја је најдуже 90 дана од дана објављивања ове одлуке, у ком року ће бити потписан уговор са изабраним носиоцем израде Стратешке процене утицаја.
9. Средстава за израду Стратешке процене утицаја и Извештаја обезбеђена су Законом о буџету Републике Србије за 2014. годину („Службени гласник РС”, број 110/13 ), на разделу 27 – Министарство енергетике, развоја и заштите животне средине, функционална класификација 560 – Заштита животне средине некласификована на другом месту, апропријација 451 – Субвенције јавним нефинансијским предузећима и организацијама, на којој су опредељена средства за финансирање рада Агенције за заштиту од јонизујућих зрачења и нуклеарну сигурност Србије за 2014. годину.
10. Агенција за заштиту од јонизујућих зрачења и нуклеарну сигурност Србије обезбеђује учешће заинтересованих органа и организација и јавности, који имају интерес у доношењу одлука које се односе на заштиту животне средине, као и у поступку израде и разматрања Извештаја у складу са Законом о стратешкој процени утицаја на животну средину.
11. Оглашавање и излагање на јавни увид Извештаја спроводи Агенција за заштиту од јонизујућих зрачења и нуклеарну сигурност Србије, у складу са Законом о стратешкој процени утицаја на животну средину.
12. Извештај о Стратешкој процени утицаја је саставни део Програма управљања радиоактивним отпадом.
13. Ову одлуку објавити у „Службеном гласнику Републике Србије”.
 
Број 532-01-00417/2013-01
У Београду, 13. фебруара 2014. године
В.д. директор,
Слађан Велинов, с.р.