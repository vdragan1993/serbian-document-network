На основу 
члана 17. и 
члана 50. став 1.
Закона о Народној банци
Југославије (“Службени
лист СРЈ”, бр. 32/93, 41/94 и 61/95), а у вези са 
чланом 1. Уредбе о
новом динару (“Службени
лист СРЈ”, бр. 6/94,
12/94 и 57/94), заменик гувернера Народне банке Југославије доноси

 

 

ОДЛУКУ


о издавању и основним обележјима новчанице од 100 нових динара

„Службени
лист СРЈ”, број 25 од 6. јуна 1997.

 
 

1.
Народна банка Југославије издаће новчаницу од 100 нових динара.
 

2.
Новчаница од 100 нових динара штампаће се на белој заштићеној хартији, са
уграђеном заштитном полиестерском нити и континуираним воденим знаком, у
техници вишебојне офсет штампе и линијске дубоке штампе – обострано (лице и
наличје).
 

3.
Новчаница од 100 нових динара имаће димензије 70 x 147 
mm.
 

4. Изглед
новчанице од 100 нових динара је следећи:

1) с
лица: заштитна тонска подлога штампана је у техници офсет штампе, у једној
боји. Преко офсета штампани су главни мотиви и гијоширани тонови у техници
вишебојне линијске дубоке штампе.

На левој
страни новчанице је гравура портрета Доситеја Обрадовић, а лево од портрета су,
у негативу, исписане речи „Доситеј Обрадовић” и године његовог рођења и смрти
„1742–1811” (ћирилицом и латиницом).

У средњем
делу новчанице је гијоширана розета, а у горњем делу су, у два реда, исписане
речи „Народна банка Југославије” (ћирилицом и латиницом). Испод тих речи је грб
Савезне Републике Југославије. У доњем делу розете је ознака вредности „100”, а
испод ње су, у два реда, исписане речи „сто нових динара” (ћирилицом и
латиницом).

На десној
страни новчанице је, на белој површини у горњем делу, ознака вредности „100”.
На маргини новчанице, у једном реду, исписан је текст: „Фалсификовање се
кажњава по закону” (ћирилицом и латиницом). У доњем делу беле површине је
ознака за слепе, изведена техником линијске дубоке штампе, а испод ње је
нумерација која садржи два слова и седам цифара, штампане у црвеној
флуоресцентној боји. На десној страни новчанице, у празном делу, штампан је лик
Доситеја Обрадовића – бојом видљивом под светлошћу лампе са УВ зрацима;

2) с
наличја: с леве стране је, на белој површини у горњем делу, ознака вредности
„100”. На маргини новчанице, у једном реду, исписан је текст:
„Београд-октобар–1996” (ћирилицом и латиницом). На белој површини у доњем делу
исписане су, у два реда, речи „заменик гувернера” (ћирилицом и латиницом).
Између тих редова је факсимил потписа заменика гувернера Б. Газиводе.

На
осталом делу новчанице су гијоширани тонови одштампани у вишебојној офсет
штампи.

У
централном делу новчанице је мотив манастира Хопово. Изнад тог мотива су, с
леве стране, исписане речи „Манастир Хопово” (ћирилицом и латиницом), а с десне
стране, у два реда, речи „СР Југославија” (ћирилицом и латиницом).

На десној
страни новчанице, у доњем делу, налази се ознака вредности „100”, а испод ње, у
два реда, речи „сто нових динара” (ћирилицом и латиницом).
 

5. На
лицу и наличју новчанице преовлађују тонови браон и златножуте боје.
 

6. Ова
одлука ступа на снагу даном објављивања у „Службеном листу СРЈ”.
 
О. бр. 45
6. јуна 1997. године
Београд
Заменик гувернера
Народне банке
Југославије,

мр
Божидар
Газивода, с.
р.