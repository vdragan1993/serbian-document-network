На основу члана 18. став 3. Закона о играма на срећу („Службени гласник РС”, број 88/11),
Министар рада, запошљавања и социјалне политике доноси
 
ПРАВИЛНИК 
о расподели средстава за програме заштите и унапређења положаја особа са инвалидитетом и за финансирање установа социјалне заштите 
"Службени гласник РС", број 109 од 16. новембра 2012.
 
Садржина Правилника 
Члан 1.
Овим правилником ближе се уређује начин и критеријуми за расподелу средстава наменских примања буџета намењених за финансирање установа социјалне заштите, организација особа са инвалидитетом и других удружења чији је циљ унапређење социјално-економског и друштвеног положаја особа са инвалидитетом и унапређење социјално-економског и друштвеног положаја лица у стању социјалне потребе.
Члан 2.
Наменска примања буџета из члана 1. овог правилника воде се одвојено у оквиру главне књиге трезора на повезаним евиденционим контима – Буџетском фонду за програме заштите и унапређења положаја особа са инвалидитетом и Буџетском фонду за финансирање установа социјалне заштите, у складу са законом.
Критеријуми и начин расподеле средстава за програме заштите и унапређења положаја особа са инвалидитетом
Члан 3.
Расподела средстава за програме заштите и унапређења положаја особа са инвалидитетом врши се на основу поднетих предлога пројеката по расписаном јавном позиву, на основу следећих критеријума:
1) програмске активности намењене унапређењу положаја особа са инвалидитетом које реализују републички и покрајински савези кроз рад локалних удружења у свом систему, које су у складу са годишњим приоритетима политике унапређења положаја особа са инвалидитетом (Програмски конкурс);
2) програми и услуге које реализују удружења особа са инвалидитетом и друге социјално хуманитарне организације које су регистроване на територији Републике Србије, који су у складу са годишњим приоритетима политике унапређења положаја особа са инвалидитетом (Годишњи конкурс);
3) пројекти чији је циљ побољшање приступачности физичког окружења, унапређење просторно-техничких услова рада удружења особа са инвалидитетом, пројекти који се финансирају у партнерству са другим донатором, као и други хуманитарни програми (Стални отворени конкурс).
Члан 4.
Подносилац пројекта из члана 3. овог правилника може бити:
1) организација која је уписана у регистар код надлежног органа на територији Републике Србије;
2) организација која је непосредно одговорна, у целини или у претежном делу, за припрему и реализацију пројектних активности;
3) организација чији су циљеви усмерени на реализацију програма од јавног интереса у области заштите особа са инвалидитетом, заштите и промовисања људских права, као и хуманитарних програма и других програма у којима удружење искључиво и непосредно следи јавне потребе. 
Члан 5.
Програми из члана 3. овог правилника треба: 
1) доприносе постизању веће социјалне укључености особа са инвалидитетом у све токове живота;
2) да су у складу са Стратегијом унапређења положаја особа са инвалидитетом у Републици Србији;
3) да доприносе циљевима реформе система социјалне заштите;
4) да доприносе развоју сервиса и програма подршке особама са инвалидитетом и њиховим породицама.
Критеријуми и начин расподеле средстава за финансирање установа социјалне заштите
Члан 6.
Расподела средстава намењених за финансирање установа социјалне заштите врши се на основу исказаних потреба установа социјалне заштите, у складу са законом, према следећим наменама:
1) инвестициона улагања у објекте и опрему установа социјалне заштите и инвестиционо одржавање објеката неопходно за функционисање установе;
2) текуће одржавање објеката и опремање установа социјалне заштите, уколико се средства за те намене не могу обезбедити из средстава намењених за материјалне трошкове, а битно је угрожено функционисање установе;
3) плаћање дуговања према јавним предузећима (комуналне услуге, грејање, струја, телефони и др.) уколико се та средства не могу обезбедити из средстава намењених за материјалне трошкове, а неплаћање дуга битно угрожава функционисање установе;
4) ванредни, повремени трошкови установа социјалне заштите на основу судских и административних поступака, одлука суда или надлежних државних органа, органа локалне самоуправе (казне, судске и административне таксе, трошкови вештачења у поступцима које центри за социјални рад воде у складу са законом, извршна судска решења према трећим лицима, накнаде зарада за запослене које су по судској одлуци враћени на посао, накнаде за одузето земљиште, трошкови легализације објеката и др.);
5) повећани трошкови функционисања установа у реализацији реформских пројеката као и трошкови реализације пројеката које спроводи установа на основу сагласности овог министарства (пројекти везани за едукацију запослених, радно оспособљавање и рехабилитацију корисника, подршка кориснику у процесу изласка из установе и осамостаљивања, обезбеђење летовања корисника и др.);
6) покривање дефицита установа социјалне заштите ако Министарство, на основу анализе, утврди да је дефицит настао због објективних тешкоћа у пословању, а губици би угрозили нормално функционисање установе у текућем периоду;
7) зараде и друге накнаде за лица која су ангажована услед објективних околности у установама социјалне заштите, уколико се по другом основу средства за те намене не могу обезбедити;
8) обезбеђивање недостајућих средстава установама социјалне заштите у поступку трансформације установе у складу са Стратегијом развоја социјалне заштите;
9) финансирање јубиларних награда за запослене у центрима за социјални рад, уколико се средства за те намене не могу обезбедити из других извора;
10) обезбеђивање новогодишњих пакетића за децу у установама социјалне заштите и децу на породичном смештају;
11) финансирање рада лекарске комисије у вези са остваривањем права из социјалне заштите.
Расподела средстава врши се сагласно приоритетима битним за функционисање установа, са циљем обезбеђивања једнаког положаја установа социјалне заштите у коришћењу ових средстава.
Критеријуми и начин расподеле средстава за програме унапређења положаја лица у стању социјалне потребе
Члан 7.
Средства намењена за финансирање програма унапређења положаја лица у стању социјалне потребе могу се расподелити удружењима чији је циљ унапређење социјално-економског и друштвеног положаја лица у стању социјалне потребе на основу поднетих предлога пројеката по расписаном јавном позиву.
Средствима из става 1. овог члана могу се финансирати и удружења, односно асоцијације из области социјалне заштите у циљу унапређења услова рада на основу исказаних потреба. 
Завршна одредба 
Члан 8.
Овај правилник ступа на снагу наредног дана од дана објављивања у „Службеном гласнику Републике Србије”. 
Број 110-00-234/2012-09
У Београду, 15. новембра 2012. године
Министар,
др Јован Кркобабић, с.р.