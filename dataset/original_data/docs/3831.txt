Ha основу члана 29. став 4. Закона о волонтирању („Службени гласник PC”, број 36/10),
Министар рада и социјалне политике доноси


ПРАВИЛНИК 
о начину вођења евиденције о организаторима волонтирања
 „Службени гласник РС“, број 92 од 5. децембра 2010.  


 
Члан 1.
Овим правилником прописује се садржина пријаве и начин уписа и брисања организатора волонтирања из евиденције о организаторима волонтирања (у даљем тексту: Евиденција).
Члан 2. 
Министарство надлежно за рад (у даљем тексту: министарство) води евиденцију о организаторима волонтирања на основу пријаве за упис у Евиденцију (у даљем тексту: пријава).
Члан 3.
Пријава се подноси приликом првог организовања волонтирања у складу са законом којим се уређује волонтирање.
Пријава садржи податке о организатору волонтирања: назив и седиште, број телефона, шифра делатности, број и датум регистрације код надлежног органа, врста организатора волонтирања (орган/организација Републике Србије, територијалне аутономије, односно локалне самоуправе, привредно друштво/јавно предузеће и број сагласности министарства на програм волонтирања, удружење или друга недобитна организација) и податке о програму волонтирања: област у којој се организује програм волонтирања (медији и комуникације, култура, спорт, заштита животне средине, социјална заштита, хуманитарни рад или друго), опис програма волонтирања и период његовог организовања.
Пријава за упис у Евиденцију о организаторима волонтирања (Образац ЕОВ) одштампана је уз овај правилник и чини његов саставни део.
Недобитна правна лица уз пријаву подносе изјаву одговорног лица да је правно лице регистровано као лице чији основни циљ није стицање добити.
Члан 4. 
У Евиденцију се уписују подаци из пријаве, редни број и датум уписа. 
Министарство доставља обавештење организатору волонтирања о извршеном упису.
Члан 5. 
Свака измена података из пријаве пријављује се у року од 15 дана од дана наступања промене, ради уписа у Евиденцију.
Уз пријаву из става 1. подносе се и докази о насталој промени.
О извршеној промени уписа у Евиденцији, министарство обавештава подносиоца пријаве.
Члан 6.
Министарство, на основу пријаве организатора волонтирања, врши брисање подносиоца пријаве из Евиденције и обавештава га о извршеном брисању.
Члан 7. 
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-1129/2010-02
У Београду, 1. децембра 2010. године
Министар,
Расим Љајић, с.р.