На основу члана 142. Закона о привредним друштвима („Службени гласник РС”, бр. 36/11, 99/11, 83/14 и 5/15) и члана 17. тачка 11) Одлуке о изменама и допунама Одлуке о оснивању Предузећа за заштиту имовине и одржавање објеката „Колубара – Услуге” д.о.о. Лазаревац („Службени гласник РС”, број 117/05),
Скупштина Привредног друштва за заштиту имовине и одржавање објеката „Колубара – Услуге” д.о.о. Лазаревац, на IV седници одржаној 1. априла 2016. године, доноси 
 
ОДЛУКУ
о измени Оснивачког акта Предузећа за заштиту имовине и одржавање објеката „Колубара – Услуге” д.о.о. Лазаревац
"Службени гласник РС", број 39 од 15. априла 
				2016.
 
I. УВОДНЕ ОДРЕДБЕ
Члан 1.
Предузеће за заштиту имовине и одржавање објеката „Колубара – Услуге” д.о.о. Лазаревац (у даљем тексту: Друштво) основано је за потребе Електропривреде Србије Одлуком Управног одбора „Електропривреда Србије – Јавног предузећа Рударски басен Колубара”, Лазаревац, са п.о. број 30777/3Б од 26. септембра 2003. године (допуњена Одлуком Управног одбора „Електропривреда Србије – Јавно предузеће Рударски басен „Колубара” о изменама и допунама Одлуке о оснивању број 36844/2-3 од 21. септембра 2005. године), регистровано 11. фебруара 2004. године у Трговинском суду у Београду под бројем XII Fi. 200/04 и уписано у Регистар привредних субјеката код Агенције за привредне регистре (у даљем тексту: Регистар) под БД 30870 од 30. септембра 2005. године, са матичним бројем 17536630.
Уговором о преносу удела у Предузећу „Колубара – Услуге” д.о.о. Лазаревац закљученим 11. октобра 2005. године, између „Електропривреде Србије – Јавно предузеће Рударски басен Колубара”, Лазаревац (са једне стране) и Владе Републике Србије (са друге стране) целокупан удео и сва оснивачка права Оснивач је пренео на Републику Србију, ради наставка обављања делатности за потребе Електропривреде Србије.
Влада је, у вршењу оснивачких права по основу законског овлашћења, донела Одлуку о изменама и допунама Одлуке о оснивању Предузећа за заштиту имовине и одржавање објеката „Колубара – Услуге” д.о.о. Лазаревац („Службени гласник РС”, број 117/05).
Члан 2. 
Друштво је основано као једночлано друштво са 100% удела Републике Србије. 
Управљање Друштвом је организовано као једнодомно.
Органи Друштва су Скупштина и директор.
Друштво се оснива на неодређено време.
Члан 3.
Друштво има својство правног лица.
Друштво у правном промету има сва овлашћења и иступа у своје име и за свој рачун.
Друштво послује средствима у државној својини која су као улог унета у Друштво.
II. ПОСЛОВНО ИМЕ И СЕДИШТЕ 
Члан 4.
Друштво послује под пословним именом: Предузеће за заштиту имовине и одржавање објеката „Колубара – Услуге” д.о.о. Лазаревац.
Скраћено пословно име Друштва је: „Колубара – Услуге” д.о.о. Лазаревац.
Седиште Друштва је у Лазаревцу, Колубарски трг 8.
О промени пословног имена и седишта Друштва одлучује Скупштина друштва.
III. ПЕЧАТ И ШТАМБИЉ ДРУШТВА
Члан 5.
Друштво има печат и штамбиљ.
Печат Друштва је округлог облика, пречника 3 cm, на коме је исписано пословно име и седиште Друштва и седиште на српском језику.
Штамбиљ Друштва је правоугаоног облика и садржи пословно име и седиште Друштва.
Друштво има свој лого, чије графичко решење је детаљније одређено одлуком директора Друштва.
Директор Друштва утврђује број печата и штамбиља, начин коришћења и чувања печата и штамбиља Друштва.
IV. ПОДАЦИ О ОСНИВАЧУ
Члан 6.
Оснивач Друштва је Република Србија, у чије име оснивачка права врши Влада, Београд, Немањина 11 (у даљем тексту: Оснивач).
V. ДЕЛАТНОСТ ДРУШТВА
Члан 7.
Претежна делатност Друштва је:
80.10 Делатност приватног обезбеђења
Поред претежне делатности друштво обавља и следеће делатности:
01.11 Гајење жита (осим пиринча) легуминоза и уљарица
01.13 Гајење поврћа, бостана, коренастих и кртоластих биљака
01.19 Гајење осталих једногодишњих и двогодишњих биљака
01.21 Гајење грожђа
01.24 Гајење јабучастог и коштичавог воћа
01.25 Гајење осталог дрвенастог, жбунастог и језграстог воћа
01.26 Гајење уљаних плодова
01.27 Гајење биљака за припремање напитака
01.28 Гајење зачинског, ароматичног и лековитог биља
01.29 Гајење осталих вишегодишњих биљака
01.30 Гајење садног материјала
01.41 Узгој музних крава
01.42 Узгој других говеда и бивола
01.43 Узгој коња и других копитара
01.45 Узгој оваца и коза
01.46 Узгој свиња
01.47 Узгој живине
01.49 Узгој осталих животиња
01.50 Мешовита пољопривредна производња
01.61 Услужне делатности у гајењу усева и засада
01.62 Помоћне делатности у гајењу животиња
01.64 Дорада семена
01.70 Лов, трапетство и одговарајуће услужне делатности
02.10 Гајење шума и остале шумарске делатности
02.20 Сеча дрвећа
02.30 Сакупљање шумских плодова
02.40 Услужне делатности у вези са шумарством
03.12 Слатководни риболов
03.22 Слатководне аквакултуре
08.11 Експлоатација грађевинског и украсног камена, кречњака, гипса, креде
08.12 Експлоатација шљунка, песка, глине и каолина
08.99 Експлоатација осталих неметаличних руда и минерала
09.90 Услужне делатности у вези са истраживањем и експлоатацијом осталих руда
10.32 Производња сокова од воћа и поврћа
10.39 Остала прерада и конзервисање воћа и поврћа
10.61 Производња млинских производа
10.71 Производња хлеба, свежег пецива и колача
10.91 Производња готове хране за домаће животиње
11.01 Дестилација, пречишћавање и мешање пића
11.02 Производња вина од грожђа
11.03 Производња пића и осталих воћних вина
16.10 Резање и обрада дрвета
16.24 Производња дрвене амбалаже
16.29 Производња осталих производа од дрвета, плуте, сламе и прућа
23.69 Производња осталих производа од бетона, гипса и цемента
25.93 Производња жичаних производа, ланаца и опруга
26.20 Производња рачунара и периферне опреме
32.91 Производња метли и четки
38.11 Скупљање отпада који није опасан
38.31 Демонтажа олупина
38.32 Поновна употреба разврстаних материјала (обухвата металног и неметалног отпада и отпадака и остатака у секундарне сировине, обично укључује физичке или хемијске процесе трансформације)
39.00 Санација, рекултивација и друге услуге у области управљања отпадом
43.11 Рушење објеката
43.12 Припрема градилишта
43.13 Испитивање терена бушењем и сондирањем
43.39 Кровни радови
46.10 Трговина на велико за накнаду
46.12 Посредовање у продаји горива, руда, метала и индустријских хемикалија
46.22 Трговина на велико цвећем и садницама
46.51 Трговина на велико рачунарима, рачунарском опремом и софтверима
46.77 Трговина отпацима и остацима
49.41 Друмски превоз терета
49.42 Услуге пресељења
52.10 Складиштење
52.21 Услужне делатности у копненом саобраћају
52.24 Манипулација теретом
52.29 Остале пратеће делатности у саобраћају
55.20 Одмаралишта и слични објекти за краћи боравак
56.10 Делатности ресторана и покретних угоститељских објеката
56.21 Кетеринг
56.29 Остале услуге припремања и послуживања хране
56.30 Услуге припремања и послуживања пића
58.11 Издавање књига
58.12 Издавање именика и адресара
58.13 Издавање новина
58.14 Издавање часописа и периодичних издања
58.19 Остала издавачка делатност
62.02 Консултанске делатности у области информационе технологије
62.09 Остале услуге информационе технологије
68.10 Куповина и продаја властитих некретнина
69.10 Правни послови
69.20 Рачуноводствени, књиговодствени и ревизорски послови, пореско саветовање
71.12 Инжењерске делатности и техничко саветовање
71.20 Техничко испитивање и анализе
74.90 Остале стручне, научне и техничке делатности
78.10 Делатност агенција за запошљавање
78.20 Делатност агенција за привремено запошљавање
78.30 Остало уступање људских ресурса
79.11 Делатности путничких агенција
79.12 Делатност туроператора
79.90 Остале услуге, резервације и делатности повезане са њима
80.20 Услуге система обезбеђења
80.30 Истражне делатности
81.10 Услуге одржавања објеката
81.21 Услуге редовног чишћења зграда
81.22 Услуге осталог чишћења зграда и опреме
81.29 Услуге осталог чишћења
81.30 Услуге уређења и одржавање околине
82.10 Канцеларијско-административне и помоћне делатности
82.11 Комбиноване канцеларско административне услуге
82.19 Фотокопирање, припремање докумената и друга специјализована подршка
82.92 Услуге паковања
82.99 Остале услужне активности подршке пословања
84.25 Делатност ватрогасних јединица
85.59 Остало образовање
85.60 Помоћне образовне делатности
91.03 Заштита и одржавање непокретних културних добара, културно-историјских локација, зграда и сличних туристичких споменика
91.04 Делатност ботаничких и зоолошких вртова и заштита природних вредности
93.11 Делатност спортских објеката
93.19 Остале спортске делатности
96.03 Погребне и сродне делатности
О промени делатности Друштва одлуку доноси Скупштина друштва.
Члан 8.
Друштво обавља спољнотрговинске послове из оквира своје делатности у складу са Законом и овом одлуком. 
VI. ОСНОВНИ КАПИТАЛ
Члан 9.
Основни капитал Друштва састоји се од новчаног и неновчаног улога.
Уписани новчани капитал износи 112.413.854,92 РСД.
Уплаћени новчани капитал у вредности од:
2.473.632,00 РСД на дан 24. децембра 2003. године;
9.000.000,00 РСД на дан 31. децембра 2007. године;
88.531.083,72 РСД на дан 16. јуна 2009. године;
12.409.139,20 РСД на дан 22. септембра 2005. године.
Уписани неновчани капитал износи 94.882.073,27 РСД.
Унети неновчани капитал у вредности од:
21.446.031,76 РСД на дан 19. септембра 2005. године;
73.436.041,51 РСД на дан 21. септембра 2005. године.
VII. ПРАВА И ОБАВЕЗЕ ОСНИВАЧА
Члан 10.
Оснивач, у складу са Законом и овом одлуком, даје сагласност на све важне одлуке Друштва и врши одлучујући утицај на стратешке циљеве Друштва.
Основна права Оснивача по основу удела су:
1. управљање Друштвом;
2. одлучивање о расподели добити;
3. учествовање у расподели ликвидационе или стечајне масе, по престанку Друштва стечајем или ликвидацијом, а по подмирењу обавеза Друштва;
4. да буде информисан.
Поред права из става 1. овог члана Оснивач има и друга права у складу са Законом и овом одлуком.
VIII. РАСПОДЕЛА ДОБИТИ
Члан 11.
Добит Друштва, утврђена у складу са Законом, може се расподелити за повећање основног капитала, резерве или за друге намене, у складу са Законом и овом одлуком.
IX. ЗАСТУПАЊЕ ДРУШТВА
Члан 12.
Друштво у пословима унутрашњег и спољнотрговинског промета заступа директор друштва без ограничења.
Директор може у оквиру својих овлашћења дати другом лицу писано пуномоћје за заступање Друштва.
X. СКУПШТИНА ДРУШТВА
Члан 13.
Овлашћења Скупштине друштва врши Оснивач, преко овлашћених представника.
Одлуку о одређивању и разрешењу председника и чланова Скупштине друштва доноси Оснивач.
Члан 14.
Скупштина друштва одлучује о:
1. доноси измене оснивачког акта;
2. усваја финансијске планове;
3. усваја финансијске извештаје, као и извештаја ревизора ако су финансијски извештаји били предмет ревизије и доставља их Оснивачу;
4. надзире рад директора и усваја извештаје директора;
5. именује и разрешава директора и утврђује накнаду за његов рад;
6. именује ревизора и утврђује накнаду за његов рад;
7. одлучује о покретању поступка ликвидације, као и о подношењу предлога за покретање стечајног поступка од стране Друштва;
8. именује ликвидационог управника и усваја ликвидационе билансе и извештаје ликвидационог управника;
9. одлучује о статусним променама и променама правне форме;
10. врши друге послове и одлучује о другим питањима у складу са Законом и оснивачким актом.
На акте из става 1. тач. 1), 2), 7) и 9) овог члана сагласност даје Оснивач.
Члан 15.
Седнице Скупштине друштва могу бити редовне и ванредне.
Седница Скупштине сазива се по потреби, а обавезно у случајевима прописаним Законом.
Скупштину сазива:
1) директор Друштва;
2) овлашћени представник оснивача.
Скупштина се одржава у седишту друштва или на другој адреси уколико овлашћени представник Оснивача тако одлучи.
Скупштина друштва одржава се најмање једном годишње (годишња скупштина) најкасније у року од шест месеци после завршетка пословне године ради усвајања финансијских извештаја.
Између годишњих седница одржавају се ванредне седнице на захтев овлашћених предлагача.
Седница Скупштине друштва сазива се писаним позивом упућеним овлашћеном представнику оснивача на адресу овлашћеног представника из евиденције података о оснивачу, а позив се сматра достављеним даном слања препоручене пошиљке поштом, осим ако се на другачији начин позивања овлашћени представник оснивача писаним путем сагласио.
Позив за седницу доставља се овлашћеном представнику оснивача најкасније осам дана пре одржавања седнице Скупштине друштва.
На седници Скупштине друштва може се расправљати и одлучивати о питањима на дневном реду, а о другим питањима само ако се овлашћени представник оснивача не противи.
Седница Скупштине друштва може се одржати и без сазивања.
Седница Скупштине друштва може се одржати и коришћењем конференцијске везе или друге аудио и визуелне комуникацијске опреме, тако да сва лица која учествују на седници могу да се чују и разговарају једни са другима, чиме се сматра да су лица која на овај начин учествују на седници Скупштине лично присутна.
Члан Скупштине друштва може гласати и писаним путем под условом да је писмено стигло до момента одржавања седнице Скупштине друштва.
Свака одлука Скупштине друштва може се донети и ван седнице Скупштине друштва, уколико је потпише председник Скупштине друштва или други овлашћени представник оснивача.
Скупштина друштва може донети пословник, којим ближе уређује начин рада и одлучивања.
Седницом Скупштине друштва председава председник Скупштине.
Свака одлука Скупштине друштва уноси се у записник који води записничар кога одређује председник Скупштине друштва.
Председник Скупштине друштва је одговоран за уредно сачињавање записника.
XI. ДИРЕКТОР ДРУШТВА
Члан 16.
Директора друштва именује Скупштина друштва.
Надлежност директора Друштва је:
1. заступање Друштва и вођење послова друштва у складу са Законом и овом одлуком;
2. организује и води пословање друштва, у складу са Законом и овом одлуком;
3. уредно вођење пословних књига;
4. тачност финансијских извештаја Друштва;
5. обавеза извештавања Скупштине друштва;
6. спровођење одлука Скупштине друштва;
7. одлучивање о правима, обавезама и одговорностима запослених у Друштву у складу са Законом којим се уређују радни односи;
8. доношење акта о организацији и систематизацији послова и других општих аката Друштва;
9. предлагање одлука из делокруга Скупштине друштва;
10. обављање других послова у складу са Законом и овом одлуком. 
Скупштина разрешава директора, при чему није дужна да наведе разлоге за разрешење.
Директор заступа Друштво према трећим лицима у складу са Оснивачким актом и одлукама Скупштине друштва.
XII. АКТИ И ДОКУМЕНТИ ДРУШТВА
Члан 17.
Оснивачки акт је основни, највиши правни акт друштва.
Поред оснивачког акта, Друштво може имати и друга правна акта.
Оснивачки акт мења се одлуком Скупштине, уз сагласност Оснивача.
Оснивачки акт, све његове измене и допуне чувају се трајно.
Члан 18.
Општи акти Друштва су правилник и одлуке којима се на општи начин уређују одређена питања.
Измене и допуне правилника и одлука врше се на начин и по поступку који су одређени за њихово доношење.
Друштво води пословне књиге, саставља и подноси рачуноводствене исправе и финансијске извештаје у складу са Законом којим се уређује рачуноводство и ревизија.
Члан 19.
У Друштву се води књига одлука.
У књигу одлука уносе се одлуке које доноси Скупштина друштва у складу са Законом.
Члан 20.
Друштво је дужно да држи и чува све акте и документе Друштва у складу са Законом којим се уређује правни положај привредних друштава.
XIII. ЗАШТИТА ЖИВОТНЕ СРЕДИНЕ
Члан 21.
Друштво је при обављању делатности дужно да се стара о заштити животне средине у складу са Законом и другим прописима.
XIV. ПРЕСТАНАК ДРУШТВА
Члан 22.
Друштво престаје:
1. након спроведеног поступка ликвидације или принудне ликвидације у складу са Законом о привредним друштвима;
2. након спроведеног поступка стечаја у складу са Законом којим се уређује стечај;
3. након статусне промене која има за последицу престанак Друштва.
XV. ПРЕЛАЗНЕ И ЗАВРШНЕ ОДРЕДБЕ
Члан 23.
Директор Друштва наставља да обавља послове у складу са одлуком о избору за директора Друштва и у складу са овом одлуком.
Запослени у Друштву настављају да раде у Друштву а своја права и обавезе остварују у складу са Законом и општим актима Друштва.
Члан 24.
Пословни односи између Друштва и Оснивача претходника уређени уговорима о испоруци добара, односно пружању услуга и извођењу радова наставиће се на начин утврђен тим уговорима, у складу са одлукама о преносу удела и уговорима о преносу удела из члана 1. став 2. ове одлуке и чланом 30. став 1. Одлуке о изменама и допунама Одлуке о оснивању Предузећа за заштиту имовине и одржавање објеката „Колубара – Услуге” д.о.о. Лазаревац („Службени гласник РС”, број 117/05), у периоду док Друштво послује средствима у државној својини.
Члан 25.
 Ову одлуку објавити у „Службеном гласнику Републике Србије”.
  
Број 3721
У Лазаревцу, 1. априла 2016. године
Председник Скупштине,
Иван Јездимировић, с.р.