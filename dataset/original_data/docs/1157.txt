На основу члана 54. став 4. Закона о транспорту опасног терета („Службени гласник РС”, број 88/10),
Министар грађевинарства, саобраћаја и инфраструктуре доноси
 
ПРАВИЛНИК
о садржини интерног плана за хитне интервенције у ранжирним станицама
"Службени гласник РС", број 83 од 3. октобра 
				2015.
 
Предмет уређивања
Члан 1.
Овим правилником прописује се садржина интерног плана за хитне интервенције у ранжирним станицама (у даљем тексту: интерни план).
Садржина интерног плана
Члан 2.
Интерни план садржи податке о:
1) носиоцима одговорности – Део I;
2) управљању ризиком – Део II;
3) хитним интервенцијама у ванредним догађајима – Део III;
4) анализи и корекцији интерног плана – Део IV;
5) документацији – Део V.
Садржину интерног плана из става 1. тач. 1)–5) овог члана управљач железничке инфраструктуре израђује у писменом облику према техничко-технолошким карактеристикама ранжирне станице и могућим узроцима настанка ванредног догађаја (референтни сценарио) услед техничко-технолoшких аспеката железничког саобраћаја, као и према врсти и количини опасног терета на годишњем нивоу.
Интерни план за хитне интервенције се усклађује са планом заштите и спасавања у ванредним ситуацијама органа државне управе, аутономних покрајина, јединица локалне самоуправе, привредних друштава, других правних лица и организација.
Део IНосиоци одговорности
Члан 3.
Интерни план садржи податке о носиоцима одговорности.
Носиоци одговорности у смислу овог правилника су:
1) републички органи, покрајински органи, као и органи јединица локалне самоуправе;
2) специјализоване јединице за хитне интервенције на отклањању последица ванредног догађаја: ватрогасне јединице, јединице цивилне заштите, јединице хитне помоћи;
3) учесници у транспорту опасног терета у железничком саобраћају: управљач железничке инфраструктуре и железнички превозник.
За све носиоце одговорности наведене у ставу 2. овог члана у интерном плану наводе се следећи подаци: име и презиме, функција, телефонски број, опис могућег ванредног догађаја и временски рок за обавештавање.
Интерни план садржи податке о запосленима са навођењем одговорности према радном месту запосленог.
Поред података о носиоцима одговорности из става 1. тач. 1)–3) овог правилника, у зависности од процене последица ванредног догађаја, интерни план садржи и податке о главном носиоцу одговорности за отклањање последица ванредног догађаја.
Део IIУправљање ризиком
Члан 4.
Интерни план садржи податке о управљању ризиком, и то:
1) идентификацију ризика на подручју ранжирне станице;
2) превентивне мере;
3) одговорна лица – запослени на железници;
4) опрему;
5) мере за заштиту животне средине.
Идентификација ризика на подручју ранжирне станице
Члан 5.
Идентификација ризика на подручју ранжирне станице садржи податке о могућим узроцима ванредног догађаја који настају под утицајем техничко-технолошких аспеката железничког саобраћаја и карактеристика опасног терета са подацима о могућим ванредним догађајима као референтним сценаријима, и то:
1) ризицима који потичу од техничко-технолошких аспеката железничког саобраћаја:
(1) техничке карактеристике подручја ранжирне станице (објекти, стање инфраструктуре и сл.);
(2) организација саобраћаја возова и маневарског рада, као и врсте маневарских кретања кола са опасним теретом;
(3) улазне, излазне и пролазне вожње возова састављених од кола са опасним теретом;
(4) бављење кола са опасним теретом на пријемно-отпремним, ранжирним или колосецима друге намене;
2) ризицима који потичу од карактеристика опасног терета:
(1) утврђивање опасног терета по количини која се превози;
(2) редослед опасног терета по степену ризика по лица и животну средину;
(3) начин паковања опасног терета;
(4) подаци о ванредним догађајима;
3) ризици који потичу од других лица:
(1) услови приступа подручју ранжирне станице;
(2) комуникација других лица са запосленим на ранжирној станици.
Превентивне мере
Члан 6.
Превентивне мере интерног плана садрже податке о поступцима и процедурама у циљу смањења вероватноће настанка ванредног догађаја које се односе на:
1) одржавање железничке инфраструктуре у складу са техничким захтевима;
2) одржавање техничке исправности железничких возила;
3) одржавање постојеће опреме и средстава за отклањање последица ванредног догађаја и њено обнављање (замена „старо за ново”);
4) међусобну периодичну размену информација носилаца одговорности о организацији и расположивим капацитетима;
5) редовно обнављање знања запослених о ризицима од опасних материја и предмета у железничком транспорту, обукe за новозапослене, као и у случају увођења нових опасних материја или промена са техничко-технолошког аспекта;
6) израду сценарија према различитим ванредним догађајима (врста и количина опасних материја и предмета, брзина истицања опасних материја, експлозивно дејство, токсичност и сл.);
7) годишње вежбе носилаца одговорности и запослених по различитим сценаријима ванредних догађаја предвиђених интерним планом;
8) анализу резултата вежбе из тачке 7) овог става и припрему корекције интерног плана.
За израду сценарија из става 1. тачка 6) овог члана, примењују се одговарајући подаци из плана заштите од пожара.
Одговорна лица – запослени на железници
Члан 7.
Интерни план садржи податке о одговорним лицима, у складу са степеном одговорности запослених код управљача железничке инфраструктуре и железничких превозника, за реализацију предвиђених активности.
Опрема
Члан 8.
Део интерног плана који се односи на опрему садржи податке о врсти и техничкој исправности опреме и приступу тој опреми, средствима за прву помоћ, опреми за гашење пожара, осталим средствима за брзо деловање и уређајима за комуникације, у случајевима у којима су ослобођене течне и чврсте материје у расутом стању класа 3, 4.1, 4.3, 8. и 9.
Под опремом у смислу става 1. овог члана подразумева се:
1) опрема и уређаји за спасавање и рашчишћавање;
2) опрема за обавештавање о пожару и опрема за гашење пожара, у складу са планом заштите од пожара;
3) опрема за манипулацију опасним теретом;
4) остала опрема за спречавање последица ванредног догађаја као и за заштиту комуналних система (канализација, водовод, гасовод и електрична дистрибутивна мрежа).
Заштита животне средине
Члан 9.
У погледу мера за заштиту животне средине интерни план садржи:
1) процену ризика по животну средину (врсте и могуће начине загађења, критична подручја за која су потребне посебне мере заштите и сл.);
2) мере за заштиту животне средине на основу процене ризика;
3) усаглашавање мера за заштиту животне средине са службама, односно лицима надлежним за одређене области (заштита биља, заштита животиња и др.);
4) мере за обезбеђивање, скупљање, одстрањивање, односно одлагање расутог или разливеног опасног терета у складу са законом којим се уређује управљање отпадом или мере да се тај терет на други начин учини безопасним, односно мере за спречавање даљег ширења загађења.
Део IIIХитне интервенције код ванредних догађаја
Члан 10.
Интерни план садржи податке о хитним интервенцијама које се односе на:
1) начин прикупљања информација од запослених који су на месту ванредног догађаја;
2) преношење важних повратних информација за оне који се налазе у непосредном подручју ванредног догађаја;
3) обавештавање надлежних оперативних служби;
4) утврђивање мера за спасавање лица и пружање помоћи повређеним лицима и на сузбијању последица ванредног догађаја ради заштите животне средине и имовине;
5) руковођење поступком отклањања последица ванредних догађаја;
6) одређивање лица за обавештавање носиоца одговорности за отклањање последица ванредног догађаја;
7) одређивање лица за обавештавање средстава јавног информисања;
8) план евакуације и повратка на железничко подручје, заштиту евакуисаних подручја и поновно успостављање рада.
Интерни план садржи податке о координисаном деловању управљача железничке инфраструктуре, железничких превозника и носиоца одговорности у случају ванредног догађаја на подручју ранжирне станице.
Део IVАнализа и корекција интерног плана
Члан 11.
У делу интерног плана који садржи анализу на основу практичног искуства у ситуацијама ванредних догађаја и резултата вежби из члана 6. став 1. тачка 8) овог правилника, управљач инфраструктуре утврђује адекватност и ефикасност појединих делова интерног плана који се по потреби мењају и допуњују.
Део VДокументација
Члан 12.
Документација је део интерног плана која садржи:
1) записнички материјал о узроцима ванредних догађаја;
2) процедуре о токовима информација по степену одговорности, ризицима и одговору на ризик;
3) податке о обучености и одржавању нивоа обучености по степену одговорности;
4) податке о опреми;
5) податке о свим носиоцима одговорности и њиховом обавештавању;
6) задатке запослених на железници у активностима превентивног карактера према идентификованим ризицима и могућим сценаријима настанка ванредног догађаја;
7) податке о анализи вежби.
Ступање на снагу
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”.
Број 119-01-00049/2015-01
У Београду, 22. септембра 2015. године
Министар,
проф. др Зорана Михајловић, с.р.