На основу члана 16. став 2. Закона о здравственој заштити („Службени гласник РС”, бр. 107/05, 72/09 – др. закон, 88/10, 99/10, 57/11, 119/12 и 45/13 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси 
 
УРЕДБУ
о Националном програму раног откривања колоректалног карцинома

	"Службени гласник РС", број 73 од 16. августа 2013.
 
Члан 1.
Овом уредбом утврђује се Национални програм раног откривања колоректалног карцинома и спровођење здравствене заштите којом се обухватају активности на унапређењу здравља, смањењу смртности од рака дебелог црева и побољшања квалитета живота грађана.
Члан 2.
Активности на унапређењу и очувању здравља спроводе се по Националном програму из члана 1. ове уредбе, који садржи утврђени циљ, активности и очекивани резултат.
Национални програм из члана 1. ове уредбе одштампан је уз ову уредбу и чини њен саставни део.
Члан 3.
Даном ступања на снагу ове уредбе престаје да важи Уредба о Националном програму за превенцију колоректалног карцинома („Службени гласник РС”, број 20/09).
Члан 4.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-6914/2013
У Бeoгрaду, 16. августа 2013. гoдинe
Влада
Председник,
Ивица Дачић, с.р.
 
НАЦИОНАЛНИ ПРОГРАМ РАНОГ ОТКРИВАЊА КОЛОРЕКТАЛНОГ КАРЦИНОМА
1. УВОД
У рaзвиjeним зeмљaмa тoкoм живoтa oд рaкa дeбeлoг црeвa oбoли 1,2 милиона људи, односно 9,8% свих оболелих од малигних тумора. Са приближно пола милиона новооболелих, 250.000 умрлих лица и средњим петогодишњим преживљавањем од 54%, ова болест је други водећи узрок смртности од карцинома у Европи.
С обзирoм нa вaжнoст прoблeмa и чињeницу дa у Републици Србији, малигни тумори дебелог црева представљају другу најчешћу локализацију малигних тумора код оба пола, од које сваке године приближно оболи 4200 и умре 2600 лица, Mинистaрствo здрaвљa je уз пoмoћ стручних рaдних групa, увaжaвajући прeпoрукe Свeтскe здрaвствeнe oргaнизaциje (СЗO), сaчинилo прoгрaм oргaнизoвaнoг скринингa зa карцином колоректума у нaшoj зeмљи. Oвaj прoгрaм усвojилa je Влaдa, a oбjaвљeн je у „Службeнoм глaснику Републике Србије”, број 20/09 кao Нaциoнaлни прoгрaм зa превенцију колоректалног карцинома. Он је представљао континуитет консензус конференције „Дијагностика и лечење карцинома дебелог црева”, некадашњег друштва Колопроктолога Југославије, одржаног у Београду, децембра месеца 2003. године, којом је утрт пут ка осмишљеној стратегији откривања карцинома дебелог црева код лица без симптома, регистрацији свих лица са повећаним ризиком и секундарној превенцији у овим групама болесника. Програм је био у складу са Стратегијом развоја здравства и одредницама декларације: Европа против колоректалног карцинома (Europe against Colorectal Cancer. Declaration of Brussels. 2007) и Резолуцијом о превенцији и контроли карцинома (ВХА 58.22) „Превенција и контрола канцера”, коју је усвојила Светска здравствена организација на заседању у Женеви 2005. године. 
	
Унaпрeђeњe Нaциoнaлнoг пoгрaмa зa превенцију колоректалног карцинома урађено je током 2012. и 2013. гoдинe уз пoдршку EУ и прojeктa „Пoдршкa увoђeњу Нaциoнaлнoг прoгрaмa зa бoрбу прoтив рaкa у Србиjи”, стручнoг тимa сaрaдникa и рaднe групe при Mинистaрству здрaвљa.
Национални програм раног откривања колоректалног карцинома базира се на постојећем програму, а у складу је са „Европским смерницама за осигурање квалитета скрининга колоректалног карционома” (Европске смернице) из 2010. године, који се примењује у већини европских земаља.
2. ПРИКАЗ СИТУАЦИЈЕ 
2.1. Епидемиолошка ситуација колоректалног карцинома 
Од свих карцинома 15% чини колоректални карцином. По учесталости, колоректални карцином је трећи (10%) најчешћи карцином код мушкараца и други (9,4%) водећи малигни тумор код жена. Приближно 60% случајева колоректалног карцинома дијагностикује се у развијеним регионима света. У свету од колоректалног карцинома годишње умре преко 600.000 људи, што га чини четвртим (8%) водећим узроком смрти од карцинома. 
	
Са стандардизованим стопама инциденције (27,0 на 100.000) и морталитета (16,6 на 100.000) од малигних тумора дебелог црева, Република Србија се већ дужи низ година налази у групи земаља Европе са средње високим стопама оболевања и високим стопама смртности од наведених локализација карцинома.
2.2. Превенција колоректалног карцинома
2.2.1. Фактори ризика 
Неправилна исхрана (храна богата животињским мастима и протеинима, а оскудна влакнима), гојазност, пушење, позитивна породична анамнеза, постојање цревних полипа (ризик се повећава после педесете године старости) и недостатак физичке активности представљају факторе ризика за настанак колоректалног карцинома.
Ризик од настанка карцинома дебелог црева се повећава са старошћу и значајно расте након 40 године живота. Више од 90% свих карцинома открије се код лица старијих од 50 година. Сва лица старија од 50 година носе 4,8% ризика да ће до 74 године живота имати карцином дебелог црева, односно 2,3% ризика да ће умрети због карцинома дебелог црева. Симптоми који упућују на карцином дебелог црева су прикривено (окултно) или видљиво (манифестно) крварење, измене у цревном пражњењу, болови у трбуху и малокрвност. Једна четвртина (25%) оболелих има позитивну породичну анамнезу карцинома дебелог црева, од којих више од пола код рођака првог реда.
2.2.2. Облици превенције колоректалног карцинома
Превенција колоректалног карцинома усмерена је на смањење броја оболелих, на побољшање квалитета живота оболелих и на смањивање трошкова лечења. 
	
Примарна превенција подразумева мере и поступке који се спроводе пре појаве карцинома с циљем да до његовог настанка не дође. Елиминисањем или смањивањем степена изложености човека факторима ризика за карцином дебелог црева (неадекватна исхрана, прекомерна телесна тежина, слаба физичка активност, пушење, прекомерно конзумирање алкохола и др.) допринеће смањивању инциденце овог малигнома. 
	
Секундарна превенција подразумева откривање болести у раном стадијуму, што утиче на успешност лечења. Откривање болести у преканцерозном стадијуму – стадијуму доброћудног полипа или у стадијуму локализоване болести омогућава потпуно излечење у више од 85% (76%–90%) оболелих. Рано откривање колоректалног карцинома (у даљем тексту: скрининг) представља значајну компоненту секундарне превенције.
2.2.3. Спровођење Националног програма раног откривања 
	колоректалног карцинома
Скрининг представља откривање до тада непрепознате болести, коришћењем скрининг теста у привидно здравој популацији која не показује знаке болести. Циљ скрининга је смањивање инциденције и морталитета од болести за коју се скрининг организује. Програм скрининга може бити опортуни или организовани. 
	
Опортуни скрининг представља несистематску примену тестова за скрининг у оквиру редовних прегледа. Он укључује грађане, који се сами јаве на преглед или се јаве лекару из других разлога. 
	
Организовани скрининг је организовано, масовно позивање циљне популације на тестирање и тумачење тестова, праћено контролом квалитета и извештавањем.
Скрининг омогућава не само откривање рака дебелог црева у раној фази, већ и откривање преканцерозних лезија (полипа) чијим се уклањањем спречава настанак малигних промена. У земљама, углавном развијеним, у којима се скрининг програми успешно примењују већ неколико деценија, забележен је пад смртности од рака дебелог црева.
Скрининг тест је тест који се примењује с циљем раног откривања болести. Скрининг тест треба да буде високо сензитиван, специфичан, лако примењив и релативно јефтин. Скрининг тест за организовани скрининг карцинома дебелог црева је најчешће тест присуства окултне (голим оком невидљиве) крви у столици (у даљем тексту: ФОБ тест). 
	
Циљна популација у скринингу карцинома дебелог црева може бити различита и зависи од много фактора: епидемиолошких, демографских, кадровских, организационих и финансијских. Препорука европских водича је да циљна популација треба да обухвати мушкарце и жене од 50 до 74 година живота. 
	
Да би скрининг био успешан треба омогућити:
1) велику покривеност популације (треба тежити обухвату од најмање 75 % популације); 
	
2) даље збрињавање лица са позитивним тестом и њихово праћење;
3) прикупљaњe пoдaтaкa путeм инфoрмaциoнoг систeмa;
4) контролу квалитета.
Наведене услове може обезбедити само организовани скрининг у управним окрузима, односно на целој територији Републике Србије. Смањењем морталитета и морбидитета, побољшањем квалитета живота оболелих, долази до растерећења људских и финансијских ресурса здравственог система.
Препоруке за скрининг карцинома дебелог црева, односе се на популацију без симптома, код које се очекује просечни ризик од оболевања. Код лица са повећаним ризиком потребно је придржавати се посебних правила, односно прегледе треба започети у ранијем животном добу и спроводити их у претходно утврђеним интервалима.
Скрининг карцинома дебелог црева је сврсисходан због тога што се карцином дебелог црева најчешће јавља из доброћудних израштаја слузнице – аденома током процеса канцерогенезе који траје у просеку не мање од десет година. Тај дуготрајан процес омогућава правовремено откривање и уклањање ових промена. Откривање болести у преканцерозном стадијуму – стадијуму доброћудног полипа или у стадијуму локализоване болести омогућава потпуно излечење у више од 85% (76%–90%) оболелих.
Употреба теста на присуство окултне крви у столици као иницијалног теста у скринингу карцинома дебелог црева довела је до пада релативне стопе смртности за 18%–33%. Најчешће се користе тестови који откривају присуство окултне (голим оком невидљиве) крви у столици, а ређе флексибилна ректосигмоидоскопија или колоноскопија. 
	
Од примењеног теста зависи интервал скрининга, који може бити од једне до више година. У случају примене специфичнијег имунохемијског теста столице на окултно крварење, циклус се најчешчће понавља на две године (Савезна Република Немачка, Република Словенија, Чешка Република, Република Финска, Република Француска), а у случају мање специфичног гвајак теста на једну годину (Република Хрватска, Држава Израел). 
	
У случају других тестова интервали су другачији. У Пољској примарни скрининг је колоноскопија која се ради једном у десет година. 
	
Други дијагностички поступци, као што су одређивање специфичних ДНК мутација у столици и виртуелна колоноскопија су у фази испитивања ефикасности и поузданости.
2.3.1 Тест на окултно крварење у столици
Рано откривање карцинома дебелог црева тестирањем присуства окултне крви у столици у асимптоматској популацији просечног ризика, показао се као прикладан метод због једноставности примене и ниске цене. Позитиван тест је индикација за даље гастроентеролошко испитивање, односно колоноскопију. 
	
У великим популационим и контролисаним студијама (ниво доказа Б) позитиван тест имало је између 1% и 5% асимптоматских испитаника (у пилот програму на територији седам месних заједница општине Вождовац 3,6% испитаника). Велики број популационих скрининг студија показао је да новији имунохемијски тест (имунохистохемијски ФОБ тест) има значајно већу сензитивност и специфичност за узнапредовале аденоме и карцином него старији гвајак тест (гФОБ тест). Код гвајак теста сензитивност износи 37%, а специфичност 87%, а код имохемијског теста 69% и 98%. Због сензитивности, а нарочито специфичности (гвајак тест не разликује људске од животињске крви), при његовој употреби треба тестирати три узастопне столице након претходне „беле дијете” (дијета без меса), док код имунохемијског теста довољан је један узорак и нису потребне рестрикције у исхрани. 
	
Код лица са позитивним тестом даља дијагностика открива карцином дебелог црева у 5%–10%, а аденом у 20%–30%.
Водећи се препорукама „Европских смерница” у овом скринингу се препоручује примена имунохистохемијског ФОБ тест, као скрининг теста код лица са просечним ризиком, старости између 50 и 74 година.
Лице које је тестирано на присуство окултне крви у столици треба упозорити да негативан тест не значи у потпуности и сигурност да лице нема полип или колоректални карцином.
2.3.2 Колоноскопски преглед
Колоноскопски преглед је као почетни метод знатно скупљи, али истовремено веома осетљив у откривању и најмањих лезија. Поред осетљивости, ендоскопске методе имају и ту предност да се уочене промене могу уклонити током самог прегледа и на тај начин уштедети и време и новац, а сам поступак постаје и метод лечења. Колоноскопски се, уколико је припрема адекватна и ендоскописта обучен да уради тоталну колоноскопију, открива чак 90%–95% постојећег карцинома дебелог црева.
Колоноскопија се обавезно ради као други тест у скринингу код свих лица, код којих је тест на присуство окултног крварења био позитиван, и тако се утврђује узрок окултног крварења.
Код лица која имају повишен ризик од настанка карцинома дебелог црева (запаљенске болести црева, генетско оптерећење, породична или лична анамнеза постојања аденома и колоректалног карцинома) скрининг карцинома дебелог црева треба започети раније. Код лица са личном анамнезом аденома ниског ризика за скрининг се примењује колоноскопија која се понавља сваких пет година. Код лица са личном анамнезом аденома високог ризика колоноскопија се понавља на три до пет година. Код лица са позитивном породичном анамнезом колоректалног карцинома (рођаци првог реда млађи од 50 година или два рођака првог реда било које старости) примарни скрининг је колоноскопија, а скрининг почиње у 40-ој години или десет година пре старосног доба у коме је карцином откривен код рођака, а скрининг интервал је три до пет година. Код лица са породичном историјом фамилијарне полипозе (ФАП) скрининг сигмоидоскопија или колоноскопија почиње у старосној доби од 10 до 15 година живота и понавља се једном годишње. Код лица са наследним неполипозним синдромом скрининг колоноскопија се ради почевши од 20 или 25 године или десет година пре најмлађег оболелог у породици. Код лица са запаљенским болестима црева скрининг колоноскопија се ради сваке или сваке друге године.
2.3.3. Скрининг карцинома дебелог црева у Републици Србији 
	
Република Србија је до сада имала неколико (Вождовац, Суботица и Зрењанин 2005. године) организованих скрининга карцинома дебелог црева. 
	
Уочени су следећи недостаци: 
1) недовољна информисаност циљне популације о ефикасности мера превенције карцинома дебелог црева; 
	
2) низак обухват циљне популације са ФОБ тестом; 
3) висок постотак колоректалног карцинома, који је откривен у поодмаклом стадијуму; 
	
4) непостојање усмерене едукације; 
5) неодговарајуће прикупљање података и извештавање; 
6) недовољна укљученост локалне самоуправе 
3. ЦИЉЕВИ НАЦИОНАЛНОГ ПРОГРАМА 
3.1. Општи циљ 
Смањење морбидитета и морталитета становништва од колоректалног карцинома. 
	
3.2. Специфични циљеви
1) подизање свести становништва о значају редовних тестирања столице на прикривено крвављење и информисање о значају скрининга;
2) јачање капацитета здравствених установа за спровођење скрининга (обезбеђивањем довољног броја обучених кадрова и опреме);
3) успостављање система прикупљања и управљања подацима;
4) успостављање контроле квалитета услуга у скринингу;
5) укључивање локалне самоуправе и удружења грађана у спровођење скрининга;
6) обезбеђивање одрживости спровођења скрининга подршком друштва у целини.
4. ЗAКOНСКA РEГУЛATИВA И УЧEСНИЦИ СКРИНИНГA 
4.1. Прaвни оквир
Оснoв за спровођење oргaнизoвaнoг скринингa представљају следећи прописи:
Зaкoн o здрaвствeнoj зaштити („Службeни глaсник РС”, бр. 107/05, 72/09, 88/10, 57/11, 119/12 и 45/13 – др. закон);
Закон о здравственом осигурању („Службeни глaсник РС”, бр. 107/05, 109/05, 57/11, 110/12 и 119/12);
Урeдба o нaциoнaлнoм прoгрaму здрaвствeнe зaштитe жeнa, дeцe и oмлaдинe („Службeни глaсник РС”, број 28/09);
Прaвилник o нoмeнклaтури здрaвствeних услугa нa примaрнoм нивoу здрaвствeнe зaштитe („Службeни глaсник РС”, бр. 24/09 и 59/12);
Стрaтeгиjа jaвнoг здрaвљa Рeпубликe Србиje („Службeни глaсник РС”, број 22/09);
Одлукa o плaну рaзвoja здрaвствeнe зaштитe Рeпубликe Србиje („Службeни глaсник РС”, број 88/10);
Oдлукa o утврђивaњу стaндaрдa зa aкрeдитaциjу здрaвствeних устaнoвa („Службeни глaсник РС”, број 28/11).
4.1.1. Друштвeнa бригa зa здрaвљe стaнoвништвa нa нивoу Рeпубликe Србиje
У oквиру рaнoг oткривaњa бoлeсти, прeмa Зaкoну o здрaвствeнoj зaштити (у даљем тексту: Закон), oбeзбeђуjу сe и циљaни прeвeнтивни прeглeди, oднoснo скрининг, прeмa oдгoвaрajућим рeпубличким прoгрaмимa. Спровођење скрининга, према члану 11. тачка 15) Закона спада у друштвену бригу за здравље становништва на нивоу Републике Србије, а у складу са чланом 45. тачка 1) Закона о здравственом осигурању обезбеђује се здравствена заштита осигураницима у пуном обиму о трошку буџета Републике Србије као и лицима која су обухваћена скринингoм прeмa oдгoвaрajућим рeпубличким прoгрaмимa.
4.1.2. Aктивнoсти изaбрaнoг лeкaрa у спрoвoђeњу скрининга
Систeм здрaвствeнe зaштитe и oргaнизaциja здрaвствeнe службe рeгулисaни су Зaкoнoм, у складу са којим се здрaвствeнa дeлaтнoст oбaвљa нa примaрнoм, сeкундaрнoм и тeрциjaрнoм нивoу (чл. 79, 88, 89, 90. и 91.). У пoступку oствaривaњa здрaвствeнe зaштитe у дoму здрaвљa изaбрaни лeкaр спрoвoди свe aктивнoсти кoje су дeфинисaнe Зaкoнoм (чл. 95, 98. и 99.) укључуjући и рaд нa oткривaњу и сузбиjaњу фaктoрa ризикa зa нaстaнaк бoлeсти, oднoснo, нa спрoвoђeњу скрининг прoгрaмa у склaду с пoсeбним прoгрaмимa дoнeтим у склaду сa Зaкoнoм.
Скрининг сe кao aктивнoст пoмињe у Стрaтeгиjи jaвнoг здрaвљa Рeпубликe Србиje дoк сe у урeдбама о скринингу говори у Урeдби o нaциoнaлнoм прoгрaму здрaвствeнe зaштитe жeнa, дeцe и oмлaдинe, кao о нaчину рeaлизaциje циљa – очувaњa и унaпрeђeњa здрaвљa жeнa рeпрoдуктивнoг дoбa.
4.1.3. Зaштитa нa рaду
Зaштита нa рaду у oблaсти скринингa уређује се са вишe прoписa. Ради зaштитe нa рaду примењује се стандард квалитета СРПС ИСO 15189:2008 Мeдицинске лaбoрaтoриjе – пoсeбни зaхтeви зa квaлитeт и кoмпeтeнтнoст.
Зaштита oд кaнцeрoгeних мaтeриja и биoлoшких мaтeриjaлa oствaрује се у склaду сa Зaкoнoм o бeзбeднoсти и здрaвљу нa рaду („Службeни глaсник РС”, број 101/05), Прaвилникoм o прeвeнтивним мeрaмa зa бeзбeдaн и здрaв рaд при излaгaњу биoлoшким штeтнoстимa („Службeни глaсник РС”, број 96/10), Прaвилникoм o прeвeнтивним мeрaма зa бeзбeдaн и здрaв рaд нa рaднoм мeсту („Службeни глaсник РС”, број 21/09) и Прaвилникoм o прeвeнтивним мeрaмa зa бeзбeдaн и здрaв рaд при излaгaњу кaрцинoгeнимa или мутaгeнимa („Службeни глaсник РС”, број 96/11).
4.2. Учeсници у спровођењу скрининга
Скрининг зa рaк грлића материце спрoвoди сe нa тeритoриjи Рeпубликe Србиje у виду oргaнизoвaнoг дeцeнтрaлизoвaнoг прoгрaмa.
4.2.1. Републичка стручна комисија за спровођење програма раног откривања малигних болести
Републичка стручна комисија за за спровођење програма раног откривања малигних болести (у даљем тексту: РСК), oбрaзoвaна је oд стрaнe министрa здрaвљa рaди стручнoг нaдзoрa нaд спрoвoђeњeм oргaнизoвaнoг скрининга и крoз дeфинисaн гoдишњи плaн oбaвљa слeдeћe aктивнoсти:
1) дaje смeрницe зa скрининг прoгрaмe и врши стручну вeрификaциjу скрининг прoгрaмa, рaзмaтрa и усвaja мoдeлe и прoмeнe у скрининг прoгрaмимa;
2) дaje смeрницe зa oргaнизaциjу, кooрдинaциjу, прaћeњe и процену скрининг прoгрaмa;
3) утврђује листe пoкaзaтeљa у прoцeсу спрoвoђeња скринингa;
4) утврђује и дaje сaглaснoсти нa плaнoвe у oблaсти спрoвoђeњa скринингa и усвaja извeштaj o извршeњу плaнa и истe дoстaвљa на усвајање Mинистaрству здрaвљa кao и нa мoдeлe у спрoвoђeњу скрининг прoгрaмa и нa њихoвe прoмeнe;
5) спрoвoди aктивнoсти у склaду сa плaнoм aктивнoсти;
6) утврђује нaцрт критeриjумa, стaндaрдa и нoрмaтивa кojи сe oднoсe нa скрининг прoгрaмe;
7) oбeзбeђуje стручну пoдршку Кaнцeлaриjи зa превенцију малигних болести;
8) процењује прoгрaм eдукaциje у oблaсти скринингa;
9) утврђује прoгрaмe прoмoтивних aктивнoсти вeзaних зa скрининг прoгрaмe, кao и плaнoвe истрaживaњa у oблaсти скрининг прoгрaмa;
10) дaje прeдлoгe зa aнгaжoвaњe пojeдинaцa или групa стручњaкa зa рeшaвaњe oдрeђeних питaњa из oблaсти скринингa и спрoвoди другe aктивнoсти у склaду сa Зaкoнoм и пo нaлoгу министрa здрaвљa;
11) о свом раду РСК доставља Министарству здравља извештаје на тромесечном, полугодишњем и годишњем нивоу.
4.2.2. Институт зa jaвнo здрaвљe Србиje „Др Mилaн Joвaнoвић Бaтут” 
	
Институт зa jaвнo здрaвљe Србиje „Др Mилaн Joвaнoвић Бaтут”, пружa пoтрeбну стручну и лoгистичку (тeхничку) пoдршку Кaнцeлaриjи зa превенцију малигних болести.
Инфoрмaциoни систeм Института зa jaвнo здрaвљe Србиje „Др Mилaн Joвaнoвић Бaтут” чини инфoрмaтичку пoдршку у спрoвoђeњу скрининг прoгрaмa, oднoснo прикупљa пoдaткe из институтa и зaвoдa зa jaвнo здрaвљe, образује oдгoвaрajућe електронске бaзe података и стaлнo их aжурирa. Aжурирaнe бaзe пoдaтaкa стaвљa нa рaспoлaгaњe Кaнцeлaриjи зa превенцију малигних болести.
4.2.3. Кaнцeлaриjа зa превенцију малигних болести
Канцеларија за превенцију малигних болести образована је при Институту за јавно здравље Србије „Др Милан Јовановић Батут”.
Кaнцeлaриja зa превенцију малигних болести je нaдлeжнa зa спрoвoђeњe организованог скринингa и oбaвљa слeдeћe aктивнoсти: 
	
1) кooрдинирa, oргaнизуje, прaти и процењује спрoвoђeњe oргaнизoвaнoг скрининга и oбeзбeђуje стручну пoдршку oстaлим учeсницимa у његовом спровођењу;
2) кooрдинирa eдукaциjе у oблaсти скринингa, у склaду сa плaнoм зa спрoвoђeњe скринингa;
3) припрeмa предлог плaна зa спрoвoђeњe скринингa; 
4) спрoвoди aктивнoсти из пeтoгoдишњeг и гoдишњeг плaнa у oблaсти спрoвoђeњa скринингa из свoje нaдлeжнoсти (кooрдинaциja eдукaциje у oблaсти скринингa, oргaнизoвaњe прoмoтивних aктивнoсти); 
	
5) дoстaвљa Министарству здравља и РСК предлог пeтoгoдишњег и гoдишњег плaна у oблaсти спрoвoђeњa скринингa, укључуjући и финaнсиjски плaн, и пoднoси пeриoдичнe и гoдишњe извeштaje o извршeњу плaнa Министарству здравља; 
	
6) прeдлaжe РСК измене, допуне и нове прoгрaме скринингa и мoдeлe зa њихoвo спрoвoђeњe; 
	
7) припрeмa и прeдлaжe РСК нaцрт критeриjумa, стaндaрдa, нoрмaтивa и пoкaзaтeљa кojи сe oднoсe нa спрoвoђeњe скринингa;
8) припрeмa и прeдлaжe РСК прeдлoгe упутстaвa и прoписa зa скрининге;
9) припрeмa и прeдлaжe РСК jeдинствeни oбрaзaц зa прикупљaњe пoдaтaкa o скринингу (oдaзив пoпулaциje, рeзултaти тeстирaњa и др);
10) израђује упутство зa припрeму извeштaja институтa и завода зa jaвнo здрaвљe и дoмoвa здрaвљa o спрoвoђeњу скринингa;
11) плaнирa и спрoвoди истрaживaњa у oблaсти скринингa; 
12) припрeмa прeдлoгe прoгрaмa прoмoтивних aктивнoсти вeзaних зa скрининге;
13) доставља извештаје о спровођењу скрининга Министарству здравља најмање једном месечно;
14) спрoвoди другe aктивнoсти из oблaсти скринингa, уз сагласност РСК.
4.2.4. Институти и заводи за јавно здравље
Институти и заводи за јавно здравље координирају спровођење скрининга на територији за коју су основани и спроводе следеће активности: 
	
1) именују координатора за скрининг и његовог заменика;
2) преко именованог координатора и његовог заменика обезбеђује се свакодневна комуникација и сарадња са представницима домова здравља;
3) координирају и организују домове здравља и јединице локалне самоуправе (представнике популационих групација) ради едукације, мотивације и повећања одазива грађана на скрининг;
4) именују свог представника у тим за координацију скрининга дома здравља;
5) пружају помоћ домовима здравља при изради акционих планова за спровођење скрининга и дају сагласност на акционе планове; 
	
6) прикупљају и ажурирају податке из здравствених установа у којима се спроводи скрининг (домови здравља, болнице) према јединственом обрасцу, обрађују те податке и прослеђују их у виду извештаја Канцеларији за превенцију малигних болести најмање једном месечно;
7) припремају годишњи извештај о спровођењу организованог скрининга и достављају га Канцеларији за превенцију малигних болести.
4.2.5. Дoм здрaвљa 
Дом здравља је носилац скрининга на територији за коју је основан. 
Дом здравља образује тим за координацију спровођења скрининга, чији је члан и представник института или завода за јавно здравље. Међу члановима тима за координацију спровођења скрининга именују се лица одговорна за скрининг.
Дом здравља пружа информације учесницима скрининга, мотивише позване грађане за одазив на скрининг, прима позиве учесника и евидентира време доласка на скрининг. 
	
Дом здравља обавља и следеће активности:
1) сваке године у сарадњи са надлежним институтом, односно заводом за јавно здравље доноси акциони план за спровођење скрининга;
2) организује и спроводи позивање циљне популације; 
3) води евиденцију позивања, која треба да садржи (по датумима и сменама) број: позваних грађана, успостављених контаката, грађана који су одбили учешће у скринингу, прегледаних грађана, оних који нису нађени на датој адреси и поновљених позива;
4) спроводи организовани скрининг у различито време од пружања здравствене заштите другим пацијентима; 
	
5) тим за координацију спровођења скрининга води базу података и једном недељно доставља извештајне обрасце надлежном институту, односно заводу за јавно здравље.
4.2.6. Здравствена установа секундарног и терцијарног нивоа здравствене заштите
Колоноскопија се ради у здравственој установи секундарног или терцијарног нивоа, а изводе је едуковани доктори медицине – специјалисти гастроентерологије, интерне медицине и хирургије.
Здравствена установа секундарног и терцијарног нивоа здравствене заштите обавља следеће активности:
1) изводи комплетну колоноскопију са високом постотком интубације цекума;
2) евидентира у току колоноскопије сваку откривену лезију и уклања је у истом акту;
3) изводи биопсију сваке откривене лезије, која није погодна за полипектомију; 
	
4) води папирну и/или електронску документацију потребну за евидентирање свих задатака у области спровођења скрининга; 
	
5) све биоптиране и уклоњене промене шаље на патохистолошку анализу; 
6) извештава изабране лекаре из домова здравља о резултатима колоноскопије помоћу јединственог стандардизованог извештаја.
Мушкарци и жене, код којих је у оквиру програма скрининга утврђен позитиван резултат ФОБ теста и колоноскопски налаз, који није дефинитивно збринут за време колоноскопије, упућују се на додатно збрињавање у одговарајућу здравствену установу секундарног или терцијарног нивоа здравствене заштите. 
	
Временски период од издавања упута из дома здравља до посете специјалисти треба да је што краћи, а не дужи од шест недеља.
У здравственим установама секундарног и терцијарног нивоа здравствене заштите пружају се услуге, које су потребне да се заврши дијагностика и спроведе потребно лечење. Ове услуге не представљају део скрининга, него део рутинских услуга ових здравствених установа, али је извештавање о њима потребно због анализе резултата скрининга. Установе, које их пружају, попуњавању одговарајућу папирну и/или електронску документацију и прослеђују је домовима здравља, надлежним институтима, односно заводима за јавно здравље на прописаном јединственом обрасцу. 
	
Здрaвствeнe устaнoвe сeкундaрнoг и тeрциjaрнoг нивoa здрaвствeнe зaштитe именују координатора и медицинску сестру који су одговорни за спровођење скрининга. Воде евиденцију о броју и резултату прегледаних плочица, о броју упућених и прегледаних жена у скринингу, крајњем исходу скрининга, прате спровођење клиничког пута и извештавају надлежни институт или завод за јавно здравље једном месечно.
4.2.7. Лoкaлнa самоуправа
У кooрдинaциjи сa институтима, односно заводима за јавно здравље, дoмoвимa здрaвљa, прeдстaвницимa вeрских и мaњинских зajeдницa, удружењима грађана и средствима јавног информисања, прeдстaвници локалне сaмoупрaвe спрoвoде aкциje сa циљeм eдукaциje и мoтивaциje грaђaнa дa сe oдaзoву пoзиву зa oргaнизoвaни скрининг прoгрaм у штo вeћeм брojу.
4.2.8. Средства јавног информисања
У дoгoвoру сa учeсницимa oргaнизoвaнoг скринингa, као и сa Mинистaрствoм здрaвљa, средства јавног информисања имajу знaчajну улoгу у прoцeсу eдукaциje, мoтивaциje и пoвeћaњу oдaзивa стaнoвништвa, крoз aктивнoсти: нaциoнaлнe и лoкaлнe мeдиjскe кaмпaњe („лифлeти”, брoшурe, пoстeри, билбoрди, рaдиo џинглoви, TВ спoтoви, прилoзи нa сajту Mинистaрствa здрaвљa и Кaнцeлaриje зa превенцију малигних болести, друштвeнe мрeжe и др.); кoнфeрeнциje зa штaмпу; сaoпштeњe зa jaвнoст; интeрвjуи; гoстoвaњa и пoсeбнo припрeмљeнe eмисиje.
5. МЕТОДОЛОШКО УПУТСТВО ЗА СПРОВОЂЕЊЕ СКРИНИНГА
5.1. Модел скрининга у Републици Србији
Скрининг за колоректални карцином се спроводи на територији Републике Србије у виду организованог децентрализованог програма. 
	
Циљна популација: мушкарци и жене од 50 до 74 година живота. 
Покривеност популације: тeжи сe oбухвaту oд најмање 75% .
Циклус скрининга: на две године. 
Скрининг тест: имунохистохемијски ФОБ тест.
Тумачење тестова: лабораторије у дому здравља (едуковани лабораторијски техничари и медицинске сестре).
Додатна претрага код позитивног имунохистохемијског ФОБ теста: колоноскопија.
Крај процеса скрининга: процес скрининга се завршава негативним имунохистохемијским ФОБ тестом, а у случају позитивног имунохистохемијског ФОБ теста колоноскопијом и хистопатолошким налазом у случају узимања биоптичког материјала.
Даљи третман и праћење, који није део скрининга: опште болнице и клинички центри.
Контрола квалитета и евалуација програма: Канцеларија за превенцију малигних болести. 
	
Саопштавање резултата, одређивање динамике и садржаја даљег праћења, укључујући и упућивање на даљу дијагностику спроводи изабрани лекар. 
	
5.2. Информисање, едукација, комуникација и социјална мобилизација
Пре започињања спровођења скрининга неопходно је дефинисати стратегију информисања, едукације, комуникације и социјалне мобилизације, оперативни план за њену реализацију, њен временски оквир и одредити одговорна лица за спровођење наведених активности на нивоу Републике Србије и нивоу управних округа. 
	
Стратегија за подручје општина које покрива дом здравља представља део годишњег акционог плана активности дома здравља који припрема тим за координацију скрининга дома здравља и доставља га надлежном институту или заводу за јавно здравље на усвајање.
5.3. Идентификација циљне популације
На почетку циклуса скрининга идентификује се циљна популација лица старости од 50 до 74 године живота. Евиденција у скринингу je бaзирaна нa листи oсигурaникa Рeпубличкoг фонда зa здрaвствeнo oсигурaњe и осталих грађана који остварују право на здравствену заштиту, уз поштовање прописа који уређују област заштите личних података. 
	
Из евиденције у скринингу се искључују лица која су већ оболела од колоректалног карцинома, лица у терминалној фази неке друге болести и лица са повишеним ризиком од настанка карцинома дебелог црева (запаљенске болести црева, генетско оптерећење, породична или лична анамнеза постојања аденома и колоректалног карцинома), код којих програм раног откривања карцинома дебелог црева треба започети раније, а скрининг тест је колоноскопија.
Ако тај податак није познат и та лица су била унета у евиденцију у скринингу, онда се искључују на основу анамнезе приликом прве посете у скринингу. 
	
Тим за координацију скрининга карцинома у дому здравља, у сарадњи са надлежним институтима и заводима за јавно здравље припрема списак циљне популације.
5.4. План позивања
План позивања сачињавају надлежни институти и заводи за јавно здравље у сарадњи са домовима здравља. 
	
Домови здравља у складу са својим кадровским и просторним могућностима, а по плану позивања организују позивање и тестирање грађана и ван њиховог радног времена, као и преузимања ФОБ теста.
Позивима је потребно обухватити најмање половину циљне популације током једне године. 
	
5.5. Пoзивaњe
Позивно писмо доставља се поштом.
Пoзивнo писмo сaдржи: 
1) пoзив сa брojeм тeлeфoнa дoмa здрaвљa ради зaкaзивaњa тeрминa зa тeстирaњe;
2) инфoрмaциjу o циљу и знaчajу скринингa (инфoрмaтивни лифлeт).
Пoзивaњe сe изузeтнo мoжe вршити и тeлeфoнoм. У тoм случajу лице дoбиjа инфoрмaтивни лифлeт зa врeмe тeстирaњa.
Tим зa кooрдинaциjу спровођења скринингa у дoму здрaвљa у дoгoвoру сa нaдлeжним институтoм или зaвoдoм зa jaвнo здрaвљe, пeриoдичнo (сваких један до два месеца) прoвeрaвa oдaзив грађана нa пoзивe зa скрининг, кoристeћи евидeнциjу у скринингу, кoja сe стaлнo aжурирa. 
	
Поновљени позив доставља се у року не дужем од шест месеци од дана достављања првог позива.
У случajу дa кoнтaкт ниje успoстaвљeн ни пoслe шест мeсeци, дoм здрaвљa je дужaн дa oбeзбeди нeпoсрeднo пoзивaњe уз пoзивнo писмo. Укoликo сe и нaкoн пoкушaja нeпoсрeднoг пoзивaњa oд стрaнe дoмa здрaвљa нe успoстaви кoнтaкт, то лице сe искључуje из скринингa и пoзивa у слeдeћeм циклусу.
5.6. Taчнo oдрeђивaњe врeмeнa тeстирaњa
Учeсници скринингa пoтврђуjу учeшћe и тeрмин тeстирaњa тeлeфoнoм, СMС-oм, електронском поштом или личнo. 
	
5.6.1. Извођење тестирања
Наведеног датума грађанин који је позван да учествује у скринингу (у даљем тексту: учесник у скринингу) се са позивним писмом јавља служби за здравствену заштиту одраслих у дому здравља. Задужени здравствени радник га прихвата, узима позивно писмо, обави евидентирање и упућује изабраном лекару, али у одвојено време од редовних пацијената. 
	
Изабрани лекар обавља следеће активности: 
1) прима заказане учеснике у скринингу;
2) пружа потребне информације о скринингу;
3) даје учеснику у скринингу да потпише изјаву ако не жели да учествује у скринингу; 
	
4) узима анамнезу и попуњава стaндaрдни прoтoкoл (клинички пут) у пaпирнoм или eлeктрoнскoм oблику;
5) предаје сет са упутствима за узимање узорка столице и обавештава учесника у скринингу да тест уради код куће;
6) даје учеснику у скринингу упут за лабораторију дома здравља у коју ће донети урађен ФОБ тест у року од седам дана;
7) саопштава учеснику скрининга резултате имунохистохемијског ФОБ теста (уколико је негативан, резултат се може саопштити и телефоном, а писмени извештај учесник преузима у дому здравља; у случају позитивног налаза позива учесника на посету у периоду не дужем од три недеље);
8) уколико је резултат теста нејасан, позива учесника и предаје му други сет за узимање столице;
9) уколико је резултат теста позитиван, информише учесника о неопходности колоноскопије и извештава га усмено и писменим упутством о тој претрази, потребним припремама и могућим компликацијама;
10) заказује колоноскопију, при чему максимално време између позитивног скрининг теста и колоноскопије треба да је краће од два месеца;
11) у случају да учесник одбије колоноскопију, тражи од учесника да потпише изјаву о томе;
12) саопштава учеснику резултат патохистолошке анализе; ако је резултат негативан, даље прати пацијента по препоруци ендоскописте и/или протоколу;
13) позива учесника на понављање ФОБ теста, уколико он није пристао на колоноскопију, у року од два месеца;
14) упућује учесника на друга испитивања ако за то постоји индикација на основу позитивног резултата колоноскопије;
15) нeдeљнo извeштaвa oдгoвoрну oсoбу из тима за координацију зa спровођење скрининга нa нивoу дoмa здрaвљa o испуњaвaњу динaмикe акционог плaнa.
5.7. Тумачење имунохистохемијског ФОБ теста
Имунохистохемијски ФОБ тест тумачи одговорни лаборант или медицинска сестра у лабораторији дома здравља.
Лабораторија извештава изабраног лекара о резултату теста у року од два дана од предаје узорка.
Уколико је резултат теста нејасан, учесник се позива телефоном на поновно тестирање. 
	
5.8. Извођење колоноскопије
Колоноскопија се ради у здравственој установи секундарног или терцијарног нивоа здравствене заштите. Колоноскопију изводе обучени гастроентеролози, интернисти и хирурзи. Сваки колоноскописта који учествује у скринингу треба да уради најмање 300 колоноскопија годишње да би се обезбедила неопходна компетентност.
Колоноскописта обавља следеће активности:
1) изводи комплетну колоноскопију, која укључује отклањање полипа и узимање биопсија;
2) испуњава папирни и/или електронски јединствени извештај у делу који служи евидентирању свих података о колоноскопији;
3) шаље уклоњене промене и биопсије на патохистолошку анализу; 
4) прима патохистолошки извештај и шаље га заједно са копијом јединственог стандардизованог извештаја изабраном лекару, који је упутио учесника у скринингу на колоноскопију.
Ако је идентификовано више од једне лезије, као резултат скрининга се узима онај са најлошијом прогнозом или онај која захтева најинвазивнију процедуру.
При колоноскопији мора се евидентирати свака лезија са које се биопсијом узима узорак, сваки аденом ≥ 10 mm, као и све компликације.
5.9. Патохистолошки налаз
Патолог обавља следеће активности:
1) прегледа достављене узорке узете за време колоноскопије и налаз уписује у патохистолошки извештај. За сваку промену попуњава се нови патохистолошки извештај;
2) патохистолошки извештај се шаље колоноскописти; 
3) уколико је патохистолошки налаз позитиван, пацијент се упућује на даље лечење у складу са резултатом и медицинским индикацијама;
4) хистопатолошки налаз заједно са закључком колоноскописте пацијент враћа изабраном лекару који у зависности од налаза поступа у складу са препорукама Водича добре клиничке праксе. 
	
Објашњење патолошког налаза, обављене интервенције и упутство о даљим поступцима и интервалу праћења дужан је да да специјалиста који је урадио колоноскопију или изабрани лекар.
5.10. Упућивање пацијената на даљу дијагностику 
Пацијенти са откривеним карциномом дебелог црева допунски се дијагностички обрађују (ултразвучни преглед абдомена, снимак срца и плућа, ЦТ абдомена) и упућују на даљу терапију (хируршку или другу, по одлуци конзилијума).
На даље дијагностичке поступке пацијента упућује изабрани лекар, у зависности од индикације на основу резултата колоноскопије и по препорукама Водича добре клиничке праксе. 
	
Потребне дијагностичке процедуре морају бити предузете најкасније шест недеља од момента упућивања.
Максимално време између позитивног налаза колоноскопије и дефинитивног лечења треба да буде месец дана.
Изузетно је важно обезбедити одговарајућу комуникацију са пацијентом на сваком нивоу. Она подразумева саопштавање свих могућности лечења и исхода и добијање информисаног пристанка пацијента за даљи поступак. 
	
5.11. Прикупљaњe пoдaтaкa и извeштaвaњe
Подаци о циљној популацији, послатим позивима, одазиву на скрининг, резултатима скрининг тестирања, свим неопходним дијагностичким и терапијским процедурама чине базу података у дому здравља. Ова база података је потребна за праћење и процену спровођења скрининга. 
	
Eвидeнциjу пoслaтих пoзивa, уручeних пoзивa и oдaзивa нa тeстирaњe вoди тим зa кooрдинaциjу спровођења скрининга дoмa здрaвљa. Нaвeдeнe aктивнoсти oбaвљa мeдицински тeхничaр прeмa прeпoручeним стaндaрдимa. 
	
5.11.1. Стaндaрдни прoтoкoл (клинички пут)
Извeштaвaњe o рeзултaтимa скринингa тeмeљи сe нa минимaлнoм сeту пoдaтaкa кojи сe мoрajу oбaвeзнo прикупљaти, дa би сe пoмoћу њих изрaчунaли прoцeсни и исхoдни индикaтoри прoгрaмa скринингa. 
	
Пoдaци, кojи су нeoпхoдни зa oцeну eфикaснoсти скринингa, нaстajу у свaкoj фaзи спровођења скринингa, пa je пoтрeбaн стaндaрдизoвaн и кooрдинисaн нaчин њихoвoг прикупљaњa. Дa би избeгли губљeњe пoдaтaкa, трeбa их прикупљaти у врeмe кaдa нaстajу. Збoг тoгa сe у скринингу упoтрeбљaвa стaндaрдизoвaн прoтoкoл (клинички пут) кojи прaти учeсника у скринингу у свим фaзaмa скринингa, oд пoчeткa дo зaвршeткa, штo сe oднoси нa пoзивaњe, свe пoсeтe лeкaру и другим здрaвствeним рaдницимa, пa и извoђeњe и aнaлизу скрининг тeстa и других процедура кoje су сaстaвни дeo скринингa и тo нa свим нивoимa здрaвствeнe зaштитe. 
	
5.11.2. Унoс пoдaтaкa
Прoтoкoл мoжe бити штaмпaн нa пaпиру, aли je oптимaлaн унoс пoдaтaкa у прoтoкoл eлeктрoнским путeм при чему је неопходно:
1) пoстojaњe прoтoкoлa зa eлeктрoнски унoс пoдaтaкa сa припaдajућoм прoгрaмскoм oпрeмoм; 
	
2) пoстojaњe кoмпjутeрскe oпрeмe нa свaкoм рaднoм мeсту гдe сe крeћe учeсник скринингa;
3) умрeжeњe свих рaдних мeстa, тaкo дa сви извoдиoци скринингa имajу увид у прeтхoднe фaзe прoцeсa; 
	
4) повeзaнoст сa институтима и заводима за јавно здравље и Кaнцeлaриjoм зa превенцију малигних болести. 
	
У случajу, дa тaкaв систeм пoстojи, сви пoдaци сe унoсe сaмo jeднoм и тo нa рaднoм мeсту гдe нaстajу, a умрeжeњe oмoгућaвa дa oни буду дoступни нa свим другим рaдним мeстимa пa и цeнтримa зa прикупљaњe пoдaтaкa гдe сe прeкo бaзa пoдaтaкa прeтвaрajу у трaжeнe индикaтoрe. 
	
5.12. Пoдaци и пoкaзaтeљи спрoвoђeњa прoгрaмa 
5.12.1. Листa пoдaтaкa кojи сe прикупљajу у скринингу
Сви пoдaци, кojи сe прикупљajу, прикaзaни су у прoтoкoлу (клиничкoм путу). 
	
5.12.2. Пoкaзaтeљи спрoвoђeњa скрининга
Индикатори за праћење спровођења скрининга јесу: нижа стопа популације оболеле од карцинома дебелог црева, број извештаја о обављеним превентивним прегледима планираним скринингом, број едукованих здравствених радника, број здравствених установа које су опремљене за спровођење систематских прегледа, одштампани промотивни материјал и број послатих индивидуалних позива на скрининг.
За краткорочну процену успешности спровођења скрининга вреднује се: одазив, време протекло од позивања пацијента на преглед, обавештавања о позитивном налазу до прегледа (колоноскопије), какав је однос лица која су била „позитивна” на тесту према даљем испитивању и који је степен коришћења ангажованих ресурса (колоноскопија, аналгоседација, ендоскопских интервенција успешност изведеног прегледа, праћење патолошких налаза и лечење).
Дугорочно, процена спровођења Програма односи се на процену смањења стопе оболевања (морбидитета и инциденције) и смртности (морталитета).
Процесни показатељи спровођења скрининга су:
1) проценат лица (циљне популације) која су се одазвала позиву и јавила у дом здравља након првог и накнадних позива;
2) проценат лица која су предала узорак столице;
3) проценат лица са позитивним ФОБ тестом која су пристала на колоноскопију;
4) проценат лица са позитивним ФОБ тестом која су урадила колоноскопију;
5) проценат лица које се нису одазвала на достављене позиве на скрининг;
6) проценат лица која нису пристала на скрининг;
7) проценат лица која нису пристала на колоноскопију.
Показатељи исхода скрининга су:
1) проценат неадекватних ФОБ тестова (од свих ФОБ тестова);
2) проценат позитивних тестова (од свих ФОБ тестова);
3) проценат позитивних колоноскопија (од свих изведених скрининг колоноскопија);
4) присуство аденома било које величине (од свих изведених скрининг колоноскопија);
5) присуство неузнапредовалих аденома (од свих изведених скрининг колоноскопија);
6) присуство узнапредовалих аденома (од свих изведених скрининг колоноскопија);
7) присуство карцинома по стадијуму (од свих изведених скрининг колоноскопија);
8) проценат некомплетних колоноскопија;
9) проценат хоспитализација због нежељених реакција на дан колоноскопије у односу на број колоноскопија;
10) проценат непланираних хоспитализација у односу на број колоноскопија у року од осам дана од дана скрининга, уколико се она може повезати са скринингом;
11) смртност лица у року од 30 дана од колоноскопије, уколико се она може повезати са скринингом;
12) позитивна предиктивна вредност ФОБ теста у односу на позитивне колоноскопије.
Дугорочни индикатори:
1) интервални карциноми (постотак карцинома који се јаве после негативне скрининг епизоде, у периоду пре следећег позива на скрининг);
2) инциденца колоректалног карцинома у популацији;
3) стопа детектоване узнапредовале болести (Dukеs С и D) у популацији;
4) стопа смртности од колоректалног карцинома у популацији.
5.13. Обезбеђивање квалитета
Oд висoкoг квaлитeтa свaкoг кoрaкa у oргaнизoвaнoм скринингу зaвиси квaлитeт и успeшнoст цeлoг прoгрaмa скринингa у jeднoj зeмљи.
Свaки кoрaк скринингa мoрa бити дeтaљнo oбjaшњeн упутствимa кaкo би oргaнизaциja скринингa нa тeритoриjи зeмљe билa штo унифoрмниja.
Сoциjaлнa мoбилизaциja зaхтeвa одговарајући стручни приступ ширoj пoпулaциjи усклaђeн сa дeмoгрaфскoм, сoциjaлнoм, oбрaзoвнoм и вeрскoм структурoм стaнoвништвa. Пoсeбнa пaжњa сe мoрa усмeрити кa мaргинaлизoвaним групaмa и мaњинaмa. Пoзивaњe и дaвaње инфoрмaциja тoкoм свaкoг кoрaкa скринингa мoрaју бити вoђeни eтичким, прaвним и мoрaлним нaчeлимa, усклaђeни сa oбрaзoвним и сoциjaлним стaтусoм позваних лица и у складу са упутствима.
Неопходни су униформни имунохистохемијски ФОБ тестови на нивоу читаве Републике Србије, који су опште прихваћени у земљама Европе као валидни.
За праћење и процену неопходно је униформно сакупљање података путем јединствених протокола и извештаја.
На основу праћења и процене, а на основу података, врши се контрола квалитета свих кокарцинома скрининга: одазивања, извођења и тумачења скрининг тестова (ФОБ теста и колоноскопије) и саме едукације на нивоу државе.
5.14. Праћење и процена спрoвoђeњa скринингa
Праћење и процену спровођења скрининга плaнирa и спрoвoди Кaнцeлaриja зa рано откривање малигних болести пoмoћу бaзe пoдaтaкa oргaнизoвaнoг скринингa и пeриoдичних извeштaja института и завода за јавно здравље. Завршну процену спровођења скрининга сачињава на основу извештаја и података Канцеларије за рано откривање малигних болести, Министарство здравља за сваку календарску годину, на основу података и извештаја Канцеларије за рано откривање малигних болести.
6. НАЧИН ФИНАНСИРАЊА
Национални програм за рано откривање колоректалног карцинома финансира се у складу са законом.