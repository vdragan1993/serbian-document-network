На основу члана 41а став 2. Закона о заштити природе („Службени гласник РС”, бр. 36/09, 88/10 и 91/10 – исправка) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
	
Влада доноси
 
УРЕДБУ 
о проглашењу предела изузетних одлика „Озрен – Јадовник”

	"Службени гласник РС", број 107 од 8. октобра 2014.
 
Члан 1.
Подручје „Озрен – Јадовник”, део динарских планина Старог Влаха на крајњем југозападном делу Републике Србије, проглашава се заштићеним подручјем I категорије – регионалног, односно великог значаја, као предео изузетних одлика под именом „Озрен – Јадовник” (у даљем тексту: Предео изузетних одлика „Озрен – Јадовник”).
Члан 2.
Предео изузетних одлика „Озрен – Јадовник” ставља се под заштиту ради очувања: геоморфолошких, хидрогеолошких и биолошких вредности, високопланинског краса Јадовника, клисуре и кањона Дубоћице, Рамовића и Дубоког потока, изворске воде, питомих пропланака карактеристичних за динарске планине Старог Влаха, комплекса планинских пашњака, 34 биљне заједнице, 59 врста балканских ендемита, 54 врста ретких и угрожених биљних таксона и европско-бореалне врсте смрча, црњуша, боровница које се налазе од 600 m до 1200 m н. в, разноврсности животињских врста – 25 врста сисара (видра, дивља мачка), око 100 врста птица (сури орао, риђи мишар, ветрушка, буљина), 19 врста гмизаваца и водоземаца (поскок, шарени даждевњак) од националног и међународног значаја, специфичних објеката народног градитељства и културно-историјског наслеђа.
Члан 3.
Предео изузетних одлика „Озрен – Јадовник” налази се на територији општине Пријепоље, односно катастарских општина Горњи Страњани, Доњи Страњани, Гробнице, Мрчковина, Копривна и Милаковићи, укупне површине 10.284,39 ha од чега је 6.312,85 ha (61,38%) у државној својини, а 3.971,54 ha (38,62%) у приватној и друштвеној својини.
Опис границе и графички приказ Предела изузетних одлика „Озрен – Јадовник” дати су у Прилогу – Опис границе и графички приказ Предела изузетних одлика „Озрен – Јадовник”, који је одштампан уз ову уредбу и чини њен саставни део.
Члан 4.
На подручју Предела изузетних одлика „Озрен – Јадовник” утврђују се режими заштите II и III степена.
Режим заштите II степена, укупне површине 3.485,34 ha, односно 33,89%, утврђује се на осам локалитета:
1) „Дубочица – Лим” – површине 1.264,96 hа, КО Гробнице, КО Милаковићи и КО Мрчковина; 
	
2) „Кожељ” – површина 94,24 hа, КО Милаковићи и КО Мрчковина; 
3) „Позвизд – Коњска глава” – површина 213,01 hа, КО Горњи Страњани, КО Доњи Страњани и КО Мрчковина; 
	
4) „Жута стијена – Брусовник” – површина 890,29 hа, КО Гробнице и КО Доњи Страњани; 
	
5) „Јадовник”– површина 880,26 hа, КО Горњи Страњани, КО Доњи Страњани и КО Копривна;
6) „Адиловића гај” – површина 44,47 hа, КО Копривна;
7) „Орловача” – површина 68,30 hа, КО Копривна;
8) „Дубоки поток” – површина 29,81 hа, КО Копривна и КО Мрчковина.
Режим заштите III степена, утврђује се на површини од 6.799,05 ha, односно 66,11% заштићеног подручја Предела изузетних одлика „Озрен – Јадовник”.
Члан 5.
На површинама на којима је утврђен режим заштите II степена могу се вршити управљачке интервенције у циљу рестаурације, ревитализације и укупног унапређења заштићеног подручја, без последица по примарне вредности њихових природних станишта, популација, екосистема, обележја предела и објеката геонаслеђа, обављати традиционалне делатности и ограничено користити природни ресурси на одржив и строго контролисан начин. 
	
На површинама на којима је утврђен режим заштите II степена, забрањује се: 
	
1) извођење свих активности које могу довести до нарушавања потенцијалних објеката и елемената геонаслеђа;
2) формирање хранилишта на подручју карстних седимената заштићеног подручја;
3) слободно испуштање отпадних и загађујућих вода у водотоке;
4) промена намене водног земљишта;
5) изградња водозахвата или дубоких бушотина издвојених за потребе појединачних домаћинстава;
6) пренамена површина на којима се налазе влажна станишта, као и било какви захвати на њима, посебно измена хидролошког режима; 
	
7) паљење ватре, осим на местима одређеним за ту намену;
8) уништавање и сакупљање заштићених и строго заштићених биљних и животињских врста;
9) чиста сеча у циљу реконструкције;
10) постављање табли и других обавештења на стаблима;
11) употреба свих недозвољених средстава за лов рибе (нпр. креч, хлор, конопља, експлозив, струја, мреже и др.);
12) активности које доводе до узнемиравања птица у периоду размножавања (март–јул);
13) уништавање гнезда птица.
На површинама на којима је утврђен режим заштите II степена, радови и активности ограничавају се на:
1) извођење хитних и неопходних санационих шумских радова након акцидентних ситуација приликом ветролома, ветроизвала, пожара и каламитета инсеката;
2) спровођење одговарајућих мера противпожарне и противерозионе заштите;
3) газдовање шумама и шумским земљиштем утврђеним у плановима и основама газдовања шумама којима се обезбеђује одржавање постојећих и повећање површина под шумским екосистемима и побољшање њиховог састава, структуре и здравственог стања, очување разноврсности и изворности дрвећа, жбуња и осталих биљних и животињских врста у шумским састојинама;
4) активности везане за унапређења популација ретких и угрожених биљних и животињских врста;
5) праћење стања (мониторинг) флоре и фауне;
6) спречавање узнемиравања фауне и сакупљања јаја;
7) рекреативни и научноистраживачки риболов;
8) ловство, на санитарни лов дивљачи и планско регулисање бројности популација ловних врста;
9) сакупљање гљива, дивљих биљних и животињских врста на приватним парцелама;
10) изградњу туристичке инфраструктуре – мањих објеката за презентацију природних вредности и у традиционалном стилу који су у складу са потребама културног, сеоског и екотуризма уз услове заштите природе.
Члан 6.
На подручјима на којима је утврђен режим заштите III степена могу се вршити управљачке интервенције у циљу рестаурације, ревитализације и укупног унапређења заштићеног подручја, уређење објеката културно-историјског наслеђа и традиционалног градитељства, очување традиционалних делатности локалног становништва, селективно и ограничено коришћење природних ресурса, укључујући ограничен лов и одржавања оптималне бројности и здравственог стања популације ловних врста, као и ограничено коришћење простора уз потребну инфраструктурну и другу изградњу.
На површинама на којима је утврђен режим заштите III степена, забрањује се узнемиравање животињског света и сакупљање јаја.
На површинама режима III степена, ограничава се изградња викендица у традиционалном стилу и у постојећим насељима, а на основу планске документације.
Члан 7.
Предео изузетних одлика „Озрен – Јадовник” поверава се на управљање Јавном предузећу „Србијашуме” (у даљем тексту: Управљач).
Члан 8.
У обављању законом утврђених послова управљања заштићеним подручјем, Управљач је овлашћен и дужан нарочито да: организује чуварску службу; обележи заштићено подручје; донесе план управљања заштићеним подручјем за период од десет година, годишњи програм управљања заштићеним подручјем и извештај о остваривању годишњег програма управљања заштићеним подручјем, акт о унутрашњем реду и чуварској служби; обавештава кориснике заштићеног подручја о могућностима за обављање радова и активности; учествује у поступку утврђивања накнаде за ускраћивање или ограничавање права коришћења; издаје сагласност и одобрење; прати стање и води евиденцију о природним вредностима, непокретностима и људским активностима; утврђује и наплаћује накнаде за коришћење заштићеног подручја.
Члан 9.
Очување, унапређење, одрживо коришћење и приказивање природних и других вредности заштићеног подручја Предела изузетних одлика „Озрен – Јадовник” спроводи се према плану управљања који доноси Управљач на период од десет година (у даљем тексту: План управљања), са садржином и на начин прописан законом којим се уређује заштита природе. 
	
План управљања, између осталог, садржи и превентивне мере заштите од пожара у складу са законом који уређује заштиту од пожара и прописима донетим на основу тог закона. 
	
План управљања Управљач доноси и доставља министарству надлежном за послове заштите животне средине (у даљем тексту: Министарство) најкасније у року од десет месеци од дана ступања на снагу ове уредбе.
У поступку давања сагласности на План управљања, Министарство прибавља мишљења министарстава надлежних за послове науке, просвете, културе, рударства и енергетике, привреде, грађевине, саобраћаја, просторног планирања, туризма и финансија.
Управљач је дужан да једном у три године анализира спровођење Плана управљања и остварене резултате и по потреби изврши његову ревизију.
До доношења Плана управљања, Управљач врши послове на основу годишњег програма управљања који је дужан да донесе и достави Министарству на сагласност у року од 30 дана од дана ступања на снагу ове уредбе.
Годишњи програм управљања из става 6. овог члана садржи нарочито: сажет приказ природних и других вредности заштићеног подручја, циљева заштите и одрживог коришћења, могућности и ограничења за њихово остваривање; детаљан приказ годишњих задатака на чувању, одржавању, унапређењу, приказивању и одрживом коришћењу заштићеног подручја за потребе науке, образовања, рекреације и туризма и укупног социо-економског развоја; приказ конкретних послова на изради и доношењу управљачких докумената, првенствено Плана управљања, акта о унутрашњем реду и чуварској служби и акта о накнади за коришћење заштићеног подручја; приказ задатака на обележавању заштићеног подручја, заснивању информационог система и противпожарној заштити; приказ субјеката и организационих и материјалних услова за извршења програма, висине и извора потребних финансијских средстава.
Члан 10.
Управљач је дужан да обезбеди спровођење режима заштите, односно унутрашњи ред и чување заштићеног подручја у складу са правилником о унутрашњем реду и чуварској служби који доноси уз сагласност Министарства у року од шест месеци од дана ступања на снагу ове уредбе.
У оквиру садржине прописане законом којим се уређује заштита природе, правилником из става 1. овог члана се ближе утврђују забрањени радови и активности, као и правила и услови обављања радова и активности који су допуштени на подручју Предела изузетних одлика „Озрен – Јадовник”.
Правилник из става 1. овог члана се објављује у „Службеном гласнику Републике Србије”.
Члан 11.
Управљач је дужан да на прописан начин обележи Предео изузетних одлика „Озрен – Јадовник”, његове спољне границе и границе површина, односно локалитета са режимом заштите II и III степена, најкасније у року од годину дана од дана ступања на снагу ове уредбе.
Члан 12.
Управљач је дужан да заснује дигиталну базу података о Пределу изузетних одлика „Озрен – Јадовник” који се односе на природне и створене вредности, спољне границе и границе режима заштите на основу катастарског плана непокретности, активности и друге податке од значаја за управљање заштићеним подручјем.
Члан 13.
Управљач доноси и доставља Министарству на сагласност акт о накнади за коришћење заштићеног подручја најкасније у року од шест месеци од дана ступања на снагу ове уредбе.
Члан 14.
Средства за спровођење Плана управљања обезбеђују се из буџета Републике Србије, од накнаде за коришћење заштићеног подручја, прихода остварених обављањем делатности Управљача и из других извора, у складу са законом.
Члан 15.
Планови уређења простора, шумске, ловне, пољопривредне и друге основе и програми који обухватају заштићено подручје Предео изузетних одлика „Озрен – Јадовник” усагласиће се са Просторним планом Републике Србије, Планом управљања и режимима заштите утврђеним овом уредбом.
Члан 16.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-11529/2014
У Београду, 2. октобра 2014. године
Влада
Председник,
Александар Вучић, с.р.
 
ПРИЛОГ
ОПИС ГРАНИЦА И ГРАФИЧКИ ПРИКАЗ ПРЕДЕЛА ИЗУЗЕТНИХ ОДЛИКА „ОЗРЕН – ЈАДОВНИК”
Опис границе почиње на тромеђи катастарских општина Доњи Страњани, Милошев До и Сопотница. Прати границу КО Доњи Страњани у правцу североистока, а затим југоистока и наставља границом КО Горњи Страњани. Прати границу катастарске општине Копривна и Милаковићи. На тромеђи КО Милаковићи, Тријебине и Крајиновиће савија у правцу запада и прати границу КО Милаковићи јужном страном до реке Лим. Наставља низводно односно к.п. бр. 1564/5, 1564/10, 1563/8, 1563/1, 1564/4, 1564/9, 1563/7, 1563/1, 1563/6, 1563/5, 1564/2, 1563/4, 1564/1, 1563/1, 1489/1, 1489/9, 1489/8, 1489/7, 1489/1, 1489/5. Затим долази до границе КО Милаковићи и КО Гробнице и даље наставља кроз КО Гробнице пратећи реку Лим (к.п. брoj 1042). Потом се одваја на локалитету Орах од реке Лим и наставља к.п. бр. 984, 975, 977, 984, 980, 984, 950, 947, 946, сече пут (к.п. брoj 1038), наставља к.п. бр. 602, 603, 604, 605, 607, 608, 610, 611, 612, 613/1, 614, сече пут (к.п. брoj 1037), наставља к.п. бр. 543, 532, 531. На тромеђи к.п. бр. 531, 530 и 1036/1 пресеца пут (к.п. брoj 1036/1), наставља к.п. бр. 523, 524, 516, 517, 509, 508, долази до Мрчковачке реке и пресеца је а затим наставља к.п. бр. 472, 473, 474, 467, иде путем (к.п. брoj 1035/1), затим к.п. бр. 274, 262/2, 1043, 1032/3, 225/1, 236/1, 237, 238/1, 239/1, 245, 254, 255, и долази до пута (к.п. брoj 1032/1), прати га у правцу севера до Рамовића потока који сече од тромеђе к.п. бр. 262/1, 262/13, 1028 у правцу тромеђе 126, 35 и 125/2. Наставља парцелом брoj 4 укључујући к.п. бр. 33, 47, 48, наставља у правцу севера реком Лим до границе са КО Доњи Страњани. Наставља границом КО Доњи Страњани изузимајући к.п. брoj 2635 до почетне тачке.
РЕЖИМ ЗАШТИТЕ II СТЕПЕНА– површина свих локалитета у режиму заштите II степена износи 3.485,34 hа, односно 33,89% укупне заштићене површине (10.284,39 ha). У режиму заштите II степена налазе се следећи локалитети:
Локалитет „Дубочица – Лим” површине од 1.264,96 ha (99,52% у државној својини) обухвата широк простор изнад десне обале реке Дубочице и реке Лим. 
	
Почетна тачка описа је на најзападнијој тачки, на тромеђи реке Лим (к.п. број 1042), к.п. бр. 593 и 592–1 КО Гробнице. Граница прати к.п. број 592–1 а затим је сече границом одељења 31. и 32. Г.Ј. Дубочица, наставља да прати к.п. број 592–1, сече пут (к.п. број 1038) и прати границу одељења 32. и 33. Наставља границом КО Мрчковина и КО Гробнице, затим се одваја путем (к.п. број 1538 КО Милаковићи, к.п. број 778 КО Мрчковина и к.п. број 1519 КО Милаковићи) до границе одељења 37. и 38. Граница даље прати одељења 37, 49, 50, 52, 53, 54, 52, 56, 57, 59, 60, 66, 76, 78, 93 и 97 до границе КО Милаковићи и КО Крајиновиће. Границом катастарских општина граница наставља у правцу запада до реке Лим (к.п. број 2013-1 К.О. Милаковићи) изузимајући к.п. број 1563–9, 1563–3, 1564–8, 1564–7 и 1564–6. Граница иде у правцу севера реком Лим и прати к.п. бр. 1564–5, 1564–10, 1563–8, 1564–4, 1564–9, 1563–7, 1563–6, 1563–5, 1564–2, 1563–4, 1564–1, 1563–1, 1489–1, 1489–9, 1489–8, 1489–7, 1489–1, 1489–5 до границе са КО Гробнице. Кроз КО Гробнице, граница прати к.п. бр. 584–1, 559–1, 585–1, 585–2, 590, 591, 592–2, 592–1, 596, 595, 594 до почетне тачке описа.
Локалитет „Кожељ”, површине 94,24 ha (100% у државној својини), се налази нешто северније од претходног локалитета и обухвата тешко приступачан терен између села Милаковићи, Мрчковина и Шћепаница. 
	
Граница локалитета почиње на тромеђи к.п. бр. 1586 и 1585 КО Копривна и к.п. број 861 КО Мрчковина. Граница иде у правцу севера к.п. број 1586 КО Копривна, а затим завија у правцу истока до границе 9. и 10. одељења Г.Ј. Дубочица. Сече к.п. број 1586 границом одељења 9. и 10, а затим прати северну страну одељења 23. и долази до границе катастарских општина Милаковићи и Копривна. Прати границу катастарских општина, а затим се одваја кроз КО Милаковићи к.п. број 1480 и иде границом катастарских општина Мрчковина и Милаковићи. Одваја се границом к.п. број 1484 КО Милаковићи, долази до пута (к.п. број 2007) и прати га у правцу северо-запада. Наставља истим путем у КО Мрчковима (к.п. број 857) и у КО Милаковићи (к.п. број 1511). С пута се одваја северном страном к.п. број 858 КО Мрчковина и улази у КО Копривна и прати к.п. број 1586 до почетне тачке описа.
Локалитет „Позвизд – Коњска глава” површине 213,01 ha (99,91% у државној својини) и обухвата тешко приступачне врхове Коњска глава и Позвизд који се са југа надвисују изнад Горњих и Доњих Страњана. Између наведених врхова усечена је неприступачна кањонска долина Вртовљанске реке. 
	
Граница локалита почиње у најсевернијој тачки и то на тромеђи к.п. бр. 1401, 2628 и 1399 КО Доњи Страњани. У правцу југа граница прати к.п. број 1399, а затим улази у КО Горњи Страњани и прати к.п. бр. 2136, 2137, 2139, 2138 и долази до тромеђе катастарских општина Горњи Страњани, Доњи Страњани и Мрчковина. Одатле иде кроз КО Мрчковина к.п. бр. 772–2 и 772–1, а затим сече к.п. број 773 границом одељења 90, 91. и 89. Г.Ј. Власан – Бјелобабе до тромеђе к.п. бр. 773, 730 и 737. Граница даље иде у правцу југа пратећи к.п. број 773 (обухватајући к.п. број 774) до пута (к.п. број 863). Иде у правцу запада путем до границе одељења 93. и 94. где у правцу севера сече к.п. број 773 (изузимајући парцелу 775). Улази у КО Доњи Страњани и сече к.п. број 2619 у правцу севера границом одељења 88. и 89, до Вртовљанске реке. Граница пресеца реку и прати к.п. број 2600, пресеца пут и наставља дуж к.п. број 2334 и 2336 до границе одељења 83. и 85. којом сече к.п. број 2336. Наставља к.п. бр. 1398 и 1399 до почетне тачке.
Локалитет „Жута стијена – Брусовник”, површине 890,29 ha (99,45% у државној својини), обухвата изузетно атрактиван и тешко проходан простор који се уздиже изнад десне обале Лима. 
	
Граница локалитета почиње на тромеђи катастарских општина Дивци, Сопотница и Доњи Страњани и иде у правцу југа кроз КО Доњи Страњани пратећи к.п. број 1897, сече Водички поток и наставља дуж к.п. број 1898, затим границом одељења 60. и 75, 61. и 75. Г.Ј. Власан – Бјелобабе сече к.п. бр. 1898 и 1910. Даље граница прати к.п. бр. 1909, 1910 и 1898 до границе 62. и 64. одељења одакле у правцу северо-запада иде северном страном одељења 64. У правцу југа се спушта границом КО Гробнице и Доњи Страњани, затим се одваја границом одељења 67, 69, 70, 73, 74, прати северну страну к.п. број 1899, сече Рамовића поток (к.п. број 2633) и прати га у правцу југо-запада, затим наставља к.п. бр. 2290, 2287 и 2301 до границе одељења 76. и 83. Граница сече к.п. број 2301 границом одељења 76. и 82, наставља к.п. бр. 2301, 2300, 2291, 2292–1, 2403, 2397, 2398, 2399, 2400, 2393, 2392, 2436, 2455, 2452, пресеца пут (к.п. број 2436), наставља дуж к.п. бр. 2394, 2395, 2398 и 2396, прати Вртовљанску реку (к.п. број 2634) и улази у КО Гробнице и даље пратећи реку. Граница се од реке одваја к.п. број 321, наставља дуж к.п. број. 320, сече поток (к.п. број 1029), наставља к.п. број 318, пресеца пут (к.п. број 1034-2) и прати к.п. број 262-1 (обухватајући к.п. број 267). Граница затим долази до Рамовића потока, сече га и наставља путем (к.п. број 34), а затим к.п. број 4, изузимајући к.п. бр. 47 и 48. Граница даље иде у правцу севера и прати реку Лим (к.п. број 1042) и долази до границе са КО Доњи Страњани, а затим прати границу катастарских општина Доњи Страњани и Дивци до почетне тачке.
Локалитет „Јадовник”, површине 880,26 ha (100% у државној својини), обухвата већи део планинске површи Јадовника. 
	
Граница локалитета почиње на тромеђи КО Сопотница, к.п. бр. 411 и 2622-1 КО Доњи Страњани. Граница иде у правцу северо-истока дуж границе катастарских општина Доњи Страњани и Сопотница, одваја се и наставља кроз КО Доњи Страњани к.п. број 414, 416 и 411, пресеца пут (к.п. број 2623) и наставља к.п. број 410. Граница потом улази у К О Горњи Страњани и прати к.п. бр. 10, 11, 12, 13 и 15, сече пут (к.п. број 2458), наставља к.п. бр. 1011, 1017, 1019, 1018, 1024 и 1025, сече пут к.п. број 2460. Наставља к.п. бр. 2733, 715, 714, 713, 712 и 711, пресеца пут (к.п. број 2461) и прати га у правцу запада. Граница даље наставља кроз КО Копривна, обухватајући к.п. бр. 1 и 2 и део пута (к.п. број 1597). Даље наставља границом катастарских општина Копривна и Горњи Страњани до пута (к.п. број 2461), пресеца га и наставља кроз КО Горње Страњане к.п. број 1530, пресеца пут (к.п. број 2462). Наставља даље дуж к.п. бр. 726, 725, 727, 728, 729, 733, 730, 2460 и 1504, сече пут (к.п. број 2460), и даље иде дуж к.п. бр. 1042, 1043, 1044, 1045, 1046, 1047, 2463, 2465, 2464 и 1193. Из најјужније тачке к.п. број 1193 граница у правцу севера сече пут (к.п. број 2464), прати северну страну к.п. број 1178, а затим пресеца поток (к.п. број 2465) и наставља к.п. број 1156. Прати пут (к.п. број 1904), затим улази у КО Доњи Страњани и прати к.п. број 445, 451, 450, пресеца пут (к.п. број 2625), и наставља дуж к.п. бр. 861, 863 и 433 (обухватајући 431, 430 и 432), прати к.п. број 411 до почетне тачке описа.
Локалитет „Адиловића гај”, површине 44,47 ha (100% у државној својини), обухвата падине истоименог локалитета који се налази на јужним падинама Јавора, најисточнијег врха Јадовника. Северни део локалитета се налази у КО Копривна и обухвата у целости к.п. бр. 114, 115, 116 и 117. Јужни део локалитета се налази у КО Копривна и обухвата у целини к.п. број 145.
Локалитет „Орловача”, површине 68,30 ha (100% у државној својини), обухвата истоимени врх са припадајућим падинама. Локалитет се налази у КО Копривна и обухвата к.п. број 339.
Локалитет „Дубоки поток” обухвата површину од 29,81 ha (100% у приватној својини). 
	
Граница почиње на тромеђи к.п. бр. 405, 439 и 440 КО Мрчковина, граница пресеца к.п. број 405 од почетне тачке до тромеђе к.п. бр. 403, 404 и 405. Наставља у правцу северо-истока к.п. број 404, затим сече к.п. број 395 од тромеђе к.п. бр. 404, 400 и 395 у правцу истока до најјужније тачке к.п. број 397. Наставља к.п. бр. 395 и 389 и улази у КО Копривна и прати к.п. бр.1400 и 1327, обухватајући парцеле 1382, 1328/1, 1330 и 1331. Граница иде до границе катастарских општина Мрчковина и Копривна коју прати јужно, а затим се враћа у КО Мрчковина и прати к.п. број 405 до почетне тачке.