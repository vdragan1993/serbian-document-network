ЗАКОН

о јавним
скијалиштима

„Службени
гласник РС”, број 
46
од
2. јуна 2006.

 

 

I. ОСНОВНЕ ОДРЕДБЕ

 

Члан 1.

Овим законом прописују се услови за уређење, одржавање
и опремање јавног скијалишта, пружање услуга на скијалишту, обележавање и
постављање сигнализација на скијалишту, коришћење средстава превоза на
скијалишту, безбедност и ред на скијалишту, подучавање на скијалишту, као и
друга питања која су од значаја за коришћење скијалишта.

 

Члан 2.

Послови из члана 1. овог закона обављају се у складу са
овим законом и другим законима којима се уређује и област која се односи на
скијалишта.

 

Члан 3.

Поједини изрази употребљени у овом закону, ако
другачије није одређено, имају следеће значење: 

1) услуге на скијалишту су организовање скијања и
специјализованих зимских спортских активности, подучавање скијању, изнајмљивање
и сервисирање опреме за скијање, прихват и услуживање скијаша и других
корисника скијалишта; 

2) скијање је зимска спортска активност рекреативног
или такмичарског карактера која се састоји из алпског скијања, нордијског
скијања или сноуборда;

3) специјализоване зимске спортске активности су
санкање, ски-боб, скокови, мото-санкање, спуштање гумама, скијање у дубоком
снегу, параглајдинг, скелетон и друге сличне зимске спортске активности;

4) скијаш је физичко лице које се у циљу рекреације
бави скијањем на скијалишту, или се налази на ски-стази ради скијања; 


5) ски-стаза је уређена и обележена површина
скијалишта, намењена за скијање и подучавање скијању, коју опслужује једна или
више жичара;

6) ски-полигон је уређена и обележена површина
скијалишта намењена специјализованим зимским спортским активностима;

7) ски рута је обележена површина за вожњу скијама коју
скијашки центар не обезбеђује од неуобичајених и неочекиваних опасности
скијања;

8) ски-пут је пут направљен или отворен за вожњу
скијама који представља део ски-стазе, међусобно повезује ски-стазе или
повезује ски-стазе са другим објектима на скијалишту, или служи за извлачење
(евакуацију) повређених скијаша;

9) заштитна зона ски-стазе је простор ширине 1–5 метара
који се простире уз ски-стазу;

10) такмичар је физичко лице активно укључено у
скијашко такмичење или тренинг за такмичење на стази или делу стазе одређене од
стране скијашког центра;

11) уобичајена опасност и ризик скијања је опасност
односно ризик који просечан скијаш, при потребној пажњи, мора или може
предвидети да ће постојати на врсти стазе коју користи, под условом да је
поштовао правила утврђена овим законом и прописе донете на основу овог закона;

12) алпски ризик је ситуација која са собом носи велики
ризик за лица на скијалишту (опасност лавине, одрона камења, пада у провалију,
затрпавања снегом који виси изнад литице, екстремна залеђеност стазе или
кључног дела стазе и сл.);

13) неуобичајена и неочекивана опасност скијања је опасност
односно ризик коју просечан скијаш, при потребној пажњи, није могао предвидети
да ће постојати на врсти стазе коју користи, при датим временским условима, под
условом да је поштовао правила утврђена овим законом и прописе донете на основу
овог закона;

14) смањена видљивост постоји ако због неповољних
атмосферских или других прилика скијаш не може јасно да уочи друга лица која се
налазе на скијалишту на удаљености од најмање 15 метара;

15) скијашка несрећа је незгода на стази у којој је
учествовао најмање један скијаш у покрету и у којој је једно или више лица
повређено или погинуло или је изазвана материјална штета;

16) жичара је средство висинског превоза са посебним
саобраћајно-техничким особинама (жичара и успињача) намењено за превоз скијаша
на стазу или са стазе;

17) ски-лифт је средство висинског превоза за вучу
скијаша по снегу узбрдо са вучним ужетом изнад главе скијаша;

18) полазна станица жичаре је место са кога корисници
жичаре отпочињу вожњу;

19) излазна станица жичаре је простор који обухвата
плато за искрцавање са окретном станицом или повратном ужетњачом;

20) школа скијања је правно лице или предузетник
регистрован за обављање послова подучавања скијања и специјализованих зимских
спортских активности;

21) инструктор скијања је физичко лице које се бави
пословима подучавања скијања и специјализованих зимских спортских активности и
има у складу са законом којим је уређена област спорта, одговарајуће звање
инструктора, учитеља или тренера скијања и лиценцу надлежног спортског савеза;

22) ученик скијања је физичко лице које учествује као
полазник школе скијања за подучавање скијања и специјализованих зимских
спортских активности;

23) надлежни спортски савез је републичко удружење или
савез организација за обављање зимских спортских активности и делатности који
је регистрован у складу са законом којим се уређује спорт и преко кога се
остварује општи интерес у области спорта.

 

Члан 4.

Јавно скијалиште је уређена јавна површина, погодна за
организовање скијања и специјализованих зимских спортских активности са
објектима, уређајима и опремом чије је коришћење односно изградња од општег
интереса.

Јавно скијалиште се може користити за обављање
делатности и пружање услуга на скијалишту, под условима једнаким за све
кориснике у складу са овим законом.

Алпско и нордијско скијање, сноуборд, као и подучавање
скијању се може обављати само на ски-стазама.

Специјализоване зимске спортске активности се могу
обављати на ски-полигонима који морају бити јасно и видљиво одвојени од
ски-стаза и обележени.

Јавним скијалиштима, као и другим посебно уређеним
површинама, намењеним за скијање и специјализоване зимске спортске активности
управља скијашки центар у складу са овим законом.

Одредбе овог закона које се односе на јавно скијалиште
сходно се примењују и на друге посебно уређене површине, намењене за скијање и
специјализоване зимске спортске активности, ако овим законом није другачије
одређено.

Влада утврђује јавна скијалишта односно просторе
погодне за уређење јавних скијалишта, који су од посебног значаја за развој
зимских спортских активности и планинског туризма у Републици Србији, на
предлог министарства надлежног за послове туризма.

Акт из става 7. овог члана садржи и процену
оправданости за утврђивање јавних скијалишта односно простора погодних за
уређење јавних скијалишта, називе и опис скијалишта односно простора погодних
за уређење скијалишта, површине и границе, податке о власништву, попис
катастарских парцела, а за подручја веће површине детаљан опис граница са
картографским приказом одговарајуће размере.

 

Члан 5.

Уређење, опремање, одржавање, коришћење и управљање
јавним скијалиштем (у даљем тексту: скијалиште), као и управљање просторима
погодним за уређење скијалишта, у смислу овог закона, сматрају се делатностима
од општег интереса.

За обављање делатности из става 1. овог члана скијашки
центар се оснива као јавно предузеће, у складу са законом којим се уређује
правни положај јавних предузећа и услови и начин обављања делатности од општег
интереса.

За уређење, опремање, одржавање, коришћење и управљање
другим посебно уређеним површинама намењеним за скијање и специјализоване
зимске спортске активности, скијашки центар се оснива као привредно друштво,
односно као други облик предузећа или предузетник.

 

Члан 6.

На одговорност за штету проузроковану на скијалишту
примењују се општа правила о одговорности за штету.

Правом на накнаду штете проузроковане на скијалишту не
обухватају се оне штете које су резултат уобичајене опасности и ризика скијања.

 

II. УРЕЂЕЊЕ,
ОБЕЛЕЖАВАЊЕ, КОРИШЋЕЊЕ И БЕЗБЕДНОСТ НА СКИЈАЛИШТУ

 

1) Уређење

 

Члан 7.

Скијалиште се састоји из једне или више ски-стаза,
ски-полигона, ски-путева, ски-рута, ски-лифтова, жичара, инфраструктурне мреже
и објеката, сервисних објеката скијалишта, снежне и сервисне механизације,
сервисних путева, сопствених енергетских објеката, приступних путева и паркинга
на улазима у скијалиште, објеката за обављање делатности и др. 

 

Члан 8.

Скијалиште и приступни путеви до скијалишта не могу се
градити на површинама које су под уобичајеним снежним падавинама изложене лавинама.

Скијалиште и ски-стазе се уређују у зависности од тога
за коју су рекреативну или такмичарску зимску спортску активност намењене, тако
да су скијаши заштићени од неуобичајених и неочекиваних опасности скијања и
алпских ризика.

Скијалиште мора бити тако уређено да задовољи услове у
погледу очувања и заштите животне средине као и одговарајуће
санитарно-хигијенске услове.

 

Члан 9.

Ски-стазе на скијалишту морају бити довољно широке,
прегледне, са одговарајућим нагибом и висинском разликом и припремљене тако да
на њима нема рупа, вртача, камених комплекса или других опасних места. 


Опасна места на ски-стази (кривине, укрштања стаза,
веће стрмине, објекти, места где се изводе радови) морају бити посебно
обележена и осигурана оградама за усмерења, заштитним оградама или мрежама,
облогама против удараца и сличним средствима заштите, одговарајуће висине.

 

Члан 10.

На ски-стази и заштитној зони ски-стазе није дозвољено
постављање реклама и натписа који нису везани за коришћење стазе.

 

Члан 11.

Изградња жичаре на просторима који су погодни за
скијање представља радњу уређења скијалишта, у складу са овим законом.

 

Члан 12.

Ски-стаза може да се користи за скијање само ако на њој
постоји одговарајућа количина снега. 

 

Члан 13.

Скијашки центар обавезан је да утврди назив за сваку
ски-стазу. 

 

Члан 14.

Делта – план и друга средства спортског ваздухопловства
не смеју полетати и слетати на ски-стазу. 

Уколико је у оквиру скијалишта уређен простор за
полетање и слетање, он мора бити јасно раздвојен од ски-стазе, одговарајуће
сигнализиран и обезбеђен од лавина.

 

Члан 15.

Скијалиште, односно његове стазе намењене скијашким
активностима ноћу морају имати одговарајуће осветљење, укључујући и непосредне
прилазе, тако да је осигурана безбедност свих лица која се налазе на стази и њеним
прилазима. 

Скијашки центар обавезан је да обезбеди непрекидно
осветљење и за случај изненадног нестанка електричне енергије.

 

Члан 16.

У оквиру скијалишта или његовој непосредној близини
обавезно је уређење одговарајућег места за слетање хеликоптера у циљу
обезбеђења пружања хитне помоћи.

 

Члан 17.

Ски-стазе припремљене од вештачког снега уређују се уз
предузимање додатних мера осигурања безбедности скијаша, које одговарају
особинама стаза са вештачким снегом.

 

Члан 18.

Ски-стаза која је поред рекреативног намењена и
такмичарском скијању или само такмичарском скијању уређује се тако да испуњава
посебне услове (висинска разлика, дужина и ширина стазе, дебљина снега,
заштитне мере, препарирања стазе, маркирање и др.) утврђене одговарајућим
међународним (ФИС) и националним спортским правилима.

Такмичарска ски-стаза мора за време коришћења у сврхе
рекреативног скијања да буде тако уређена да испуњава опште услове утврђене
овим законом у погледу маркирања, сигнализације и предузимања мера које
осигуравају безбедност скијаша.

Скијалиште које је у складу са законом утврђено као
спортски објекат од интереса за Републику има најмање једну ски-стазу уређену и
хомологизовану, у складу са спортским правилима, за национална и међународна
скијашка такмичења.

 

2) Обележавање 


 

Члан 19.

Ски-стазе се класификују и обележавају (маркирају)
према степену тежине, у зависности од својстава подручја, односно површина
преко којих се пружа стаза. 

Ски-стазе се обележавају нумерисаним ознакама
(штаповима) одређених боја: 

1) лака стаза – зелена боја;

2) средње тешка стаза – плава боја;

3) тешка стаза – црвена боја;

4) екстремно тешка стаза – црна боја.

Ски-руте и стазе за мото санке се маркирају жутом бојом
независно од степена тежине. 

Ознаке морају бити тако постављене да су више од снега.

Не морају се обележавати лако приступачне и благо
нагнуте површине које служе искључиво подучавању основних облика вожње скијама,
под условом да немају ризичних места и да су јасно видљиве њихове границе,
односно ивице.

 

Члан 20.

Границе скијалишта морају бити означене на кључним
местима ознакама које су видљиве у условима нормалне видљивости.

Означавање граница скијалишта врши се штаповима
наранџасте боје и таблом на којој се налази одговарајући текст.

 

Члан 21.

На скијалишту морају да буду постављене одговарајуће
панорамске табле и табле за оријентацију.

 

3) Одржавање

 

Члан 22.

Скијашки центар обавезан је да за све време трајања ски
сезоне, односно за све време употребе скијалишта, контролише опште стање
скијалишта и да га одржава у исправном стању, односно у стању које омогућава
наменско и безбедно коришћење стазе.

У време када скијалиште није у употреби, скијашки
центар је дужан да се стара о чувању скијалишта и редовном одржавању стаза и
опреме на скијалишту.

Одржавање ски-стаза обухвата летње и зимско одржавање.

Одржавање ски-рута, такмичарских стаза и
специјализованих стаза врши се у зависности од природе стазе, временских услова
и зимске спортске активности која се на њој одвија.

Скијашки центар је обавезан да одржава жичару и
заштитно подручје око жичаре у стању које омогућава безбедно коришћење жичаре,
у складу са законом и прописима донетим на основу закона.

 

Члан 23.

Министар надлежан за послове туризма, министар надлежан
за послове спорта и министар надлежан за послове саобраћаја споразумно ближе
прописују минималне техничке услове за уређење, обележавање и одржавање
скијалишта.

 

4) Сигнализација

 

Члан 24.

На скијалишту мора бити постављена одговарајућа
сигнализација, тако да се не може лако уклонити и да одговара стварним
околностима на стази.

 

Члан 25.

Сигнализација се врши постављањем одговарајућих знакова
забрана, обавеза, упозорења и обавештења, допунских табли и светлосних сигнала.

Знаци на скијалишту постављају се и одржавају тако да
су видљиви, да не ометају коришћење ски-стаза и да скијаши могу на време да их
лако уоче и да благовремено поступе у складу са њиховим значењем.

Постављени знакови морају да се уклоне, допуне или
замене ако њихово значење не одговара измењеним условима на скијалишту или
захтевима безбедности.

На скијалишту не смеју да се постављају табле, светла,
стубови или други слични предмети којима се заклања или умањује видљивост
постављених знакова или који својим обликом, бојом, изгледом или местом
постављања подражавају или личе на неки знак на скијалишту, или заслепљују
скијаше или одвраћају њихову пажњу у мери која може бити опасна за безбедност
скијања.

Министар надлежан за послове туризма, министар надлежан
за послове спорта и министар надлежан за послове саобраћаја споразумно ближе
уређују који се знакови постављају на скијалиштима и на којим стазама, њихову
садржину, изглед, место постављања и друга питања од значаја за остваривање
функција знакова на скијалиштима.

 

5) Необезбеђене
стазе

 

Члан 26.

На дивљим ски-стазама, необезбеђеним стазама и ван
скијашких стаза скијаши се скијају на сопствени ризик. 

Скијашки центар скијашима на необезбеђеним стазама
пружа уобичајене информације о времену, снежним падавинама и опасностима од
завејавања.

У циљу спречавања коришћења дивљих ски-стаза, скијашки
центар је обавезан да у оквиру скијалишта постави одговарајућа упозорења и
знаке.

 

6) Средства превоза
на скијалишту

 

Члан 27.

На ски-стази, осим службених моторних возила, не може
бити присутно ни једно друго моторно возило, осим ако овим законом није
другачије одређено. 

Моторне санке, осим службених моторних санки, могу да
се користе само на специјализованим стазама и површинама које су посебно
припремљене и обележене за коришћење моторних санки. 

На коришћење моторних санки на скијалишту, обавезе
поступања у случају несреће, мере безбедности у погледу возача и друга питања
која се тичу коришћења моторних санки на скијалишту, примењују се прописи који
се односе на мотоцикле и безбедност саобраћаја на путевима.

Возач моторних санки не сме возилом да се креће на
стази брзином већом од 40 км на час, односно брзином већом од брзине дозвољене
постављеним знаком за целу стазу или њен део.

 

Члан 28.

Механизација за уређење ски-стазе може да се користи у
време када жичаре и ски-лифтови не раде.

Уколико је употреба механизације за уређење ски-стазе
нужна за време рада жичара и ски-лифтова, скијашки центар је дужан да предузме
посебне мере за обезбеђење сигурности скијаша. 

Свако возило механизације за уређење ски-стазе које
ради на припремању ски-стазе или се креће на скијалишту мора да буде обојено
уочљивом бојом и опремљено одговарајућим светлима.

Свако возило механизације за уређење ски-стазе које се
налази заустављено на стази мора бити означено одговарајућим светлима.

 

Члан 29.

Скијашки центар обавезан је да жичаре, ски-лифтове и
стазе за висински превоз, одржава и користи у технички исправном стању са
довољним бројем обученог особља.

Када је жичара, ски-лифт и механизација за уређење
скијашких стаза у употреби мора се обезбедити:

1) стална контрола рада и техничке исправности;

2) стално одржавање и правилно вршење експлоатације;

3) непосредно пружање помоћи корисницима, посебно деци
у случају очигледне опасности или на захтев корисника;

4) довољан број прегледних информација и упутстава о
понашању корисника на средствима висинског превоза;

5) стална координација између стања на стазама и
употребе жичаре. 

 

Члан 30.

Правила која се примењују на жичаре и ски-лифтове из
члана 29. овог закона примењују се и на ски-лифтове са вучним ужетом испод
главе скијаша као и ски-лифтове за вучу по трави.

 

Члан 31.

Превоз жичаром је облик јавног превоза и обавља се
према утврђеном реду вожње, који мора бити уочљиво истакнут на полазној и
завршној станици.

Скијашки центар обавезан је да скијаше упозори на
одговарајући начин о могућности одузимања ски-паса због понашања супротног овом
закону и правилима о реду на скијалишту.

 

Члан 32.

Скијашки центар може да прекине рад жичаре или
ски-лифта тек када одговорно лице или редар потврди да ниједно лице више не
користи жичару или ски-лифт.

 

7) Коришћење и рад
скијалишта

 

Члан 33.

Скијашки центар може да обавља делатности, односно
послове везане за коришћење скијалишта под условима:

1) да уреди и опреми скијалиште у складу са овим
законом, тако да је оно безбедно за кориснике;

2) да обезбеди службу одржавања реда на скијалишту и да
уреди ред на скијалишту (правила о реду на скијалишту);

3) да обезбеди службу спасавања;

4) да обезбеди пружање хитне медицинске помоћи на
скијалишту;

5) да обезбеди систем веза на скијалишту и везу са
најближом здравственом установом и органом унутрашњих послова;

6) да обезбеди (дневно и дугорочно) праћење временске
ситуације у подручју где се налази скијалиште (метеоролошко бдење);

7) да закључи уговор о осигурању скијаша и других
непосредних корисника скијалишта од последица незгода на скијалишту;

8) да донесе план рада за ски сезону;

9) да утврди правила о коришћењу ски-лифтова и жичара,
моторних санки и механизације за уређење ски-стаза.

 

Члан 34.

Скијашки центар мора да обезбеди да скијалиште буде
опремљено:

1) одговарајућим бројем машина и уређаја за припрему и
одржавање стаза, сразмерно броју и величини стаза; 

2) разгласним уређајем такве јачине да се може ефикасно
користити на скијалишту; 

3) спортском и другом опремом потребном за коришћење
скијалишта у складу са законом и прописима донетим на основу закона.

 

Члан 35.

Скијашки центар обавезан је да упише скијалиште у
матичну евиденцију у складу са законом којим је уређена област спорта и да води
евиденције у складу са тим законом.

 

Члан 36.

Скијалиште може да се користи за стручно оспособљавање
и усавршавање у зимским спортовима само од стране организација које испуњавају
законом прописане услове.

 

Члан 37.

Скијашки центар обавезан је да обавести јавност преко
средстава јавног информисања о почетку коришћења и завршетку коришћења
скијалишта за скијање у текућој скијашкој сезони, као и о сваком прекиду рада
скијалишта дужем од три дана током скијашке сезоне.

 

Члан 38.

Такмичарско и рекреативно скијање, скијашка обука и
други облици скијашких активности могу се вршити када временски услови
омогућавају безбедно коришћење услуга на скијалишту. 

Скијалиште може да ради ноћу уколико постоје технички и
временски услови и ако је обезбеђена сигурност скијаша.

 

Члан 39.

Такмичарско и рекреативно скијање, скијашка обука и
други облици скијашких активности не могу се вршити на скијалишту: 

1) ако постоји опасност од лавина; 


2) за време снежне вејавице, кише, магле због које је
смањена видљивост и ветра који угрожава безбедност вожње, према типу жичаре;

3) код високог снега – свежег који није утабан и на
снегу који је услед наглог топљења постао сувише мекан, или ако је стаза јако
залеђена; 

4) ако на стазама нема довољно снега; 


5) ако су безбедносни уређаји и ознаке толико оштећени
да не обезбеђују сигурност скијаша или за њега представљају опасност, као и за
време рада машина за утабавање снега;

6) ако не функционише систем веза на скијалишту;

7) ако није осигурана редарска служба, служба спасавања
и служба пружања прве помоћи. 

 

Члан 40.

Када на скијалишту наступе околности из члана 39. овог
закона скијашки центар је дужан да прекине рад на скијалишту или делу
скијалишта. 

Прекид рада траје све док трају околности због којих је
уведен.

Уколико се затварање ски-стазе врши у току дана,
корисник је обавезан да предузме контролну вожњу како би осигурао да се скијаши
који се налазе на стази удаље из угроженог подручја.

Скијашки центар обавезан је да објави на погодан начин
на улазу у скијалиште разлоге привременог прекида, односно забране коришћења
скијалишта. 

 

8) Спасилачка служба
и служба прве помоћи

 

Члан 41.

Скијашки центар обезбеђује спасилачку службу самостално
или у сарадњи са одговарајућом организацијом која је обучена за пружање прве
помоћи повређеном односно угроженом скијашу на ски-стазама и средствима и
објектима скијалишта.

На скијалишту мора бити јасно и видљиво означено
седиште службе спасавања. 

 

Члан 42.

Служба спасавања мора да има одговарајући број
ангажованих спасилаца и бити тако организована да је увек спремна за брзо
дејство спасавања (пружање прве помоћи и брзог транспорта) скијаша који су
претрпели несрећу на стази или њеној заштићеној зони. 

 

Члан 43.

Мере спасавања предузимају се искључиво преко лица
стручно оспособљених за спасавање у складу са законом (спасиоци), одговарајуће
опремљених и јасно означених.

Служба спасавања у свом саставу обавезно има обучене
екипе за спасавање скијаша са жичаре.

Спасиоци морају имати предност коришћења жичара.

 

Члан 44.

Скијашки центар има право на накнаду трошкова акције
спасавања, осим ако је потреба спасавања настала услед пропуста у раду
скијашког центра.

 

Члан 45.

Скијашки центар образује јединствену службу спасавања
за цело скијалиште.

Служба спасавања делује у оквиру скијалишта.

Уколико у ски-подручју у коме се налази скијалиште не
функционише горска служба спасавања скијашки центар је обавезан да у границама
ски-подручја организује спасавање скијаша којима је потребна помоћ иако се
налазе изван граница скијалишта.

Скијашки центар, у случају из става 3. овог члана, има
право на накнаду проузрокованих трошкова од лица коме је пружена помоћ, осим
ако је потреба за спасавањем изазвана пропустима у раду скијашког центра.

 

Члан 46.

Служба спасавања, односно спасиоци у случају несреће
обавезни су да утврде идентитет лица која су учествовала у несрећи и да
обезбеде доказе везане за проузроковање несреће, а у случају настанка смрти или
тешке телесне повреде да неодложно обавесте најближи орган министарства
унутрашњих послова. 

 

Члан 47.

Опрема и средства за спасавање морају бити на
скијалишту тако распоређени да су доступни у најкраћем могућем времену и
смештени у видно означеном простору.

Скијашки центар мора на скијалишту обезбедити
одговарајућу опрему и простор за службу спасавања и привремено задржавање
повређеног или изненада оболелог скијаша.

Скијашки центар обавезан је да на скијалишту стално
одржава прописан обим опреме и средстава за спасавање у исправном стању.

Скијашки центар обавезан је да постави на скијалишту
таблу са описом тзв. алпског сигнала стања нужде, који даје скијаш коме је
потребна помоћ јер се налази у опасности. 

 

Члан 48.

Скијашки центар обезбеђује пружање хитне медицинске
помоћи самостално или у сарадњи са одговарајућом здравственом установом, у
складу са законом.

Скијашки центар осигурава пружање хитне медицинске
помоћи ангажовањем одговарајућег броја оспособљених лица, обезбеђењем
одговарајућег простора за прихват повређених и обезбеђењем одговарајуће опреме
и средстава за пружање хитне медицинске помоћи.

Лица која су ангажована за пружање хитне медицинске
помоћи морају за време дежурства имати на рукаву белу траку са црвеним крстом и
морају бити опремљени комуникационим уређајима.

Особљу хитне медицинске помоћи мора бити обезбеђена
предност у коришћењу жичара, као и друге предности везане за обављање њихове
делатности. 

 

Члан 49.

Скијашки центар обавезан је да води евиденцију о
незгодама на скијалишту (идентитет унесрећених, време, место и околности
несреће) и да о насталим случајевима незгода обавести туристичку инспекцију.

 

Члан 50.

Ближе услове у погледу простора, опреме и обележавања
службе спасавања споразумно прописују министар надлежан за послове туризма и
министар надлежан за послове спорта.

 

9) Безбедност и ред
на скијалишту

 

Члан 51.

Скијашки центар обавезан је да видно истакне правила о
реду на скијалишту, цене за коришћење уређаја, опреме, простора и услуга на
скијалишту, као и радно време скијалишта и жичара и да их се придржава у свом
пословању. 

Правилима о реду из става 1. овог члана ближе се
уређују, у складу са законом, права и обавезе скијаша и других лица која
употребљавају скијалиште, начин одржавања реда на скијалишту, време коришћења
скијалишта, радно време жичара, правила о организовању спортских приредби на
скијалишту, упозорења на евентуалне опасности услед временских и снежних
прилика и друга питања утврђена овим законом која се односе на обезбеђење реда
на скијалишту.

 

Члан 52.

Скијашки центар обавезан је да има запослено лице са
одговарајућим спортским стручним звањем за старање о безбедности и реду на
скијалишту (шеф стаза).

Шеф стаза мора да има положен испит за редара.

Ски-стазе не могу почети да се користе у току дана
уколико шеф стаза није то одобрио, на основу процене да су испуњени сви услови
за безбедно коришћење стаза.

 

Члан 53.

Скијашки центар обавезан је да за време рада скијалишта
обезбеди редарску службу која мора имати одговарајући број редара како би
ефикасно осигурала безбедно коришћење скијалишта (патроле, дежурна места и
др.), у складу са одредбама овог закона и правила о реду на скијалишту.

Редарску службу може обављати лице које има завршену
средњу школу и положи испит за редара.

Број ангажованих редара одређује се према конкретним
околностима скијалишта, а нарочито према очекиваној учесталости коришћења стаза
и броја, тежине, величине и прегледности стаза.

Редар је обавезан да за време обављања редарске службе
носи одећу и ознаке које га јасно идентификују као редара.

Министар надлежан за послове туризма и министар
надлежан за послове спорта споразумно прописују начин и програм полагања испита
за редара, стицање овлашћења за обављање послова редара, изглед и начин
издавања легитимације редара.

 

Члан 54.

Редар у вршењу својих дужности овлашћен је да: 


1) привремено обустави, до коначне одлуке шефа стаза,
употребу скијалишта или неког његовог дела на коме одржава ред, ако постоје
околности у којима употреба стазе није дозвољена; 

2) упозори, односно удаљи са скијалишта или његовог
дела лица која се не придржавају правила утврђених овим законом и правила о
реду на скијалишту, која не располажу исправном скијашком опремом, која праве
неред на полазним станицама жичара или су под утицајем алкохола или дроге; 


3) прекине рад жичара ски-лифтова док се не успостави
ред на улазним или излазним станицама жичара; 

4) обавести туристичког инспектора уколико се скијаш
или други непосредни корисник скијалишта у коришћењу скијалишта не придржава
утврђеног реда на скијалишту; 

5) одузме, трајно или привремено, карту за вожњу
жичаром скијашу или другом лицу које се и поред опомене редара понаша супротно
одредбама овог закона, вози на низбрдици угроженој лавином, не поштује знаке
забрана и упутстава, поступа супротно налозима службе спасавања или поновљено
чини повреде утврђених правила понашања на скијалишту;

6) ускрати једну или више вожњи жичаром лицу које
својим понашањем угрожава или може угрозити безбедност употребе скијалишта,
односно жичаре (пијана лица и лица под утицајем дроге, лица која се не
придржавају утврђених правила о понашању на скијалишту, лица која са собом носе
недозвољене предмете и сл.). 

Када скијаш или друго лице на скијалишту поступи
супротно налозима редара или пружи физички отпор, о томе се без одлагања
обавештава овлашћено лице органа унутрашњих послова. 

 

Члан 55.

Скијаши су обавезни да се придржавају правила о реду на
скијалишту и упутстава и упозорења које им дају редари.

Скијаш је обавезан да: 


1) се на стази понаша тако да друге не угрожава или
повређује;

2) вози пажљиво и да брзину и начин вожње прилагоди
својим знањима и условима стазе (околине) и дела стазе, временским и снежним
приликама, као и броју скијаша на стази;

3) изабере линију (правац, смер) вожње тако да скијаше
који возе испред њега не угрожава и да је у могућности да благовремено избегне
судар са било којом особом или објектом испред себе;

4) друге скијаше претиче, било лево или десно, увек на
таквом растојању које им даје довољно простора за све њихове покрете (кретања);

5) када жели да се укључи у вожњу на неку стазу или
када након заустављања на стази наставља вожњу обавезно се увери, гледањем
изнад и испод, да може то да учини без опасности по себе или друге;

6) се без нужде не заустави (обустави вожњу) на уским и
непрегледним деловима стазе и да у случају пада што је могуће брже ослободи
простор;

7) у случају када се пење, односно враћа уз стазу или
када пешке силази за кретање користи искључиво ивицу стазе;

8) се уз стазу не пење пешке него да користи жичару;

9) поштује постављене ознаке и сигнализацију;

10) у случају несреће на стази пружи другоме помоћ;

11) у случају несреће, независно да ли је сведок или
учесник, надлежној служби скијашког центра (редарској или спасилачкој) пружи
своје идентификационе податке;

12) поштује упутства редара;

13) скија са исправном и одговарајућом опремом, а
посебно да користи скије које су опремљене средством (везови и др.) које је у
стању да заустави скију у случају да се одвоји од скијаша;

14) не оставља на стази или баца на стазу предмете и
материјале који могу да ометају или угрозе безбедност других скијаша;

15) за скијање на скијалишту користи искључиво
маркирану стазу, осим у случају опасности;

16) ако се скијалиште налази у законом заштићеном
подручју поштује правила која је за коришћење заштићеног подручја утврдило, у
складу са законом, правно лице које управља заштићеним подручјем;

17) скијање прилагоди условима стазе када су неповољне
временске прилике повећале степен тежине стазе.

Скијаш не сме: 

1) скијати на скијалишту, односно стази која је
означена као затворена;

2) уништавати, уклањати, оштећивати или на други начин
угрожавати постављене ознаке и сигнализацију на скијалишту;

3) на било који начин угрожавати стубове жичара, машине
за припрему стазе и другу опрему на стази;

4) скијати на стази уколико је под дејством алкохола,
дроге или неког психоактивног лека, односно средства које негативно утиче на
његове способности;

5) напустити место судара са другим скијашем пре него
што редарској служби корисника да идентификационе податке, осим у случају када
је то нужно ради пружања хитне медицинске помоћи повређеном, у ком случају ће
се након предаје повређеног на медицинско старање јавити најближој редарској
служби скијашког центра;

6) скијати уназад (натрашке);

7) постављати било какве ознаке или остављати било
какве ствари (без надзора) на скијалишту без дозволе скијашког центра;

8) да се зауставља на успону или на вучној стази
ски-лифта ако би заустављање могло да угрози скијаше који се превозе.

Сноубордери, тркачи и ходачи на скијама обавезни су да,
поред мера из става 2. овог члана, предузму и друге мере које одговарају
природи конкретне зимске спортске активности, у складу са одговарајућим
међународним спортским правилима (ФИС правила).

 

Члан 56.

Скијаш је, у циљу осигурања безбедности, дужан да се
приликом вожње жичаром и ски-лифтом придржава следећих правила:

1) не сме да делује у току вожње жичаром на било који
начин који може да утиче на сигуран рад и функционисање инсталација жичаре;

2) не сме да мења, премешта, квари уређаје и материјал
било које врсте који служи жичари или ски-лифту;

3) не сме да се пење на погонске станице и линијске
стубове или да заузима место које није намењено корисницима жичаре или
ски-лифта или да омета приступ тим местима;

4) не сме без оправданих разлога да активира сигурносне
уређаје који су му приступачни или да намерно активира сигурносну рампу;

5) не сме да се закачи на празну вучну направу на траси
ски-лифта, да употреби једну вучну направу за две или више особа или да намерно
отпусти вучну направу пре места одређеног за то или пре излазне станице;

6) не сме да кривуда дуж трасе вучења ски-лифта, да
излази из трасе вучења, да остаје на траси вучења у случају пада, да намерно
отпусти и баци вучну направу на линијски стуб, да седа на вучну направу или да
заљуља вучну направу на излазној станици;

7) не сме да се њише у седишту жичаре, да се вози без
спуштеног сигурносног рама, да не употребљава наслон за ноге, да искаче из
седишта дуж трасе жичаре и да љуља седиште на излазној станици; 

8) не сме да траке штапова држи на зглобовима руку;

9) не сме да се задржава на излазној станици;

10) не сме да се зауставља на успону, на вучној стази
ски-лифта или било којој површини; 

11) не сме у току превоза жичаром или ски-лифтом да
баца или одстрањује било какве предмете, осим по налогу службеног лица
скијашког центра;

12) не сме да се укрца на жичару која има ознаку да је
затворена;

13) не сме да се понаша супротно знаковима и упутствима
постављеним у складу са овим законом или било којој усменој инструкцији
(упутство или обавештење) од стране службених лица скијашког центра које се
односи на безбедно коришћење жичаре;

14) не сме да се укрца или искрца са жичаре на местима
која нису за то одређена и која нису под контролом скијашког центра (изван
станица), осим у случају прекида вожње;

15) не сме да се искрца са жичаре која је стала у току
вожње без надзора службених лица скијашког центра;

16) не сме да користи жичару за превоз ако нема довољно
физичких способности или знања и вештине за безбедно коришћење инсталација
жичаре, односно услуге превоза;

17) да се придржава правила о укрцавању, вожњи и
силаску утврђених правилима о реду на скијалишту.

 

Члан 57.

Пре почетка ски-сезоне скијашки центар обавезан је да
обавести надлежни орган унутрашњих послова о датуму почетка ски-сезоне и да
затражи помоћ за одржавање реда на скијалишту у току сезоне.

Припадници органа унутрашњих послова, који одржавају
ред на скијалишту, морају бити обучени за употребу скија и моторних санки. 


Када скијашки центар у току скијашке сезоне очекује
велики број скијаша на скијалишту мора правовремено обавестити надлежни орган
унутрашњих послова и затражити додатну помоћ за одржавање реда на скијалишту и
уређење саобраћајног промета за долазак и одлазак са скијалишта. 

 

Члан 58.

Вођа групе који на скијалиште доводи организовану групу
деце или скијаша почетника дужан је да се стара о њиховом безбедном скијању.
Пре почетка скијања вођа групе мора упозорити редаре на групу или почетнике
којима редари морају посветити посебну пажњу. 

Вођа групе мора испуњавати налоге редара и прекинути
скијање групе или почетника ако њихово скијање није безбедно. 

 

10) Организовање
спортских приредби

 

Члан 59.

На скијалишту се могу организовати спортске приредбе
(такмичења, укључујући тренинге и манифестације) уз сагласност скијашког
центра, под условима и на начин утврђеним овим законом, законом којим се
уређује област спорта, прописима донетим на основу ових закона и правила
надлежног спортског савеза и међународне скијашке федерације (ФИС).

Ски-стаза може да се користи за такмичења и тренинге за
такмичења само ако је уређена и хомологизована у складу са законом и
одговарајућим спортским правилима.

Организатор спортске приредбе за време спортске
приредбе има, поред права и обавеза утврђених за спортске приредбе прописима
којима је уређена област спорта и спортским правилима надлежног спортског
савеза и права и обавезе који су овим законом утврђени за скијашки центар, ако
споразумом између скијашког центра и организатора није другачије утврђено.

 

Члан 60.

На скијалишту односно његовом делу на коме се одржава
такмичење односно тренинг за такмичење, приступ у току одржавања такмичења и
тренинга, могу имати само такмичари и службена лица организатора. 

Приступне стазе за гледалиште морају бити уређене, видно
обележене и ограђене. 

Организатор приредбе обавезан је да по завршетку
приредбе, пре отварања скијалишта за редовну употребу, уклони ознаке, уређаје,
реквизите и друге предмете постављене ради одржавања приредбе.

 

Члан 61.

Скијашки центар обавезан је да омогући коришћење
скијалишта за организовање скијашког такмичења од интереса за Републику, које
је министарство надлежно за послове спорта, уврстило у програм међународних
скијашких спортских такмичења и да за време одржавања такмичења режим рада скијалишта
прилагоди потребама такмичарских услова. 

Коришћење скијалишта из става 1. овог члана регулише се
уговором између организатора приредбе и скијашког центра. 

 

11) Подучавање
скијању

 

Члан 62.

Услуге подучавања скијању на скијалишту може да пружа
правно лице или предузетник (у даљем тексту: школа скијања), уз сагласност
скијашког центра, која испуњава следеће услове:

1) да је регистрована за обављање делатности спортског
подучавања; 

2) да има одговарајућу пословну просторију на
скијалишту и одговарајуће место за окупљање полазника;

3) да има закључен уговор о осигурању корисника услуга
подучавања од последица незгода;

4) да има ангажована одговарајућа лица за непосредно
подучавање.

Предузетник који сам испуњава услове прописане за
инструктора скијања, може да се бави непосредним подучавањем скијања и без
ангажовања других лица.

Непосредним подучавањем може да се бави само инструктор
скијања са важећом лиценцом.

Инструктор скијања мора да за време подучавања носи
ознаке и одећу која га јасно идентификује као лице које подучава скијању.

Школа скијања може да се бави само оном врстом
подучавања и оне групе полазника која одговара садржини лиценце коју има
инструктор скијања који је ангажован у школи.

 

Члан 63.

Школа скијања може да користи скијалиште за подучавање
скијању на следећи начин:

1) да упозори редаре на ски-стази на лица која се
подучавају на стази;

2) да својим ученицима пренесе потребна знања везана за
технику скијања и правила понашања на скијалишту;

3) да пре почетка курса тестира ученике и разврста их у
хомогене групе према узрасту, знању скијања и физичким способностима; 


4) да пружи хитну медицинску помоћ ученику у случају
потребе;

5) да за време подучавања има обезбеђен приручни
комплет прве помоћи;

6) да њени ученици поштују обавезе везане за понашање
на стази утврђене овим законом и правилима о реду на скијалишту. 

 

Члан 64.

Почетни курс (обука) школе скијања може да се обавља
само на посебно уређеним, издвојеним и означеним стазама или падинама погодним
за скијање.

Школа скијања може за обуку скијаша привремено да
постави ски-лифт са вучним ужетом испод главе скијаша или ски-лифт за вучу по
трави.

 

Члан 65.

Скијашки центар је обавезан да обезбеди равноправне
услове у погледу коришћења скијалишта свим школама скијања које имају своје
седиште у јединици локалне самоуправе на чијој територији се налази скијалиште.

Правило из става 1. овог члана не односи се на
ограничење коришћења ски-стаза од стране школа скијања, које скијашки центар
уведе у току дана ради обезбеђења сигурности скијаша због превеликог броја
скијаша на стази (попуњен капацитет стазе).

У случајевима из става 2. овог члана, предност имају
школе скијања које своје седиште имају у јединици локалне самоуправе на чијој
територији се налази скијалиште.

 

Члан 66.

Спортске организације, образовне установе, као и
државни органи и организације могу да користе скијалиште за подучавање скијању
искључиво за своје чланове и кориснике, без сврхе стицања добити.

Органи и организације из става 1. овог члана не могу
јавно оглашавати и рекламирати подучавање скијању.

 

Члан 67.

Инструктор скијања може да се бави подучавањем скијања
под условом да поседује одговарајуће спортско звање и одговарајућу лиценцу
надлежног спортског савеза, у складу са овим законом и законом којим се уређује
област спорта.

Услове и поступак издавања лиценце инструкторима
скијања и трајање издате лиценце уређује надлежни спортски савез.

Надлежни спортски савез може да изда лиценцу
инструктору скијања уколико испуњава услове утврђене законом и правилима
савеза.

Инструктор скијања је обавезан да се стручно усавршава
у складу са законом и спортским правилима надлежног спортског савеза.

Министарство надлежно за послове спорта даје сагласност
на правила надлежног спортског савеза којима се уређују услови и поступак
издавања лиценце и стручно усавршавање инструктора скијања.

Надлежни спортски савез послове из ст. 2. и 3. овог
члана обавља као поверене.

 

Члан 68.

Странац инструктор скијања може да се на скијалишту
бави непосредним подучавањем скијању под условом да поседује важећу лиценцу
ИСИА (Међународна асоцијација инструктора скијања).

 

III. НАДЗОР 


 

Члан 69.

Управни надзор над извршавањем одредаба овог закона и
прописа донетих на основу њега, као и других прописа којима се уређује
делатност на скијалишту, врше министарство надлежно за послове туризма и
министарство надлежно за послове спорта. 

Инспекцијски надзор над применом овог закона и прописа
донетих на основу њега врши министарство надлежно за послове туризма преко
туристичких инспектора.

Инспекцијски надзор над организовањем спортских
приредби на скијалиштима и издавање лиценци инструкторима скијања врши
министарство надлежно за послове спорта преко спортских инспектора.

Инспекцијски надзор над применом овог закона и прописа
донетих на основу њега врши и министарство надлежно за послове саобраћаја у
делу који се односи на средства вертикалног транспорта (жичаре и ски-лифтови). 


Министарство надлежно за послове безбедности саобраћаја
на путевима врши контролу техничке исправности и употребе моторних санки и
механизације за уређење ски-стазе. 

 

Члан 70.

У вршењу инспекцијског надзора туристички инспектор
овлашћен је да:

1) контролише испуњеност услова за обављање делатности
из члана 33. овог закона;

2) прегледа просторе и просторије у којима се обавља
делатност и пружају услуге на скијалишту, уговоре, евиденције, исправе и другу
документацију потребну за утврђивање законитости пословања скијашког центра,
као и других правних лица и предузетника који обављају делатност на скијалишту;

3) контролише да ли скијаши и друга лица користе скијалиште
на прописан начин и са одговарајућом опремом.

Туристички инспектор овлашћен је да: 


1) привремено забрани коришћење скијалишта ако скијашки
центар не испуњава услове утврђене овим законом;

2) привремено забрани рад скијалишта или дела
скијалишта уколико наступе околности из члана 39. овог закона, а скијашки
центар није прекинуо рад скијалишта;

3) привремено забрани рад лицу које није регистровано
за обављање делатности и пружање услуга на скијалишту или обавља делатност или
пружа услуге супротно одредбама овог закона и прописа донетих на основу њега;

4) привремено одузме евиденције, документа и друга
доказна средства од значаја за утврђивање чињеничног стања и привремено одузме
предмете и средства чија употреба није дозвољена у оквиру спорта, као и
предмете и средства којима се врше недозвољене радње; 

5) поднесе пријаву надлежном органу за учињено кривично
дело и поднесе захтев за покретање прекршајног поступка;

6) предузме друге мере и радње за које је овлашћен
законом.

Инспектор ће решењем утврдити време трајања привремене
забране обављања делатности, као и рок у коме су лица која обављају делатности
и пружају услуге утврђене овим законом, дужна да отклоне недостатке због којих
је мера изречена.

Против решења инспектора може се изјавити жалба министру
надлежном за послове туризма, у року од осам дана од дана пријема решења.

Жалба изјављена на решење из става 4. овог члана не
одлаже његово извршење. 

 

Члан 71.

У вршењу инспекцијског надзора над организовањем
скијашких спортских приредби и издавањем лиценци инструкторима скијања,
спортски инспектор је овлашћен да наложи отклањање утврђених неправилности и
недостатака у одређеном року и да забрани одржавање спортске приредбе на
скијалишту ако није обезбеђено њено несметано и безбедно одржавање.

Против решења спортског инспектора из става 1. овог
члана може се изјавити жалба министру надлежном за послове спорта, у року од
три дана од дана пријема решења.

Жалба изјављена на решење из става 2. овог члана не
одлаже његово извршење.

 

IV. КАЗНЕНЕ ОДРЕДБЕ

 

Члан 72.

Новчаном казном од 50.000 до 350.000 динара казниће се
за прекршај правно лице ако:

1) не учини скијалиште доступно свим корисницима под
истим условима (члан 4. став 2);

2) не контролише опште стање скијалишта и не одржава га
у исправном стању, односно у стању које омогућава наменско и безбедно коришћење
стаза (члан 22. став 1);

3) не одржава жичару и заштитно подручје око жичаре у
стању које омогућава безбедно коришћење жичаре (члан 22. став 5);

4) не уреди и опреми скијалиште тако да је безбедно за кориснике
(члан 33. став 1. тачка 1);

5) на скијалишту не обезбеди редарску службу, службу
спасавања и службу хитне медицинске помоћи (члан 33. тач. 2) до 4);

6) користи скијалиште супротно члану 39. овог закона;

7) не прекине рад скијалишта или његовог дела, када
наступе околности из члана 40. овог закона;

8) не омогући коришћење скијалишта за организовање
скијашког такмичења (члан 61);

9) користи скијалиште иако је привремено забрањено
коришћење (члан 70. став 2. тач. 1) и 2);

10) одржава спортску приредбу и поред забране (члан
71).

За прекршај из става 1. овог члана казниће се и
одговорно лице у правном лицу новчаном казном од 10.000 до 30.000 динара.

 

Члан 73.

Новчаном казном од 20.000 до 200.000 динара казниће се
за прекршај правно лице ако:

1) дозволи упражњавање специјализованих зимских
спортских активности изван ски-полигона (члан 4. став 4);

2) одступи од прописаних услова за уређење ски-стаза
(члан 8); 

3) посебно не обележи и не осигура опасна места на
ски-стази (члан 9. став 2);

4) не класификује и не обележи стазе према степену
тежине (члан 19);

5) дозволи употребу моторних санки на ски-стази (члан
27. став 2); 

6) нема обезбеђен систем веза на скијалишту и везу са
најближом здравственом установом и органом унутрашњих послова (члан 33. тачка
5);

7) на улазу у скијалиште не објави на погодан начин
разлоге привременог прекида односно забране коришћења скијалишта (члан 40. став
4).

За прекршај из става 1. овог члана казниће се одговорно
лице у правном лицу новчаном казном од 5.000 до 20.000 динара.

 

Члан 74.

Новчаном казном од 10.000 до 100.000 динара казниће се
за прекршај правно лице ако:

1) употребљава механизацију за уређење ски-стазе за
време рада жичара и ски-лифтова, а не предузме посебне мере за обезбеђење
сигурности скијаша (члан 28. ст. 1. и 2); 

2) не пропише правила о реду на скијалишту (члан 33.
тачка 2);

3) не придржава се утврђеног плана рада за ски-сезону
(члан 33. тачка 8); 

4) не распореди опрему и средства за спасавање тако да
су доступна у најкраћем могућем времену и не смести их у видно означеном
простору (члан 47. став 1);

5) не обезбеди на скијалишту одговарајућу опрему и
простор за службу спасавања и задржавање повређеног или изненада оболелог
скијаша (члан 47. став 2).

За прекршај из става 1. овог члана казниће се и
одговорно лице у правном лицу новчаном казном од 3.000 до 15.000 динара. 


 

Члан 75.

Новчаном казном од 10.000 до 70.000 динара казниће се
за прекршај правно лице ако:

1) не означи границе скијалишта на кључним местима
ознакама које су видљиве у условима нормалне видљивости (члан 20. став 1);

2) возила механизације за уређење ски-стаза не обоји
уочљивом бојом и не опреми одговарајућим светлима (члан 28. став 3 );

3) не пружи непосредну помоћ корисницима, посебно деци,
у случају очигледне опасности или на захтев корисника (члан 29. став 2. тачка
3);

4) прекине рад жичара и ски-лифтова у тренутку када
једно или више лица користи жичару или ски-лифт (члан 32);

5) не обезбеди праћење временске ситуације у подручју
где се налазе скијалишта (члан 33. тачка 6); 

6) дужим прекидима рада скијалишта не обавести јавност
путем средстава јавног информисања (члан 37);

7) дозволи рад скијалишта ноћу, а за то не постоје
технички и временски услови и није обезбеђена сигурност скијаша (члан 38. став
2);

8) видно и јасно не означи седиште службе спасавања
(члан 41. став 2);

9) не истакне правила о реду, радно време скијалишта и
жичара, цене за коришћење уређаја, опреме, простора и услуга на скијалишту и не
придржава их се у пословању (члан 51. став 1);

10) одреди за шефа стаза лице које не испуњава услове
из члана 52. ст. 1. и 2. овог закона;

11) редарску службу обавља лице које не испуњава услове
из члана 53. став 2. овог закона;

12) не обавести надлежне органе о тачном почетку
ски-сезоне (члан 57. став 1);

13) организује спортску приредбу на скијалишту супротно
одредбама члана 59. овог закона;

14) дозволи приступ делу скијалишта на коме се одржава
такмичење лицу које није такмичар или службено лице организатора (члан 60. став
1);

15) организатор приредбе не уклони ознаке, уређаје,
реквизите и друге предмете постављене ради одржавања приредбе (члан 60. став
3);

16) пружа услуге подучавања скијању супротно члану 62.
овог закона; 

17) почетни курс школе скијања обавља супротно члану
64. став 1. овог закона;

18) изда лиценцу инструктору скијања иако нису испуњени
прописани услови (члан 67. став 3).

За прекршај из става 1. тачка 17) овог члана казниће се
и предузетник новчаном казном од 5.000 до 50.000 динара.

За прекршај из става 1. овог члана казниће се и
одговорно лице у правном лицу новчаном казном од 1.000 до 10.000 динара. 


 

Члан 76.

Новчаном казном од 5.000 до 50.000 динара казниће се за
прекршај физичко лице:

1) ако користи моторне санке супротно члану 27. став 4.
овог закона; 

2) шеф стаза који супротно члану 52. став 3. овог
закона одобри коришћење стазе иако нису испуњени сви услови за њено безбедно
коришћење;

3) ако не поступи по налозима редара (члан 54. став 1);

4) скијаш ако вожњом теже угрози безбедност на
ски-стази (члан 55. став 2. тачка 2);

5) скијаш ако уништи, уклони или оштети ознаке или
сигнализацију на скијалишту (члан 55. став 3. тачка 2).

 

Члан 77.

Новчаном казном на лицу места у износу од 3.000 динара
казниће се за прекршај физичко лице ако:

1) користи моторне санке супротно члану 27. ст. 2. и 4.
овог закона;

2) као вођа групе деце или скијаша почетника не упозори
редара на групу или не испуни налоге редара из члана 58. овог закона;

3) ради као инструктор скијања, а нема лиценцу
надлежног спортског савеза (члан 62. став 2);

4) не поседује важећу лиценцу ИСИА (члан 68).

 

Члан 78.

Новчаном казном на лицу места у износу од 2.000 динара
казниће се за прекршај физичко лице ако:

1) за време обављања редарске службе не носи одећу и
ознаке које га јасно идентификују као редара (члан 53. став 4);

2) понаша се супротно одредбама чл. 55. и 56. овог
закона; 

3) као инструктор скијања за време подучавања не носи
ознаке и одећу која га јасно идентификује као лице које подучава скијању (члан
62. став 3). 

 

V. ПРЕЛАЗНЕ И
ЗАВРШНЕ ОДРЕДБЕ

 

Члан 79.

Прописи који се доносе на основу овлашћења из члана 23,
члана 25. став 5, члана 50. и члана 53. став 5. овог закона биће донети у року
од шест месеци од дана ступања на снагу овог закона. 

 

Члан 80.

Предузећа и друга правна лица ускладиће своје пословање
са одредбама овог закона у року од шест месеци од дана његовог ступања на
снагу. 

 

Члан 81.

Скијашки центар је дужан да обезбеди да запослена,
односно ангажована лица на пословима шефа стаза и редара испуне услове утврђене
овим законом, најкасније до 30. новембра 2006. године.

 

Члан 82.

Овај
закон ступа на снагу осмог дана од дана објављивања у „Службеном гласнику
Републике Србије”.