На основу члана 9. ст. 3. и 4. Закона о стратешкој процени утицаја на животну средину („Службени гласник РС”, бр. 135/04 и 88/10),
Министарство грађевинарства, саобраћаја и инфраструктуре доноси 
 
ОДЛУКУ 
о неприступању изради стратешке процене утицаја измена и допуна Просторног плана подручја посебне намене инфраструктурног коридора ауто-пута Е-761, деоница Појате–Прељина на животну средину
"Службени гласник РС", број 37 од 9. априла 
				2016.
 
1. Доноси се одлука да се за измене и допунe Просторног плана подручја посебне намене инфраструктурног коридора ауто-пута Е-761, деоница Појате–Прељина („Службени гласник РС”, брoj 98/13) (у даљем тексту: Просторни план) не израђује стратешка процена утицаја на животну средину.
2. Стратешка процена утицаја на животну средину се не израђује у складу са чланом 5. став 2. Закона о стратешкој процени утицаја на животну средину.
Изменe и допунe Просторног плана немају битан утицај на животну средину и одрживи развој. Значај Просторног плана за заштиту животне средине и одрживи развој, као и проблеми заштите животне средине Просторног плана и могућности утицаја на ваздух, воде, земљиште, климу, биљни и животињски свет, станишта и биодиверзитет, заштићена природна добра, становништво и здравље, градове и друга насеља, културно-историјску баштину, инфраструктурне, индустријске и друге објекте, друге створене вредности обрађени су у Извештају о стратешкој процени утицаја Просторног плана подручја посебне намене инфраструктурног коридора ауто-пута Е-761, деоница Појате–Прељина на животну средину, као и у студији о процени утицаја на животну средину.
Карактеристике утицаја вероватноћа, интензитет, сложеност, реверзибилност; временска димензија (трајање, учесталост, понављање), просторна димензија, кумулативна и синергијска природа утицаја, ризици по људско здравље и животну средину, деловање на области од природног, културног и другог значаја; деловање на угрожене области (прекорачени стандарди квалитета животне средине или граничне вредности; интензивно коришћење земљишта; постојећи ризици; смањени капацитет животне средине; посебно осетљиве и ретке области; екосистеми и биљне и животињске врсте) такође су обрађени у Извештају о стратешкој процени утицаја Просторног плана подручја посебне намене инфраструктурног коридора ауто-пута Е-761, деоница Појате–Прељина на животну средину, као и студијом о процени утицаја на животну средину.
3. Измене и допуне Просторног плана су мањег обима, не прелазе границе претходног обухвата Просторног плана; измене и допуне Просторног плана односе се на усклађивање Просторног плана са новом законодавном регулативом, усклађивање Просторног плана са хидролошком студијом, као и са елементима урбанистичко-техничке документације.
4. Одлука се доноси на основу мишљења Министарства пољопривреде и заштите животне средине и других заинтересованих органа и организација.
5. Ова одлука представља саставни део Одлуке о изради измена и допуна Просторног плана подручја посебне намене инфраструктурног коридора ауто-пута Е-761, деоница Појате–Прељина.
6. Ова одлука се објављује у „Службеном гласнику Републике Србије”.
7. Ова одлука ступа на снагу даном ступања на снагу Одлуке о изради измена и допуна Просторног плана подручја посебне намене инфраструктурног коридора ауто-пута Е-761, деоница Појате–Прељина.
 
Број 350-01-4112/2016-11
У Београду, 25. марта 2016. године
Министарство грађевинарства, саобраћаја и инфраструктуре
Потпредседница Владе
и
министарка,
проф. др Зорана Михајловић, с.р.