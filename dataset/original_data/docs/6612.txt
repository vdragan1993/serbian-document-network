На основу члана 12. став 9. Закона о поморској пловидби („Службени гласник РС”, бр. 87/11 и 104/13), 
Mинистар грађевинарства, саобраћаја и инфраструктуре доноси
 
ПРАВИЛНИК
о врсти података и начину прикупљања података о путницима које домаћи путнички брод мора да води о путницима на путничком броду
"Службени 
				гласник РС", број 1 од 6. јануара 2015.
 
Члан 1.
Овим правилником прописује се врста података и начин прикупљања података о путницима које домаћи путнички брод мора да води о путницима на путничком броду.
Члан 2.
Одредбе овог правилника не примењују се на:
1) ратне бродове и бродове за превоз војних трупа;
2) јахте које се користе за разоноду, осим када имају посаду и превозе више од 12 путника у комерцијалне сврхе.
Члан 3.
Поједини изрази употребљени у овом правилнику имају следеће значење:
1) брзо поморско пловило је пловило чије је значење утврђено Уредбом о ратификацији Међународне конвенције о заштити људског живота на мору, 1974 („Службени лист СФРЈ – Међународни уговори”, број 2/81), са накнадним изменама и допунама;
2) лица су сви људи на броду без обзира на њихове године;
3) надлежни орган је служба за трагање и спасавање обалне државе, која је образована у складу са међународним прописима;
4) регистратор путника је одговорно лице на копну које је одредила компанија у циљу испуњавања обавеза у складу са ISM Правилником или лице на копну које је одредила компанија као лице одговорно за вођење евиденције о подацима о лицима која су се укрцала на путнички брод компаније;
Члан 4.
Подаци који се прикупљају о путницима на путничком броду, односно брзом поморском пловилу који испловљава из луке полазишта која се налази у једној држави чланици Европске уније и на путу је ка луци одредишта која се налази у другој држави чланици Европске уније су:
1) име или иницијал имена и презиме;
2) пол;
3) податак о старосној групи (одрасло лице, дете или беба) којој сваки путник припада или година рођења;
4) подаци који се односе на потребу посебне неге или помоћи у ванредним ситуацијама, када су добровољно дати од стране путника.
Подаци из става 1. овог члана, прикупљају се пре испловљења путничког брода и достављају се регистратору путника или се уносе у систем који је у ту сврху успостављен на копну, најкасније 30 минута након испловљења.
Одредбе ст. 1. и 2. овог члана примењују се када је лука одредишта удаљена више од 20 наутичких миља од луке полазишта.
Изузетно, из разлога безбедности пловидбе одредбе ст. 1. и 2. овог члана примењиваће се и на бродове који плове на линијама где је лука одредишта удаљена мање од 20 наутичких миља од луке полазишта.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”. 
 
Број 110-00-00137/2014-06/1 
У Београду, 26. децембра 2014. године
Министар, 
проф. др Зорана Михајловић, с.р.