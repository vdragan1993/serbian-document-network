На основу члана 43. став 5. и члана 45. став 5. Закона о трансплантацији органа („Службени гласник РС”, број 72/09),
Министар здравља доноси
 
ПРАВИЛНИК
о садржају обрасца документа о информисању, садржају обрасца изјаве о пристанку и о повлачењу пристанка за узимање органа живог даваоца органа

"Службени гласник РС", број 89 од 14. 
	септембра 2012.
 
Члан 1.
Овим правилником прописује се садржај обрасца документа о информисању живог даваоца органа, садржај обрасца изјаве о писменом пристанку за узимање органа живог даваоца органа, као и садржај обрасца изјаве о повлачењу писменог пристанка живог даваоца органа због пресађивања у тело другог лица ради лечења.
Члан 2.
Образац документа о информисању живог даваоца органа садржи рубрике за упис података о:
1) здравственој установи;
2) датуму давања изјаве;
3) даваоцу изјаве, и то:
(1) име и презиме,
(2) датум рођења,
(3) јединствени матични број,
(4) телефон, адреса и место пребивалишта,
(5) пол,
(6) држављанство;
4) информисању живог даваоца органа.
У образац документа из става 1. овог члана уписују се и:
1) име и презиме присутног здравственог радника;
2) име и презиме здравственог радника који је обавио разговор, односно живог даваоца органа упознао са његовим правима у складу са Законом о трансплантацији органа.
Образац документа из става 1. овог члана садржи и место за печат здравствене установе, као и потпис и факсимил здравствених радника који учествују у поступку.
Саставни део документа из става 1. овог члана је и писмени пристанак живог даваоца органа, односно повлачење писменог пристанка, које потписује давалац органа, као и присутни здравствени радник.
Образац документа из става 1. овог члана, као и његови прилози – образац изјаве о писменом пристанку, односно образац изјаве о повлачењу писменог пристанка живог даваоца органа, одштампани су уз овај правилник и чине његов саставни део. 
	
Члан 3.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-10/2012-01
У Београду, 30. јула 2012. године
Министар,
проф. др 
	Славица Ђукић Дејановић, с.р.