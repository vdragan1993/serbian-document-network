Редакцијски пречишћен текст
 
На основу члана 28. став 7, члана 30. став 4, члана 33. став 6 и члана 36. Закона о банкама („Службени гласник РС”, бр. 107/2005 и 91/2010) и члана 15. став 1. Закона о Народној банци Србије („Службени гласник РС”, бр. 72/2003, 55/2004 и 44/2010),
Извршни одбор Народне банке Србије доноси
 
ОДЛУКУ
о управљању ризицима банке

"Службени гласник РС", бр. 45 од 21. јуна 
	2011, 94 од 14. децембра 
	2011, 119 од 17. децембра 2012, 123 од 28. децембра 2012, 
	23 од 13. марта 2013 - 
	др. одлука, 43 од 17. маја 2013, 
92 од 
	22. октобра 2013, 33 од 9. априла 2015, 61 од 10. јула 2015, 61 од 7. јула 
	2016, 103 од 22. децембра 2016.
 
НАПОМЕНА ИЗДАВАЧА: Одлука о изменама и допунама Одлуке о управљању 
	ризицима банаке ("Службени гласник РС", број 103/2016) ступила је на снагу 
	oсмог дана од дана објављивања у „Службеном гласнику Републике Србије”, 
	односно 30. децембра 2016. године, а примењује се од 30. јуна 2017. године 
	(види тачку 6. Одлуке - 103/2016-245) (текст Одлуке који се примењује до 30. 
	јуна 2017. године можете погледати са десне стране у делу "Верзије 
	пречишћеног текста").
 
I. ОСНОВНЕ ОДРЕДБЕ
1. Овом одлуком прописују се ближи услови и начин идентификације, мерења и процене ризика којима је банка изложена у свом пословању, осим ризика усклађености пословања, као и управљање тим ризицима, укључујући и начин израчунавања појединачних показатеља пословања банке у вези са управљањем ризицима и ограничења која се односе на ризике. 
	
 
2. Банка је у свом пословању нарочито изложена или може бити изложена следећим ризицима:
1) ризику ликвидности; 
2) кредитном ризику, укључујући и резидуални ризик, ризик смањења вредности потраживања, ризик измирења/испоруке, као и ризик друге уговорне стране;
3) каматном ризику;
4) девизном ризику и осталим тржишним ризицима;
5) ризику концентрације, који посебно укључује ризике изложености банке према једном лицу или групи повезаних лица;
6) ризицима улагања банке;
7) ризицима који се односе* на земљу порекла лица према 
	коме* је банка изложена (ризик земље);
8) оперативном ризику, који посебно укључује правни ризик;
9) ризику усклађености пословања банке;


9а) ризику од прања новца и финансирања тероризма;**
10) стратешком ризику;
11) другим ризицима.
Ризици из ове тачке, у смислу ове одлуке, имају следеће значење:
1) резидуални ризик је могућност настанка негативних ефеката на финансијски резултат и капитал банке услед тога што су технике ублажавања кредитног ризика мање ефикасне него што се очекује или њихова примена недовољно утиче на умањење ризика којима је банка изложена;
2) ризик смањења вредности потраживања (dilution risk) јесте могућност настанка негативних ефеката на финансијски резултат и капитал банке по основу смањења вредности откупљених потраживања услед готовинских или неготовинских обавеза претходног повериоца према дужнику;
3) ризик измирења/испоруке је могућност настанка негативних ефеката на финансијски резултат и капитал банке по основу неизмирених трансакција или услед неизвршавања обавезе друге уговорне стране по трансакцијама слободне испоруке на уговорени датум измирења/испоруке (due delivery date);
4) ризик друге уговорне стране (counterparty credit risk) јесте могућност настанка негативних ефеката на финансијски резултат и капитал банке услед неизмирења обавезе друге уговорне стране у трансакцији пре коначног поравнања новчаних токова трансакције, односно измирења новчаних обавеза по тој трансакцији;
5) ризик усклађености пословања банке је могућност настанка негативних ефеката на финансијски резултат и капитал банке услед пропуштања усклађивања пословања са законом и другим прописом, стандардима пословања, процедурама о спречавању прања новца и финансирања тероризма
	
и другим процедурама**, као и с другим актима којима се уређује пословање банака, а посебно обухвата ризик од санкција регулаторног тела, ризик од финансијских губитака и репутациони ризик;
6) стратешки ризик је могућност настанка негативних ефеката на финансијски резултат или капитал банке услед непостојања одговарајућих политика и стратегија, те њиховог неадекватног спровођења, као и услед промена у окружењу у коме банка послује или изостанка одговарајућег реаговања банке на те промене. 
	
*Службени гласник РС, број 
	119/2012
**Службени гласник РС, број 
	61/2016
 
II. УСПОСТАВЉАЊЕ СИСТЕМА УПРАВЉАЊА РИЗИЦИМА БАНКЕ
3. Банка је дужна да успостави свеобухватан и поуздан систем управљања ризицима, који је укључен у све њене пословне активности и који обезбеђује да ризични профил банке увек буде у складу с већ утврђеном склоношћу ка ризицима. Систем управљања ризицима мора бити сразмеран природи, обиму и сложености пословања банке, односно њеном ризичном профилу.
Систем управљања ризицима се, у смислу става 1. ове тачке, сматра свеобухватним и поузданим ако банци омогућава да управља ризицима којима је изложена или може бити изложена по основу својих пословних активности.
Систем управљања ризицима се, у смислу става 1. ове тачке, сматра укљученим у све пословне активности банке ако банка сваку пословну одлуку којом преузима ризике (укључујући и услове под којима се уговарају поједине трансакције) доноси узимајући у обзир претходну процену запослених одговорних за управљање ризицима.
Под пословним активностима из става 1. ове тачке подразумевају се и активности које за рачун банке предузима треће лице (поверавање активности трећим лицима).
Ризичним профилом банке из става 1. ове тачке сматра се процена банке о структури и нивоима свих ризика којима је изложена или може бити изложена у свом пословању.
Склоношћу банке ка ризицима из става 1. ове тачке сматра се намера банке да преузима ризике ради остваривања својих стратегија и политика (структура ризика), као и одређивање овог преузимања на прихватљивом нивоу ризика (толеранција према ризицима).
 
4. Систем управљања ризицима обухвата:
– стратегију и политике за управљање ризицима, као и процедуре за идентификовање и мерење, односно процену ризика и за управљање ризицима;
– одговарајућу унутрашњу организацију, односно организациону структуру банке;
– ефективан и ефикасан процес управљања свим ризицима којима је банка изложена или може бити изложена у свом пословању;
– адекватан систем унутрашњих контрола;
– одговарајући информациони систем;
– адекватан процес интерне процене адекватности капитала.
 
Стратегија, политике и процедуре
 
5. Стратегију за управљање ризицима чини један или више докумената којима се уређује јединствено и доследно управљање ризицима банке на дугорочној основи и којима је одређен однос банке према ризицима којима је изложена или може бити изложена у свом пословању, укључујући и ризике који произлазе из макроекономског окружења у коме банка послује. 
	
Стратегија за управљање ризицима треба да буде усклађена с пословном политиком и стратегијом банке. 
	
 
6. Стратегија за управљање ризицима нарочито садржи:
– преглед и дефиниције свих ризика којима је банка изложена или може бити изложена;
– дугорочне циљеве утврђене пословном политиком и стратегијом банке, као и склоност ка ризицима одређену у складу с тим циљевима;
– основна начела преузимања ризика и управљања ризицима; 
– основна начела процеса интерне процене адекватности капитала банке. 

Банка је дужна да својом пословном политиком и стратегијом утврди 
	дугорочне циљеве у вези с нивоом лоше активе банке.*

Банка је дужна да стратегијом за управљање ризицима посебно утврди 
	критеријуме за утврђивање лоше активе банке, основна начела управљања том 
	активом, као и највиши прихватљиви ниво лоше активе банке.*

Под лошом активом банке, у смислу ове одлуке, подразумевају се 
	проблематична потраживања банке у складу са одлуком којом се уређује 
	класификација билансне активе и ванбилансних ставки банке.*
Банка је дужна да стратегију за управљање ризицима периодично разматра и да је, по потреби, мења, а нарочито у случају значајнијих измена пословне политике и стратегије банке, односно промена у макроекономском окружењу у коме банка послује.
*Службени гласник РС, број 
	61/2016
 
7. Политике за управљање ризицима чини један или више докумената банке којима се нарочито уређује: 
	
– начин организовања процеса управљања ризицима банке и јасно разграничење одговорности запослених у свим фазама тог процеса;
– начин процене ризичног профила банке и методологије за идентификовање и мерење ризика, односно процену 
	појединачних ризика*;
– мере за ублажавање појединачних ризика* и правила за примену тих мера;
– начин праћења и контроле појединачних ризика* и успостављање система лимита банке; 
	
– начин одлучивања о пословним трансакцијама које доводе до прекорачења успостављених лимита, као и дефинисање изузетних околности у којима је одобравање тог прекорачења могуће у законским оквирима;
– принципи функционисања система унутрашњих контрола банке, начин и методологија за спровођење процеса интерне процене адекватности капитала банке;
– оквир и учесталост стрес тестирања, као и поступање у случајевима неповољних резултата стрес тестова. 
	


Банка је дужна да документима из става 1. ове тачке, у оквиру питања 
	из алинеја од прве до седме тог става, посебно уреди управљање ризицима који 
	се односе на лошу активу.**
Банка је дужна да политике за управљање ризицима преиспитује најмање једном годишње, а ако настану значајније промене у ризичном профилу банке – и чешће, као и да их, по потреби, мења.
*Службени гласник РС, број 
	119/2012
**Службени гласник РС, број 
	61/2016
 
8. Банка је дужна да, на основу стратегије и политика за управљање ризицима, усвоји, примењује и, по потреби, ажурира процедуре за идентификовање, мерење, односно процену ризика којима је изложена или може бити изложена, као и за управљање тим ризицима. 
	
Банка је дужна да процедурама за идентификовање ризика нарочито обезбеди да то идентификовање буде благовремено и свеобухватно, као и да обезбеди анализу узрока који доводе до настанка ризика.
Процедуре за мерење, односно процену ризика нарочито садрже квантитативне и/или квалитативне методе на основу којих банка може благовремено уочити промене свог ризичног профила, укључујући и настанак нових ризика.
Процедуре за управљање ризицима нарочито садрже опис поступака за ублажавања ризика, као и опис поступака за праћење и контролу ризика.

Процедурама из става 1. ове тачке које се односе на лошу активу 
	нарочито се утврђују:*

– прецизно дефинисане активности, овлашћења и одговорности у вези с 
	раном идентификацијом дужника који се суочавају са финансијским потешкоћама 
	и дужника који су у доцњи или статусу неизмирења обавеза, индикатори за 
	прелазак послова са овим дужницима у делокруг организационе јединице из 
	тачке 9. став 4. ове одлуке и активности и одговорности за праћење статуса 
	ових дужника (нпр. формирањем тзв. watch листе);*

– прецизно дефинисане активности, овлашћења и одговорности у вези с 
	комуникацијом с дужницима из алинеје прве овог става, као и с другим 
	повериоцима тих дужника, ако банка оцени да постоји могућност редефинисања 
	дужничко-поверилачких односа;*

– прецизно дефинисане активности и мере које ће банка предузети или 
	размотрити у вези са управљањем лошом активом, као и овлашћења и 
	одговорности за предузимање тих активности и мера, те рокови доношења одлука 
	о тим активностима и мерама и динамика њиховог спровођења, у зависности од 
	процене капацитета дужника за измирење обавеза према банци, односно процене 
	финансијског стања/кредитне способности дужника/пружаоца кредитне заштите и 
	броја дана доцње у измирењу обавеза дужника;*

– начин утврђивања индикатора за праћење лоше активе и њиховог 
	укључивања у целокупан систем корпоративног управљања и систем управљања 
	ризицима (укључујући и план опоравка банке);*

– прецизно дефинисане одговорности у вези са извештавањем надлежних 
	органа банке о ефикасности и делотворности спровођења активности наплате и 
	мера за управљање лошом активом (укључујући и образложење избора одређених 
	мера) и динамика тог извештавања.*
*Службени гласник РС, број 
	61/2016
 
Унутрашња организација, односно организациона структура
 
9. Банка је дужна да успостави такву унутрашњу организацију, односно организациону структуру којом ће активности управљања ризицима (middle office) и активности подршке (back office) функционално и организационо одвојити од преузимања ризика 
	(front office), с јасно утврђеном поделом послова и дужности запослених којом се спречава сукоб интереса.

Обавеза функционалног и организационог одвајања из става 1. ове 
	тачке подразумева и то да овлашћења и одговорности за послове који се односе 
	на управљање ризицима, односно активности подршке не могу бити поверени оном 
	члану извршног одбора коме су поверена овлашћења и одговорности за послове 
	који се односе на преузимање ризика.*
Подела послова и дужности запослених јасно је утврђена ако су испуњени следећи услови:
– да се унутрашњим актима банке којима се уређује организација њеног пословања могу недвосмислено утврдити послови и дужности запослених;
– да су запослени упознати са својим пословима и дужностима; 
– да је процес доношења и спровођења одлука документован.

Банка је дужна да успостави засебну организациону јединицу за 
	управљање лошом активом, у чијем је делокругу предузимање активности и мера 
	за управљање лошом активом и која је функционално и организационо одвојена 
	од организационих јединица у чијем је делокругу преузимање ризика.*

Банка је дужна да у рад организационе јединице из става 4. ове тачке 
	укључи довољан број запослених који имају одговарајућу стручност и 
	професионално искуство и који ће обављати искључиво послове управљања лошом 
	активом, тако да величина ове организационе јединице буде сразмерна обиму, 
	врсти и сложености послова које банка обавља, као и ризичном профилу банке и 
	нивоу њене лоше активе.*

Банка је дужна да обезбеди да број запослених који обављају послове 
	идентификовања, мерења и праћења ризика од прања новца и финансирања 
	тероризма и управљања тим ризиком буде сразмеран обиму, врсти и сложености 
	организационе структуре банке, као и ризичном профилу банке и нивоу њене 
	изложености ризику од прања новца и финансирања тероризма.*
*Службени гласник РС, број 
	61/2016
 
10. Банка је дужна да омогући адекватну комуникацију, размену информација и сарадњу на свим организационим нивоима – ради спровођења пословне политике и стратегије, као и стратегије и политика за управљање ризицима.
 
11. Банка је дужна да, у складу са обимом, врстом и сложеношћу послова које обавља, у систем управљања ризицима укључи довољан број запослених који имају одговарајућу стручност и професионално искуство и да увек обезбеђује континуитет у спровођењу стратегије и политика за управљање ризицима. 
	
 
12. Банка је дужна да утврди адекватну политику зарада и осталих примања запослених у банци. 
	
Политика из става 1. ове тачке је адекватна ако је заснована на спровођењу пословне политике и стратегије банке, као и стратегије и политика за управљањe ризицима, и ако подстиче разумно и опрезно преузимање ризика.
Политика зарада и других примања, у смислу става 1. ове тачке, подстиче разумно и опрезно преузимање ризика ако узима у обзир све врсте ризика којима је банка изложена или може бити изложена по основу појединих активности, а систем награда, односно бонуса запослених је: 
	
– заснован на остварењу пословних циљева и симетричан, односно укупан фонд за бонусе и награде одређује се у складу са степеном остварења пословних циљева (што подразумева и знатно смањење или укидање тог фонда, односно дела фонда који се односи на одређене запослене – у случају да пословни циљеви нису остварени у складу с планираним) и
– усклађен с периодом на који се ризик односи, односно динамика награђивања одговара том периоду.
Одредбе ове тачке сходно се примењују на одређивање накнаде члановима управног одбора банке. 
	
 
Процес управљања ризицима
 
13. Банка је дужна да успостави ефективан и ефикасан процес управљања ризицима, који обухвата ублажавање, праћење и контролу ризика којима је банка изложена или може бити изложена а које је идентификовала и измерила, односно проценила.
Под ублажавањем ризика подразумева се диверсификација, пренос, смањење и/или избегавање ризика, а банка га спроводи имајући у виду свој ризични профил и склоност ка ризицима. 
	
Под праћењем и контролом ризика подразумева се учесталост и начин праћења ризика којима је банка изложена, као и праћење и контрола лимита у оквиру успостављеног система лимита.
 
14. При вршењу контроле ризика, банка проверава примену метода и процедура за управљање ризицима (укључујући и нове ризике) и оцењује њихову ефективност и ефикасност и редовно анализира систем лимита ради провере његове адекватности.
Систем унутрашњих контрола
 
15. Систем унутрашњих контрола представља скуп процеса и процедура успостављених ради адекватне контроле ризика, праћења ефективности и ефикасности пословања, поузданости финансијских и осталих података и информација банке, као и њихове усклађености с прописима, унутрашњим актима и пословним стандардима, а чији је циљ обезбеђење сигурности и стабилности пословања банке. 
	
Систем унутрашњих контрола банке обухвата:
– одговарајуће контролне активности, које спроводе извршни одбор банке, лица одговорна за управљање ризицима и запослени у банци;
– редовну процену адекватности, поузданости и ефикасности система управљања ризицима, коју врши унутрашња ревизија.
Системом унутрашњих контрола банке обезбеђује се благовремено информисање организационих јединица банке и лица одговорних за управљање ризицима о уоченим недостацима, затим примена мера којима ће се ти недостаци отклонити, као и евентуалне измене система управљања ризицима кад је то потребно.
 
16. Банка је дужна да обезбеди да унутрашње контроле буду саставни део свих свакодневних активности њених запослених, као и да запослени, у складу с добрим пословним обичајима, професионалним и етичким стандардима, разумеју сврху и значај ових контрола, као и свој допринос ефективном спровођењу тих контрола.
Банка је дужна да системом унутрашњих контрола успостави, тамо где је то применљиво, контроле којима се ограничава приступ материјалној имовини банке, односно обезбеђује сигурност те имовине. Ове контроле укључују различите начине ограничења приступа материјалној имовини банке (нпр. вишеструке провере или заједничке провере више лица), као и периодични попис ове имовине.
Информациони систем
 
17. Престала је да важи (види тач. 53. и 54. Одлуке - 
	23/2013-7).
 
18. Престала је да важи (види тач. 53. и 54. Одлуке - 
	23/2013-7).
 
19. Банка је дужна да успостави такав систем извештавања који ће свим нивоима у банци обезбедити благовремене, тачне и довољно детаљне информације које су неопходне за доношење пословних одлука и ефикасно управљање ризицима, односно за сигурно и стабилно пословање банке. 
	
У систем извештавања о ризицима благовремено се укључује и извештавање о настанку ризика који раније нису идентификовани, као и о уочавању неочекиваног интензитета раније идентификованих ризика. 
	
 
Процес интерне процене адекватности капитала (ICAAP)
 
20. Банка је дужна да спроводи процес интерне процене 
	адекватности капитала, односно утврђује укупне интерне капиталне захтеве у 
	складу са својим ризичним профилом, као и да утврђује расположиви интерни 
	капитал и врши његову расподелу.*
У смислу ове одлуке – укупни интерни капитални захтеви означавају 
	износ капитала који је потребан за покриће свих ризика којима је банка 
	изложена или може бити изложена у свом пословању, док интерни капитални 
	захтев за појединачни ризик означава износ капитала потребан за покриће 
	појединачног ризика коме је банка изложена или може бити изложена у свом 
	пословању.*
Расположиви интерни капитал, у смислу ове одлуке, означава износ 
	капитала који је расположив за покриће свих ризика којима је банка изложена 
	или може бити изложена у свом пословању.*
*Службени гласник РС, број 
	119/2012
 
Стратегија и план управљања капиталом
 
21. Банка је дужна да успостави стратегију управљања капиталом која обезбеђује одржавање таквог нивоа и такве структуре 
	расположивог интерног капитала* који могу да подрже очекивани раст пласмана, будућих извора средстава и њиховог коришћења, политику дивиденди, као и све промене минималног износа капитала прописаног одлуком којом се уређује адекватност капитала.
Банка је дужна да успостави план управљања капиталом, који 
	нарочито садржи:*
– стратешке циљеве и период за њихово остварење, узимајући у 
	обзир утицај макроекономског окружења и фазе привредног циклуса;*
– начин организације процеса управљања расположивим интерним 
	капиталом;*
– процедуре планирања адекватног нивоа расположивог интерног 
	капитала;*
– начин достизања и одржавања адекватног нивоа расположивог 
	интерног капитала;*
– план пословања у случају настанка непредвиђених догађаја који 
	могу да утичу на расположиви интерни капитал.*
*Службени гласник РС, број 
	119/2012
 
22. Банка је дужна да на континуираној основи спроводи документовани процес интерне процене адекватности капитала који одговара природи, обиму и сложености активности банке, у складу са стратегијом и политикама за управљање ризицима, као и стратегијом управљања капиталом
Банка је дужна да обезбеди да процес из става 1. ове тачке испуњава и следеће услове:
– да је заснован на процесу идентификације и мерења, односно процене ризика;
– да пружа свеобухватну процену ризика, као и праћење значајних ризика којима је банка изложена или може бити изложена у свом пословању;
– да обезбеђује адекватан ниво расположивог интерног 
	капитала* у складу с ризичним профилом банке;
– да је на одговарајући начин укључен у систем управљања банком и доношења одлука у банци;
– да је предмет редовне анализе, праћења и провере.
*Службени гласник РС, број 
	119/2012
 
Фазе процеса
 
23. Банка је дужна да обезбеди да процес интерне процене 
	адекватности капитала обухвата следеће фазе:*
1) утврђивање материјално значајних ризика;*
2) израчунавање интерних капиталних захтева за појединачне 
	ризике;*
3) утврђивање укупних интерних капиталних захтева;*
4) поређење следећих елемената:*
– капитала обрачунатог у складу са одлуком којом се уређује 
	адекватност капитала банке и расположивог интерног капитала,* 
– минималних капиталних захтева израчунатих у складу са одлуком 
	из алинеје прве ове одредбе и интерних капиталних захтева за појединачне 
	ризике;*
– збира минималних капиталних захтева израчунатих у складу са 
	одлуком из алинеје прве ове одредбе и укупних интерних капиталних захтева.*
*Службени гласник РС, број 
	119/2012
 
24. Банка је дужна да својом методологијом установи квантитативне и квалитативне критеријуме на основу којих утврђује материјално значајне ризике који ће бити укључени у процес интерне процене адекватности капитала, узимајући у обзир врсту, обим и сложеност свог пословања, као и специфичности тржишта на којима послује.
Ради утврђивања ризика из става 1. ове тачке, банка је дужна да анализира:
1) ризике за које рачуна минималне капиталне захтеве у складу са одлуком којом се уређује адекватност капитала банке;
2) ризике који нису у потпуности обухваћени минималним капиталним захтевима из одредбе под 1) овог става (кредитно-девизни ризик, резидуални ризик, могућа потцењеност кредитног ризика услед примене стандардизованог приступа, могућа потцењеност оперативног ризика услед примене приступа основног индикатора или стандардизованог приступа);
3) ризик ликвидности, каматни ризик, ризик концентрације, репутациони и стратешки ризик;
4) ризике који настају по основу спољних фактора, а који укључују утицај пословног и макроекономског окружења, као и ризике који нису наведени у одредбама од 1) до 3) овог става.
Банка је дужна да на документован начин образлаже одлуке о неукључивању појединачних ризика у процес интерне процене адекватности капитала.
 
25. Методологијом за мерење, односно процену ризика ради спровођења процеса интерне процене адекватности капитала нарочито се уређујe:
– коришћење приступа за израчунавање минималних капиталних захтева, у складу са одлуком којом се уређује адекватност капитала банке; 
	
– коришћење сопствених приступа за израчунавање 
	интерних капиталних захтева за појединачне ризике*.
Применом методологије из става 1. ове тачке банка израчунава 
	интерне капиталне захтеве за појединачне ризике*. 
	
*Службени гласник РС, број 
	119/2012
 
26. Банка је дужна да редовно, а најмање једном годишње, спроводи стрес тестирање за све материјално значајне ризике и за 
	интерне капиталне захтеве за те ризике*. 
	
Под стрес тестирањем из става 1. ове тачке подразумева се процена потенцијалних ефеката специфичних догађаја и/или промене више фактора ризика на капитал и финасијски резултат банке. Стрес тестирање може се спроводити: 
	
1) анализом осетљивости, којом се процењују ефекти промене одређеног фактора ризика на капитал и финансијски резултат банке, или
2) сценарио-анализом, којом се процењују ефекти истовремене промене више фактора ризика на капитал и финансијски резултат банке у јасно утврђеним ванредним (стресним) околностима.
Банка је дужна да резултате добијене по основу стрес тестирања узима у обзир при процени и одржавању 
	адекватног нивоа расположивог интерног капитала*.
Банка је дужна да у стрес тестове укључи све значајне факторе ризика специфичне за њено пословно окружење, укључујући и факторе макроекономског окружења. 
	
*Службени гласник РС, број 
	119/2012
 
27. Банка израчунава укупне интерне капиталне захтеве на основу 
	збира интерних капиталних захтева за појединачне ризике добијених коришћењем 
	методологије из тачке 25. ове одлуке и резултата стрес тестова из тачке 26. 
	те одлуке, узимајући у обзир и могуће ефекте диверсификације.*
Расположиви интерни капитал, интерни капитални захтеви за 
	појединачне ризике и укупни интерни капитални захтеви, добијени као резултат 
	процеса интерне процене адекватности капитала банке, могу се разликовати од 
	капитала банке, минималних капиталних захтева банке и збира минималних 
	капиталних захтева, израчунатих у складу са одлуком којом се уређује 
	адекватност капитала банке, при чему је банка дужна да анализира и 
	документује те разлике.*
*Службени гласник РС, број 
	119/2012
 
27а. Банка је дужна да извештај о процесу интерне процене 
	адекватности капитала саставља са стањем на дан 31. децембра и да га 
	доставља Народној банци Србије у роковима прописаним за достављање и 
	објављивање годишњих финансијских извештаја са извештајем спољног ревизора.*
Банка је дужна да извештај из става 1. ове тачке доставља у 
	штампаној и електронској форми.*
Садржај и форма извештаја из ове тачке утврђени су у Прилогу 1, 
	који је одштампан уз ову одлуку и њен је саставни део.*
*Службени гласник РС, број 
	119/2012
 
Укључивање процеса интерне процене адекватности капитала у систем управљања и доношења одлука
 
28. Банка је дужна да процес интерне процене адекватности капитала укључи у систем управљања банке и доношења одлука у банци, односно да резултате ових процена користи у процесу доношења пословних одлука и одлука у вези са управљањем ризицима, као и у процесу успостављања система лимита.
Банка је дужна да редовно, а најмање једном годишње, проверава и преиспитује процес интерне процене адекватности капитала, као и да, ако је неопходно, на одговарајући начин прилагоди тај процес. 
	
Поред редовне годишње провере процеса из става 1. ове тачке, банка је дужна да преиспитује и прилагођава тај процес кад год је изложена новим ризицима и значајним променама – како у својим стратешким опредељењима и оперативним плановима, тако и у спољном окружењу.
Процес интерне процене адекватности капитала банке предмет је и унутрашње ревизије банке.
 
III. УПРАВЉАЊЕ РИЗИЦИМА БАНКЕ
Брисани су наслови изнад тач. 29, 30, 32. и 33. 
	(види тачку 1. Одлуке - 103/2016-245)
 
29-37. Брисане су (види тачку 1. Одлуке - 103/2016-245)
 
Кредитни ризик
 
38. Кредитни ризик је могућност настанка негативних ефеката на финансијски резултат и капитал банке услед неизвршавања обавеза
дужника према банци.
Банка је дужна да управља кредитним ризиком на нивоу појединачних пласмана и на нивоу целокупног кредитног портфолија.
Ради преузимања кредитног ризика и управљања тим ризиком банка успоставља одговарајући кредитни процес, који обухвата процес одобравања пласмана и процес управљања овим ризиком.
 
39. Банка је дужна да, у оквиру кредитног процеса, утврди:
1) критеријуме и принципе за одобравање нових и репрограм и реструктурирање постојећих пласмана, а нарочито за одлучивање о одобравању пласмана који представљају велику изложеност банке;
2) правила за одобравање и праћење пласмана на нивоу 
	појединачних дужника и пружалаца кредитне заштите, на нивоу групе с њима 
	повезаних лица, као и на нивоу лица повезаних с банком, у складу са износом 
	и ризичношћу пласмана;

3) скуп могућих мера реструктурирања пласмана који се сматрају лошом 
	активом (за сваки њен сегмент), водећи рачуна о томе да се мере 
	реструктурирања не смеју користити за привремено или трајно прикривање 
	стварног нивоа ризика потраживања која су репрограмирана/реструктурирана.*
*Службени гласник РС, број 
	61/2016
 
40. Банка је дужна да, при доношењу одлуке о одобравању пласмана, процени финансијско стање и кредитну способност дужника, као и вредност и правну сигурност његове кредитне заштите, те друге релевантне факторе. 
	
Ако одобрава пласмане под условима који се разликују од тржишних, банка је дужна да успостави процедуре за одобравање и праћење таквих пласмана, као и за предузимање одговарајућих мера ради смањења кредитног ризика који произлази из тих пласмана.
 
41. Банка је дужна да врши процену кредитног ризика која је заснована на квантитативним и квалитативним критеријумима који узимају у обзир карактеристике одређеног дужника и пласмана и омогућавају јасно рангирање пласмана у одговарајуће ризичне категорије према степену наплативости. Банка је дужна да обезбеди континуирано праћење и проверу адекватности рангирања пласмана у ове категорије.
При утврђивању износа исправке вредности билансне активе и резервисања за губитке по ванбилансним ставкама, банка је дужна да узме у обзир процену кредитног ризика.
Банка је дужна да процену кредитног ризика јасно документује.
 

	42. Банка је дужна да успостави ефикасно праћење пласмана с јасно 
	дефинисаним процедурама и учесталошћу, а које јој омогућава да, у случају 
	погоршања финансијског стања и кредитне способности дужника или пружаоца 
	кредитне заштите, благовремено предузме одговарајуће мере ради смањења 
	кредитног ризика.*

	Праћење квалитета пласмана на нивоу појединачног дужника банка заснива 
	превасходно на обезбеђивању ажурних података о финансијском стању и 
	кредитној способности дужника и тржишној вредности средстава обезбеђења. 
	Банка је дужна да прати испуњење уговорних обавеза дужника, а нарочито 
	коришћење средстава одобрених за уговорене намене.*

	Банка је дужна да успостави систем раног уочавања повећаног кредитног ризика, 
	који омогућава благовремено идентификовање дужника код којих је дошло до 
	овог повећања и који укључује утврђивање квалитативних и квантитативних 
	индикатора за рано уочавање повећаног кредитног ризика.*

	Праћење пласмана банка спроводи од момента одобравања пласмана до престанка 
	важења уговора на основу ког је банка изложена кредитном ризику, а обухвата 
	праћење појединачних пласмана, дужника и инструмената кредитне заштите. 
	Поред редовног праћења, банка посебно надгледа све пласмане одобрене 
	дужницима који су у статусу неизмирења обавеза.*

	Брисан је ранији став 5. (види тачку 1. Одлуке - 43/2013-137)

Ради ефикаснијег управљања лошом активом, банка је дужна да изврши 
	сегментацију те активе на основу јасних критеријума (нпр. изложености према 
	правним и физичким лицима, намени пласмана, појединим пословним гранама, 
	повезаним лицима, валути, фази наплате, врсти средства обезбеђења и сл.) – у 
	складу са обимом, врстом и сложеношћу послова које обавља, као и ризичним 
	профилом банке и нивоом њене лоше активе.**
*Службени гласник РС, број 
	123/2012
**Службени гласник РС, број 
	61/2016
 

42а Банка може 
потраживање од правног лица, предузетника и пољопривредника да уступи другој 
банци.*

Изузетно од става 1. ове тачке, ради смањења лоше активе, банка може 
	да уступи и другом правном лицу следећа потраживањa од правног лица, 
	предузетника и пољопривредника:***

– доспело потраживање;***

– потраживање које још није доспело, али се сматра проблематичним у 
	смислу одлуке којом се уређује класификација билансне активе и ванбилансних 
	ставки банке и класификовано је као проблематично на пресечни датум 
	класификације који непосредно претходи достављању обавештења из става 5. ове 
	тачке.***

Банка може да 
уступи потраживање од физичког лица – корисника финансијских услуга у складу са 
законом којим се уређује заштита корисника финансијских услуга.*

Пре доношења 
одлуке о уступању из ст. од 1. до 3. ове тачке, банка је дужна да процени утицај 
уступања из тих ставова на:*

– активу 
пондерисану кредитним ризиком, резерву за процењене губитке и показатељ 
адекватности капитала банке;*

– износ и 
структуру проблематичних кредита банке, у смислу одлуке којом се уређује 
извештавање банака;*

– трошкове и 
финансијски резултат банке;*

– ризични профил 
банке.*

Банка је дужна да 
Народну банку Србије обавести о намераваном уступању из ст. од 1. до 3. ове 
тачке најкасније 30 дана пре закључења уговора о том уступању и да јој уз то 
обавештење достави следећу документацију:*

1) одлуку 
надлежног органа управљања банке о уступању из тих ставова;*

2) основне 
податке о лицу коме банка намерава да уступи потраживање (пословно име, седиште 
и матични број лица, као и податке о власничкој структури овог лица и о 
члановима органа управљања тог лица), с назнаком да ли је реч о лицу повезаном с 
банком;*

3) нацрт уговора 
о уступању из тих ставова, с датумом планираног закључења, односно извршења тог 
уговора;*

4) резултате 
процене из става 4. ове тачке;*

5) податке о 
бруто књиговодственој вредности потраживања које се уступа и о износу исправке 
вредности тог потраживања;*

6) податке о томе 
да ли се уступање из тих ставова врши уз накнаду, податке о вредности ове 
накнаде у апсолутном износу, односно процентуално од вредности потраживања које 
се уступа умањене за исправку вредности, као и податке о томе да ли банка 
посредно или непосредно обезбеђује средства која се користе за плаћање те 
накнаде.*


7) податке о класификацији потраживања која се уступају у смислу 
	одлуке којом се уређује класификација билансне активе и ванбилансних ставки 
	банке за најмање два последња тромесечја.***


Изузетно од става 5. ове тачке, банка може да, у случају хитности, 
	када је уступање потраживања из ст. 1. до 3. ове тачке неопходно ради 
	побољшања њеног финансијског положаја, од Народне банке Србије затражи 
	одобрење да јој обавештење и документацију из става 5. ове тачке достави и у 
	року краћем од рока из тог става, али не касније од пет радних дана пре 
	закључења уговора о уступању потраживања.**

Ако банка датум 
планираног закључења, односно извршења уговора из става 5. одредба под 3) ове 
тачке измени након достављања обавештења из тог става, дужна је да о овој 
промени без одлагања обавести Народну банку Србије.*

Банка је дужна да 
о извршеном уступању из ст. од 1. до 3. ове тачке обавести Народну банку Србије 
у року од пет дана од дана уступања.*

Садржај и форма обавештења из ст. 5. и 8. ове тачке утврђени су у 
	Прилогу 2, који је одштампан уз ову одлуку и њен је саставни део.***


*Службени гласник РС, број 92/2013

**Службени 
	гласник РС, број 

	61/2015

***Службени гласник РС, број 
	61/2016

	  

42б При предузимању мера реструктурирања из тачке 39. став 1. 
	одредба под 3) ове одлуке, банка је дужна да процени да ли је 
	реструктурирање пласмана према појединачном дужнику одрживо и економски 
	оправдано за банку и дужника, као и да утврди план реструктурирања и да 
	редовно прати његово спровођење и ефекте.*

При утврђивању да ли је реструктурирање пласмана према дужнику 
	правном лицу економски оправдано, банка је нарочито дужна да обезбеди и 
	документује:*

1) детаљну анализу разлога који су довели до финансијских потешкоћа 
	дужника;*

2) план консолидације финансијског стања и оперативног пословања 
	дужника, а, ако је применљиво, и план консолидације његове власничке 
	структуре;*

3) пројекцију новчаних токова за период од најмање три наредне 
	године, односно за период предвиђеног трајања отплате у складу с планом 
	реструктурирања ако је тај период краћи.*

Узимајући у обзир информације из става 2. ове тачке, банка је дужна 
	да сачини:*

1) процену остваривости предложеног плана из одредбе под 2) тог 
	става;*

2) анализу могућих мера реструктурирања пласмана и образложење 
	ефеката и предности изабране мере реструктурирања;*

3) нови план отплате који ће бити основ даљег праћења спровођења 
	плана реструктурирања пласмана.*

При утврђивању да ли је реструктурирање пласмана према дужнику – 
	кориснику финансијских услуга у смислу закона којим се уређује заштита 
	корисника финансијских услуга – економски оправдано, банка је нарочито дужна 
	да анализира разлоге који су довели до финансијских потешкоћа дужника и 
	могуће мере реструктурирања пласмана, као и да образложи ефекте и предности 
	изабране мере реструктурирања и утврди нови план отплате који ће бити основ 
	даљег праћења спровођења плана реструктурирања пласмана.*

Банка је дужна да размотри да ли постоје могућности реструктурирања 
	пласмана према дужнику из става 4. ове тачке пре покретања наплате 
	потраживања од тог дужника реализацијом инструмената обезбеђења.*

Банка је дужна да редовно, а најмање једном у шест месеци, прати 
	спровођење плана реструктурирања пласмана, узимајући у обзир величину и 
	значај потраживања које је предмет реструктурирања у односу на друга 
	потраживања банке, као и специфичности плана реструктурирања и активности 
	банке предвиђене тим планом.*

*Службени гласник РС, број 
	61/2016

	    
43. Банка је дужна да редовно анализира структуру и квалитет кредитног порфтолија, што укључује и процену ризика концентрације и резидуалног ризика, као и процену будућих промена овог портфолија.
Резултате анализе из става 1. ове тачке банка узима у обзир при дефинисању стратегије и политика за управљање ризицима у делу који се односи на управљање кредитним ризиком.
 
44. Банка је дужна да, за пласмане уговорене у страној валути или у динарима с валутном клаузулом, процењује кредитно-девизни ризик, односно утицај промене курса динара на финансијско стање и кредитну способност дужника, а нарочито да анализира адекватност новчаних токова дужника у односу на промењени ниво кредитних обавеза уз претпоставку да ће доћи до одређених промена курса динара на годишњем нивоу. 
	

Праћење квалитета инструмената обезбеђења и рада 
	лица која врше процену тих инструмената*

	*Службени гласник РС, број 61/2016

	 

44а Банка је дужна да унутрашњим актима предвиди врсте инструмената 
	обезбеђења чија се вредност утврђује на основу процене овлашћеног 
	проценитеља, поступак прибављања те процене, учесталост праћења квалитета 
	ових инструмената, односно прибављања нове процене њихове вредности и начин 
	утврђивања очекиваног времена наплате реализацијом ових инструмената.*

Под овлашћеним проценитељем из става 1. ове тачке подразумева се 
	лицe које је – у складу са законом којим се уређује професија прoцeнитељa 
	врeднoсти нeпoкрeтнoсти, односно законом којим се уређују услови за обављање 
	послова вештачења – овлашћено да врши процену одређене врсте инструмената 
	обезбеђења, при чему ово лице не може бити лице повезано с дужником у смислу 
	Закона о банкама и не може бити укључено у процес одобравања пласмана или 
	продају инструмента обезбеђења.*

Банка је дужна да предвиди већу учесталост праћења вредности 
	инструмената обезбеђења, односно прибављања нове процене њихове вредности за 
	потраживања која се сматрају лошом активом и за инструменте обезбеђења која 
	је стекла наплатом потраживања.*

Банка је дужна да у унутрашњим актима из става 1. ове тачке, према 
	врсти инструмента обезбеђења, дефинише факторе умањења његове вредности 
	(енгл. haircut) који процењену тржишну вредност овог инструмента своде на 
	очекивану вредност која ће бити наплаћена његовом реализацијом у будућности, 
	и то уважавајући волатилност ове тржишне вредности, могућност реализације 
	овог инструмента и готовинске одливе по основу трошкова његовог активирања и 
	продаје (нпр. процењени судски трошкови, трошкови пореза који падају на 
	терет продавца, трошкови консултаната, оглашавања и остали трошкови), 
	очекивани пад тржишне вредности од тренутка процене до тренутка планиране 
	реализације, као и својствену неизвесност у утврђивању вредности. Банка је 
	дужна да факторe умањења редовно преиспитује у складу с променом тржишних 
	услова.*

Банка је дужна да обезбеди да њен информациони систем садржи 
	благовремене, тачне и довољно детаљне информације и податке у вези са 
	инструментима обезбеђења, како би могла да доноси одговарајуће пословне 
	одлуке и ефикасно управља ризицима којима је изложена у свом пословању.*

*Службени гласник РС, број 
	61/2016

	 

44б Банка је дужна да за избор овлашћених проценитеља унутрашњим 
	актима дефинише критеријуме који се односе на њихову непристрасност, 
	стручност и савесност а који се заснивају на основним критеријумима из 
	прописа којима се уређује професија проценитеља, као и на међународно 
	признатим стандардима у овој области.*

Банка је дужна да успостави и најмање једном годишње ажурира 
	сопствену листу подобних овлашћених проценитеља, нарочито водећи рачуна о 
	томе да ли су при претходним проценама примењивали међународне стандарде у 
	области процене вредности непокретности и других инструмената обезбеђења, о 
	тачности њихових претходних процена (ако је применљиво), као и о томе да ли 
	је у вези с неком од тих процена изречена казна или друга мера.*

За потребе вршења појединачне процене, банка је дужна да дефинише 
	дужности и одговорности овлашћеног проценитеља кроз упутства за вршење 
	процене и сачињавање извештаја о процени, као и да од њега прибави писмену 
	изјаву да је упознат и сагласан с тим дужностима и одговорностима, да није у 
	сукобу интереса (под чиме се нарочито подразумева његово учешће/власништво у 
	имовини која се процењује и/или учешће у продаји, закупу или стицању те 
	имовине у име клијента банке) и да ће, ако је у питању процена вредности 
	непокретности, у свом раду у потпуности и доследно поштовати прописе којима 
	се уређује професија проценитеља вредности непокретности и међународне 
	стандарде у области процене вредности непокретности.*

Банка је дужна да својим унутрашњим актима утврди стандардни садржај 
	извештаја о процени у складу с признатим стандардима процене вредности 
	инструмената обезбеђења, који нарочито мора да садржи претпоставке које су 
	коришћене ради утврђивања вредности ових инструмената, метод процене њихове 
	тржишне вредности и образложење избора тог метода, податке о потенцијалној 
	или предстојећој промени намене ових инструмената (ако је применљиво), 
	тренду кретања цена на тржишту и утрживости ових инструмената.*

*Службени гласник РС, број 
	61/2016

	 
Каматни ризик
45. Каматни ризик је ризик од могућег настанка негативних ефеката на финансијски резултат и капитал банке по основу позиција из банкарске књиге услед промена каматних стопа.
Банка је дужна да управља различитим облицима каматног ризика, и то:
– ризиком временске неусклађености доспећа и поновног одређивања цена (repricing risk);
– ризиком криве приноса (yield curve risk), коме је изложена услед промене облика криве приноса;
– базним ризиком (basis risk), коме је изложена због различитих референтних каматних стопа код каматно осетљивих позиција са сличним карактеристикама што се тиче доспећа или поновног одређивања цена; 
	
– ризиком опција (optionality risk), коме је изложена због уговорних одредаба у вези с каматно осетљивим позицијама (кредити с могућношћу превремене отплате, депозити с могућношћу превременог повлачења и др.).
 
46. Банка је дужна да:
– успостави процедуре за мерење, односно процену каматног ризика које обухватају значајне изворе каматног ризика;
– у складу са структуром и сложеношћу банкарске књиге, одреди улазне податке (каматне стопе, доспећа, поновно одређивање цена, уграђене опције и др.) како би се обезбедио што прецизнији приказ промена економске вредности или финансијског резултата банке;
– утврди претпоставке за претварање позиција банкарске књиге у новчане токове, које су документоване и доследно се примењују, при чему све важније измене претпоставки треба да буду документоване и објашњене и треба да их одобри управни одбор банке;
– најмање једном годишње спроводи стрес тестове ефеката промене каматних стопа.
 
47. При утврђивању изложености ризику каматне стопе у банкарској књизи и лимита овог ризика, банка је дужна да процени негативне ефекте промене ове стопе на финансијски резултат банке (биланс успеха), као и на економску вредност банке.
Економска вредност банке, у смислу ове одлуке, јесте нето садашња вредност свих очекиваних токова готовине банке која је једнака садашњој вредности очекиваних токова готовине по основу имовине банке умањеној за садашњу вредност очекиваних токова готовине по основу обавеза банке и коригованој за нето садашњу вредност очекиваних токова готовине по основу ванбилансних ставки банке.
При процени ризика каматне стопе у банкарској књизи, банка је дужна да спроводи стрес тестове ефеката промене каматних стопа, у складу с природом и нивоом ризика којима је изложена.
Тржишни ризици
48. Тржишни ризици су могућност настанка негативних ефеката на финансијски резултат и капитал банке по основу промена вредности билансних позиција и ванбилансних ставки банке које настају услед кретања цена на тржишту.
Тржишни ризици обухватају девизни ризик, ценовни ризик по основу дужничких хартија од вредности и по основу власничких хартија од вредности и робни ризик – у складу са одлуком којом се уређује адекватност капитала банке. 
	
 
Уговарање трансакција
 
49. Банка је дужна да одреди запослене овлашћене за уговарање тржишних трансакција, врсту и лимите трансакција које сваки од тих запослених може да уговара у име и за рачун банке, начин уговарања трансакција, као и начин извештавања о уговореним трансакцијама. 
	
Свака уговорена трансакција се евидентира и све релевантне информације о тој трансакцији треба да буду на одговарајући начин документоване и прослеђене лицима одговорним за управљање тржишним ризицима.
Банка је дужна да обезбеди да организациона јединица у чијем су делокругу послови преузимања тржишних ризика те послове обавља само у пословним просторијама банке, као и да обезбеди контролу трансакција које се односе на преузимање ових ризика. Изузетно, ако се трансакције уговарају телефоном, банка је дужна да, у складу са законом, обезбеди снимање свих телефонских разговора запослених овлашћених за уговарање трансакција. 
	
 
Евидентирање и контрола трансакција
 
50. Запослени у организационој јединици у чијем су делокругу активности подршке (back office) воде евиденцију свих примљених потврда о трансакцијама уговореним с другом уговорном страном, а дужни су и да проверавају благовременост и потпуност ових потврда. Ако примљене потврде нису благовремено достављене и потпуне, банка је дужна да о томе без одлагања обавести другу уговорну страну. 
	
 
51. Редовна контрола уговарања тржишних трансакција у банци обухвата контролу:
– благовремености и потпуности документације о уговореној трансакцији;
– усклађености података о уговореној трансакцији с потврдама друге уговорне стране, електронским системима за трговање и другим релевантним изворима података;
– усклађености услова под којим је трансакција уговорена с тржишним условима;
– усклађености уговорене трансакције с правилима и лимитима трговања банке;
– усклађености евидентирања трансакција између лица овлашћених за уговарање трансакција и других организационих јединица у банци.
 
Процена тржишних ризика
 
52. Процена изложености тржишним ризицима обухвата нарочито:
– све активности банке које су осетљиве на промене тржишних услова;
– све отворене позиције које произлазе из активности банке;
– концентрацију изложености у књизи трговања;
– ликвидност свих финансијских тржишта на којима банка тргује;
– волатилност тржишних цена финансијских инструмената којима банка тргује;
– корелације између тржишних цена различитих финансијских инструмената којима банка тргује;
– корелације између тржишних и других ризика, а нарочито кредитног и оперативног ризика, као и ризика ликвидности;
– сложене финансијске инструменте и финансијске деривате;
– уграђене опције.
 
Праћење и контрола тржишних ризика и извештаји о тим ризицима
 
53. Банка је дужна да успостави праћење и контролу тржишних ризика на дневној основи. Дневно праћење тржишних ризика обухвата праћење свих позиција из књиге трговања, те искоришћености и прекорачења лимита, као и резултата активности трговања банке, при чему лимитима треба да буде обухваћена свака уговорена трансакција. 
	
Банка је дужна да за своје потребе сачињава извештаје о праћењу позиција из књиге трговања, који садрже преглед отворених позиција по врстама трансакција, по врстама ризика и по организационим јединицама, као и преглед успостављених лимита и степена њиховог коришћења. Ови извештаји садрже преглед текућих и кумулативних резултата на месечном и годишњем нивоу. 
	
 
Ризик концентрације
 
54. Ризик концентрације
је ризик који директно или индиректно произлази из изложености банке према истом или сличном извору настанка ризика, односно истој или сличној врсти ризика.
Ризик концентрације односи се на:
– велике изложености;
– групе изложености са истим или сличним факторима ризика, као што су привредни сектори, географска подручја, врсте производа и сл.;
– инструменте кредитне заштите, укључујући и рочну и валутну неусклађеност између великих изложености и инструмената кредитне заштите тих изложености.
Банка контролу ризика концентрације врши успостављањем одговарајућих лимита изложености који јој омогућавају диверсификацију кредитног портфолија.
Ублажавање ризика концентрације банка спроводи активним управљањем кредитним портфолиом, као и прилагођавањем успостављених лимита.
 
Велике изложености
 
55. Изложеност у смислу тач. 55. до 59ж ове одлуке jесте позиција 
	билансне активе или ванбилансна ставка вреднована на начин прописан за 
	обрачун ризиком пондерисаних изложености за кредитни ризик применом 
	стандардизованог приступа у складу са одлуком којом се уређује адекватност 
	капитала банке, без узимања у обзир пондера ризика и фактора конверзије.*
Изузетно од става 1. ове тачке, износ изложености за финансијске 
	деривате из Прилога 1 одлуке којом се уређује адекватност капитала банке 
	рачуна се у складу са изабраним методом за израчунавање износа изложености 
	по основу ризика друге уговорне стране прописаног том одлуком. Банка која је 
	добила сагласност Народне банке Србије за примену метода интерних модела за 
	израчунавање износа изложености по основу ризика друге уговорне стране, може 
	тај метод користити за израчунавање износа изложености за репо трансакције, 
	трансакције давања или узимања у зајам хартија од вредности или робе, 
	трансакције кредитирања трговине хартијама од вредности и трансакције с 
	дугим роком измирења.*
Изузетно од става 1. ове тачке, банка која обрачунава капитални 
	захтев за позиције из књиге трговања на начин прописан за израчунавање 
	капиталног захтева за ценовни ризик, ризик друге уговорне стране и ризик 
	измирења/испоруке у складу са одлуком којом се уређује адекватност капитала, 
	рачуна износ изложености према једном лицу или групи повезаних лица по 
	основу позиција из књиге трговања као збир:*
– нето дугих позиција по основу свих финансијских инструмената 
	које је издало то лице, при чему су нето позиције за сваки финансијски 
	инструмент израчунате на начин прописан за израчунавање капиталног захтева 
	за ценовни ризик у складу са одлуком којом се уређује адекватност капитала 
	банке;*
– нето позиција по основу покровитељства емисије хартија од 
	вредности тог лица, израчунатих у складу са одлуком којом се уређује 
	адекватност капитала банке;*
– изложености према том лицу по основу којих је банка изложена 
	ризику измирења/испоруке и ризику друге уговорне стране, израчунатих на 
	начин прописан за израчунавање износа ризиком пондерисаних изложености за 
	ризик друге уговорне стране по основу позиција из књиге трговања и 
	капиталног захтева за ризик измирења/испоруке у складу са одлуком којом се 
	уређује адекватност капитала банке.*
Банка је дужна да за позиције из става 3, алинеја друга, ове 
	тачке прати и контролише изложености по основу пружања услуга покровитељства 
	емисије хартија од вредности од тренутка настанка обавезе до наредног радног 
	дана у складу с природом ризика на релевантним тржиштима.*

*Службени гласник РС, број 
	103/2016
 
56. Изложеност према једном лицу израчунава се као збир 
	изложености по основу позиција из књиге трговања и банкарске књиге банке 
	према том лицу израчунатих у складу с тачком 55. ове одлуке.*
Изложеност према групи повезаних лица израчунава се као збир 
	изложености из става 1. ове тачке према сваком од лица која чине ту групу.*
У обрачун изложености из ст. 1. и 2. ове тачке банка не 
	укључује:*
– изложености по основу спот куповине/продаје валута настале у 
	периоду до уговореног датума измирења, који није дужи од два радна дана од 
	датума плаћања;*
– изложености по основу трансакција куповине/продаје хартија од 
	вредности настале у периоду до уговореног датума измирења, који није дужи од 
	пет радних дана од датума плаћања или датума испоруке хартија од вредности, 
	зависно од тога који је датум ранији;*
– изложености по основу пословања клијената банке које не трају 
	дуже од наредног радног дана и које настају по основу пружања платних 
	услуга, обрачуна и клиринга у свим валутама, по основу кореспондентских 
	послова или пружања услуга обрачуна и клиринга хартија од вредности, као и 
	на основу кастоди послова;*
– изложености по основу пружања услуга преноса новца, укључујући 
	и пружање других платних услуга, клиринга и поравнања у свим валутама и 
	кореспондентског банкарства које не трају дуже од радног дана – према лицима 
	у финансијском сектору која пружају те услуге;*
– одбитне ставке од основног акцијског, додатног основног и 
	допунског капитала прописане одлуком којом се уређује адекватност капитала 
	банке.*
Банка је дужна да при утврђивању изложености према једном лицу 
	или групи повезаних лица по основу секјуритизованих позиција, улагања у 
	отворене инвестиционе фондове, односно других изложености по основу односне 
	имовине – узме у обзир економску суштину трансакције и њој својствене 
	ризике, како би утврдила да ли постоји додатна изложеност по основу тих 
	трансакција.*

*Службени гласник РС, број 
	103/2016
 
57. Велика изложеност банке према једном лицу или групи повезаних 
	лица јесте изложеност која износи најмање 10% капитала банке који представља 
	збир њеног основног и допунског капитала у износу до једне трећине њеног 
	основног капитала, израчунатих у складу са одлуком којом се уређује 
	адекватност капитала банке.*
Повезана лица из става 1. ове тачке имају значење утврђено у 
	Закону о банкама. Ради израчунавања велике изложености, физичко или правно 
	лице укључује се у сваку групу повезаних лица којој припада.*

*Службени гласник РС, број 
	103/2016
 
Лимити изложености
 
58. Изложеност банке према једном лицу или групи 
	повезаних лица умањена у складу с тач. 59б до 59ж ове одлуке не сме прећи 
	25% капитала банке обрачунатог у складу с тачком 57. став 1. ове одлуке.*
Брисани су ранији ст. 2. и 3. (види тачку 1. Одлуке - 
	33/2015-115)
Збир свих великих изложености банке не сме прећи 400% капитала банке
	обрачунатог у складу с тачком 57. став 1. ове одлуке*.

*Службени гласник РС, број 
	103/2016
 
Брисан је наслов изнад тачке 59. (види тачку 4. Одлуке 
	- 103/2016-245)
 
59. Изузетно од тачке 58. ове одлуке, банка може прекорачити 
	лимите изложености из те тачке за позиције из књиге трговања, ако су 
	испуњени следећи услови:*
– изложеност према једном лицу или групи повезаних лица по основу 
	позиција из банкарске књиге не прелази те лимите, тако да прекорачење у 
	потпуности произлази из књиге трговања;*
– банка испуњава додатне капиталне захтеве за износ прекорачења 
	тих лимита израчунат у складу с тач. 59а и 59б ове одлуке;*
– од дана прекорачења тих лимита прошло је десет или мање дана а 
	изложеност у књизи трговања према том лицу или тој групи повезаних лица не 
	прелази 500% капитала банке обрачунатог у складу с тачком 57. став 1. ове 
	одлуке;*
– укупан износ свих прекорачења тих лимита која трају дуже од 
	десет дана не прелази 600% капитала банке обрачунатог у складу с тачком 57. 
	став 1. ове одлуке.*
Банка је дужна да о сваком износу прекорачења лимита из тачке 58. 
	ове одлуке и става 1. ове тачке, као и о лицу, односно групи повезаних лица 
	на које се то прекорачење односи, без одлагања обавести Народну банку 
	Србије.*
Народна банка Србије може банци одобрити рок за усклађивање с 
	лимитима из тачке 58. ове одлуке, ако оцени да је то оправдано и ако јој је 
	достављено обавештење из става 2. ове тачке.*

	*Службени гласник РС, број 103/2016
 
Додатни капитални захтеви за 
	велике изложености из књиге трговања*

	*Службени гласник РС, број 103/2016
 
59а. Износ прекорачења лимита изложености из тачке 59. став 1, 
	алинеја друга, ове одлуке израчунава се тако што се од свих изложености 
	према једном лицу или групи повезаних лица из књиге трговања изаберу 
	изложености на које се примењују највећи капитални захтеви за ценовни ризик 
	и/или ризик друге уговорне стране за позиције из књиге трговања и за ризик 
	измирења/испоруке, који су израчунати у складу са одлуком којом се уређује 
	адекватност капитала банке, а чији је збир једнак прекорачењу из тачке 59. 
	став 1, алинеја прва, ове одлуке.*
Ако прекорачење лимита из става 1. ове тачке не траје дуже од 
	десет дана, за изложености изабране на начин из тог става додатни капитални 
	захтев износи 200% капиталних захтева из тог става.*
Ако прекорачење лимита из става 1. ове тачке траје дуже од десет 
	дана, изабране изложености из тог става распоређују се у складу са следећом 
	табелом (Табела 1), према растућем редоследу капиталних захтева за ценовни 
	ризик и/или за ризик друге уговорне стране за позиције из књиге трговања и 
	за ризик измирења/испоруке, израчунатих у складу са одлуком којом се уређује 
	адекватност капитала. Додатни капитални захтев једнак је збиру капиталних 
	захтева за ценовни ризик и/или за ризик друге уговорне стране за позиције из 
	књиге трговања и за ризик измирења/испоруке, израчунатих у складу с том 
	одлуком за изабране изложености, помножених одговарајућим фактором 
	приказаним у следећој табели (Табела 1).*
Табела 1.*



Прекорачење ограничења (као проценат капитала банке 
			обрачунатог у складу с тачком 57. став 1. ове одлуке)*


Фактори*




До 40%*


200%*




Од 40% до 60%*


300%*




Од 60% до 80%*


400%*




Од 80% до 100%*


500%*




Од 100% до 250%*


600%*




Више од 250%*


900%*



Банка не може, ради избегавања израчунавања додатних капиталних 
	захтева из ст. 2. и 3. ове тачке, да поступа на следеће начине:*
– да привремено пренесе на друго лице изложености због којих 
	прелази лимите из тачке 58. ове одлуке или би прешла те лимите када би те 
	изложености трајале дуже од десет дана;*
– да у току десетодневног периода уговара и извршава друге 
	трансакције услед којих престају да постоје изложености из алинеје прве овог 
	става а настају друге изложености.*
Банка је дужна да без одлагања обавести Народну банку Србије о 
	свакој трансакцији која за последицу има престанак обавезе израчунавања 
	додатних капиталних захтева из ст. 2. и 3. ове тачке.*

	*Службени гласник РС, број 103/2016
 
Признате технике ублажавања 
	кредитног ризика*

	*Службени гласник РС, број 103/2016
 
59б. Под гаранцијом у смислу тач. 59г до 59ж ове одлуке 
	подразумевају се и кредитни деривати који се признају за ублажавање 
	кредитног ризика у складу са одлуком којом се уређује адекватност капитала 
	банке, осим CLN деривата.*
Ако банка обрачунава лимит изложености применом тачке 59г став 2. 
	ове одлуке, на признавање материјалне кредитне заштите примењују се 
	одговарајући услови прописани за IRB приступ у складу са одлуком из става 1. 
	ове тачке, при чему банка не може као подобно средство обезбеђења користити 
	потраживања настала по основу пословних трансакција из редовног пословања 
	или трансакција са уговореним роком доспећа који није дужи од једне године, 
	остала материјална средства обезбеђења ни изложености по основу трансакција 
	давања у лизинг непокретности трећем лицу, осим у случају да је то дозвољено 
	у складу с тачком 59е ове одлуке.*
Банка је дужна да анализира изложености према даваоцима средства 
	обезбеђења, пружаоцима нематеријалне кредитне заштите и односној имовини у 
	смислу тачке 56. став 3. ове одлуке, ради утврђивања ризика концентрације, 
	као и да по потреби предузме одговарајуће мере и обавести Народну банку 
	Србије о значајним резултатима анализе и тим мерама.*

	*Службени гласник РС, број 103/2016
 
Изузеци од обрачуна лимита 
	изложености*

	*Службени гласник РС, број 103/2016
 
59в. Банка у обрачун лимита изложености из тачке 58. ове одлуке 
	не укључује следеће изложености:*
– изложености према државама, централним банкама, територијалним 
	аутономијама, јединицама локалне самоуправе, међународним развојним банкама, 
	међународним организацијама и јавним административним телима којима се, у 
	складу са одлуком којом се уређује адекватност капитала банке, додељује 
	пондер ризика 0%, као и изложености обезбеђене њиховим гаранцијама;*
– изложености обезбеђене готовином и готовинским еквивалентима 
	депонованим код банке или код њеног матичног или подређеног друштва, 
	готовину примљену по основу CLN деривата које је издала банка, кредите и 
	депозите који су предмет споразума о билансном нетирању у складу са одлуком 
	којом се уређује адекватност капитала банке;*
– изложености по основу неискоришћеног износа оквирних кредита 
	(под условом да је уговорено да клијент или група клијената неискоришћени 
	износ могу повући само ако то неће узроковати прекорачење лимита из тачке 
	58. ове одлуке) и друге ванбилансне ставке по којима не може доћи до 
	плаћања, које су распоређене у категорију ниског ризика у складу са одлуком 
	којом се уређује адекватност капитала банке;*
– изложености према другој уговорној страни која је матично или 
	подређено друштво банке, подређено друштво матичног друштва банке или 
	друштво које је са банком повезано заједничким управљањем, којима се у 
	складу са одлуком из алинеје прве ове тачке, додељује пондер ризика 0%, при 
	чему се изложености које не испуњавају ове услове, независно од тога да ли 
	су укључене у обрачун лимита из тачке 58. ове одлуке, третирају као 
	изложености према трећем лицу;*
– изложености обезбеђене сертификатима о депозиту које је издала 
	банка давалац кредита или банка која је матично или подређено друштво или 
	подређено друштво матичног друштва банке даваоца кредита и који су код њих 
	положени;*
– изложености по основу трговања са централним тржишним учесником 
	и изложености по основу унапред уплаћених доприноса у фонд за неизмирење 
	обавеза;*
– изложености према другој уговорној страни која је матично или 
	подређено друштво те банке, подређено друштво матичног друштва те банке или 
	друштво које је са том банком повезано заједничким управљањем, која је 
	предмет заједничке консолидације која се спроводи методом пуне консолидације 
	и на коју се примењује исти начин процене, мерења и контроле ризика;*
– изложености према територијалним аутономијама или јединицама 
	локалне самоуправе Републике Србије и држава чланица Европске уније којима 
	се, у складу са одлуком из алинеје прве ове тачке, додељује пондер ризика 
	20%, као и изложености обезбеђене њиховим гаранцијама;*
– изложености по основу потраживања и друге изложености према 
	страним банкама које послују на непрофитној основи и одобравају кредите или 
	гарантују за њих по основу закона или оснивачких аката (статута), како би се 
	унапредили одређени сектори економије који су под одређеним обликом државног 
	надзора и ограничењима за коришћење кредита, под условом да релевантне 
	изложености произлазе из тих кредита које банке пласирају корисницима или из 
	гаранција за те кредите;*
– изложености по основу потраживања и друге изложености према 
	банкама, под условом да те изложености нису део капитала тих банака, не 
	трају дуже од следећег радног дана и нису исказане у некој од важнијих 
	валута којима се тргује;*
– 50% изложености по основу документарног акредитива и 
	неискоришћеног износа оквирних кредита које су распоређене у категорију 
	умереног ризика у складу са одлуком из алинеје прве ове тачке;*
– изложености према признатим берзама.*

	*Службени гласник РС, број 103/2016
 
Израчунавање ефекта коришћења 
	техника ублажавања кредитног ризика*

	*Службени гласник РС, број 103/2016
 
59г. Ради обрачуна лимита изложености из тачке 58. ове одлуке, 
	банка може, уместо износа изложености израчунатог у складу с тач. 56. и 57. 
	ове одлуке, користити ефективну вредност изложености (Е*) израчунату 
	применом сложеног метода, у складу са одлуком којом се уређује адекватност 
	капитала банке.*
Изузетно од става 1. ове тачке, ако се сагласност за IRB приступ 
	коју је банка добила од Народне банке Србије у складу са одлуком којом се 
	уређује адекватност капитала банке односи и на коришћење AIRB приступа – 
	банка може за потребе израчунавања лимита изложености користити сопствене 
	процене ефеката средстава обезбеђења у облику финансијске имовине на износ 
	изложености, и то само ако су испуњени следећи услови:*
1) да банка, поред минималних захтева за LGD параметар прописаних 
	том одлуком, на одговарајући начин процењује утицај средстава обезбеђења у 
	облику финансијске имовине на износ изложености;*
2) да је методологија за процену ефеката средстава обезбеђења у 
	облику финансијске имовине на износ изложености усклађена с методологијом 
	коју банка користи за сопствене процене LGD параметра за израчунавање износа 
	активе пондерисане кредитним ризиком, у складу с том одлуком.*
Банка која је добила сагласност из става 2. ове тачке а која не 
	израчунава износ својих изложености применом метода из тог става, може 
	примењивати сложени метод за финансијска средства обезбеђења или метод из 
	тачке 59е став 1. одредба под 2) ове одлуке за признавање инструмената 
	кредитне заштите при израчунавању вредности изложености.*
Банка која износ изложености ради обрачуна лимита изложености 
	умањује на начин прописан у ст. 1. и 2. ове тачке дужна је да:*
– спроводи редовне стрес тестове концентрације кредитног ризика, 
	укључујући и вредност средства обезбеђења, при чему спроведено стрес 
	тестирање мора бити одговарајуће за процену ризика и мора обухватати ризике 
	који могу настати услед потенцијалних промена тржишних услова који би могли 
	негативно утицати на адекватност капитала банке, као и ризике у вези с 
	могућношћу намирења из средства обезбеђења у неповољним економским 
	условима;*
– умањи вредност средства обезбеђења за одговарајући износ ако 
	стрес тестови указују на то да је износ добијен реализацијом тог средства 
	нижи од износа утврђеног применом сложеног метода из става 1. ове тачке или 
	сопственим проценама из става 2. те тачке.*
Банка из става 4. ове тачке дужна је да унутрашњим актима уреди:*
– управљање ризицима који произлазе из рочне неусклађености 
	између изложености и свих кредитних заштита које се односе на те 
	изложености;*
– поступање банке у случају да стрес тестирање покаже да би износ 
	наплате у случају реализације средства обезбеђења био мањи од износа који би 
	се признао код сложеног метода за финансијска средства обезбеђења или метода 
	из става 2. ове тачке;*
– ризик концентрације који произлази из примене техника 
	ублажавања кредитног ризика.*

	*Службени гласник РС, број 103/2016
 
Изложености обезбеђене 
	хипотекама*

	*Службени гласник РС, број 103/2016
 
59д. При израчунавању вредности изложености за потребе тачке 58. 
	ове одлуке, банка може умањити вредност изложености или дела изложености 
	који је потпуно обезбеђен хипотеком и којој се у складу са одлуком којом се 
	уређује адекватност капитала банке додељује пондер ризика 35% за стамбене 
	непокретности, односно 50% за пословне непокретности, али највише за 50% 
	тржишне вредности тих непокретности, ако су испуњени следећи услови:*
– изложеност или део изложености је потпуно обезбеђен хипотеком 
	на непокретности;*
– хипотека као средство обезбеђења признаје се за ублажавање 
	кредитног ризика у складу са одлуком којом се уређује адекватност капитала 
	банке, а вредност непокретности утврђује се на начин прописан том одлуком.*

	*Службени гласник РС, број 103/2016
 
59ђ. Банка може изложеност према другој уговорној страни која 
	произлази из reverse репо уговора на основу ког је стекла потраживања од 
	трећих лица обезбеђена хипотеком третирати као одређени број појединачних 
	изложености према сваком од тих трећих лица, ако су испуњени следећи 
	услови:*
– друга уговорна страна је банка;*
– изложеност је потпуно обезбеђена хипотеком на непокретности тих 
	трећих лица коју банка може реализовати;*
– банка је обезбедила испуњеност услова из тачке 59д, алинеја 
	другa, ове одлуке;*
– банка преузима потраживања друге уговорне стране према трећим 
	лицима у случају настанка статуса неизмирења обавеза, несолвентности или 
	ликвидације, односно стечаја друге уговорне стране;*
– банка извештава Народну банку Србије о укупном износу 
	изложености према другим банкама са којима се поступа у складу са овим 
	ставом.*
Ако су испуњени услови из става 1. ове тачке, банка ће сматрати 
	да постоји изложеност према сваком од трећих лица из тог става у износу 
	потраживања које друга уговорна страна има према трећем лицу уместо у 
	одговарајућем износу изложености према тој другој уговорној страни. 
	Преостали износ изложености према другој уговорној страни, ако постоји, 
	третираће се као изложеност према другој уговорној страни.*

	*Службени гласник РС, број 103/2016
 
Метод замене*

	*Службени гласник РС, број 103/2016
 
59е. Ако за изложеност према дужнику гарантује треће лице или ако 
	је обезбеђена средством обезбеђења које је дало треће лице, банка може да:*
1) третира део изложености обезбеђен гаранцијом трећег лица као 
	изложеност према том лицу, а не према дужнику, под условом да се 
	необезбеђеној изложености према пружаоцу нематеријалне кредитне заштите у 
	складу са одлуком којом се уређује адекватност капитала банке додељује 
	једнак или нижи пондер ризика него необезбеђеној изложености према дужнику;*
2) третира део изложености обезбеђен признатим средством 
	обезбеђења (у висини тржишне вредности тог средства) као изложеност према 
	том трећем лицу, а не према дужнику, под условом да је изложеност обезбеђена 
	средством обезбеђења и да се обезбеђеном делу изложености у складу са 
	одлуком из одредбе под 1) овог става додељује једнак или нижи пондер ризика 
	него необезбеђеној изложености према дужнику.*
Банка не може да примењује приступ из става 1. одредба под 2) ове 
	тачке ако постоји неусклађеност између рока доспећа изложености и рока 
	доспећа кредитне заштите.*
Банка може да примењује оба метода, сложени метод за финансијска 
	средства обезбеђења и метод замене из става 1. одредба под 2) ове тачке само 
	ако јој је за потребе израчунавања капиталних захтева у складу са одлуком из 
	тог става одобрена примена оба метода, сложеног метода за финансијска 
	средства обезбеђења и једноставног метода за финансијска средства 
	обезбеђења.*

	*Службени гласник РС, број 103/2016
 
59ж. Ако банка примењује метод из тачке 59е став 1. одредба под 
	1) ове одлуке:*
– износ изложености који се сматра покривеним том гаранцијом 
	израчунава се у складу са одредбама о поступању са валутном неусклађеношћу 
	за нематеријалну кредитну заштиту из одлуке којом се уређује адекватност 
	капитала банке, ако је гаранција изражена у валути различитој од валуте у 
	којој је изражена изложеност;*
– неусклађеност између рока доспећа изложености и рока доспећа 
	кредитне заштите третира се у складу са одредбама о поступању с рочном 
	неусклађеношћу из одлуке из алинеје прве ове тачке;*
– делимична покривеност може бити призната у складу са третманом 
	из одлуке из алинеје прве ове тачке.*

	*Службени гласник РС, број 103/2016
 
Ризици улагања банке
 
60. Ризици улагања банке обухватају ризике њених улагања у друга правна лица и у основна средства
	и инвестиционе некретнине*.
Улагања банке у једно лице које није лице у финансијском сектору не сме прећи 10% њеног капитала, при чему се под овим улагањем подразумева улагање којим банка стиче удео или акције лица које није лице у финансијском сектору.
Укупна улагања банке у лица која нису лица у финансијском сектору и у основна средства 
	и инвестиционе некретнине* банке не смеју прећи 60% капитала банке, с тим што се ово ограничење не односи на стицање акција ради њихове даље продаје у року од шест месеци од дана овог стицања.

	*Службени гласник РС, број 33/2015
 
Ризици земље
 
61. Ризик земље је ризик који се односи на земљу порекла лица према коме је банка изложена, односно ризик могућности настанка негативних ефеката на финансијски резултат и капитал банке због немогућности банке да наплати потраживања од овог лица из разлога који су последица политичких, економских или социјалних прилика у земљи порекла тог лица.
Ако банка одобрава пласмане лицима са седиштем или пребивалиштем ван територије Републике Србије, дужна је да у систем управљања ризицима укључи и ризик земље.
 
62. Ризик земље обухвата следеће ризике:
– политичко-економски ризик, под којим се подразумева могућност остваривања губитка због спречености банке да наплати потраживања услед ограничења утврђених актима државних и других органа државе порекла дужника, као и општих и системских прилика у тој држави;
– ризик трансфера, под којим се подразумева могућност остварења губитка због спречености банке да наплати потраживања исказана у валути која није званична валута државе порекла дужника, и то услед ограничења плаћања обавеза према повериоцима из других држава у одређеној валути која су утврђена актима државних и других дужника државе порекла.
 
63. Банка је дужна да утврђује и периодично мења лимите изложености ризику земље појединачно по држави порекла дужника и на регионалној основи, као и да утврди одговарајући ниво исправки вредности и резервисања по државама.
 
Оперативни ризик
 
64. Оперативни ризик је ризик од могућег настанка негативних ефеката на финансијски резултат и капитал банке услед пропуста (ненамерних и намерних) у раду запослених, неодговарајућих унутрашњих процедура и процеса, неадекватног управљања информационим и другим системима у банци, као и услед наступања непредвидивих екстерних догађаја.
Оперативни ризик укључује и правни ризик.
 
65. Банка је дужна да идентификује и процени догађаје и изворе због којих могу настати губици у вези са оперативним ризиком, узимајући у обзир све значајне унутрашње и спољне факторе.
Банка је дужна да утврди ниво материјално значајних губитака по основу оперативног ризика и да их детаљно анализира, као и да процењује догађаје који могу довести до таквих губитака.
 
66. Банка мери, односно процењује изложеност оперативном ризику узимајући у обзир могућност, односно учесталост настанка тог ризика, као и његов потенцијални утицај на банку, с посебним освртом на догађаје за које је мало вероватно да ће настати али могу изазвати велике материјалне губитке.
При мерењу, односно процени оперативног ризика банка нарочито процењује да ли је овом ризику изложена или може бити изложена по основу увођења нових производа, активности, процеса и система, а процењује и активности чије је обављање поверила трећим лицима.
 
67. Запослени задужени за управљање оперативним ризиком дужни су да прате изложености овом ризику по врстама, узроцима и значају догађаја и да о томе редовно извештавају руководство банке, као и о мерама предузетим за ублажавање тог ризика.
 
68. Престала је да важи (види тач. 53. и 54. Одлуке - 
	23/2013-7).
 
69. Престала је да важи (види тач. 53. и 54. Одлуке - 
	23/2013-7).
 
70. Престала је да важи (види тач. 53. и 54. Одлуке - 
	23/2013-7).
 
71. Престала је да важи (види тач. 53. и 54. 
	Одлуке - 23/2013-7).
 
72. Престала је да важи (види тач. 53. и 54. Одлуке - 
	23/2013-7).
 
Ризици који настају по основу увођења нових производа/услуга
 
73. Банка је дужна да системом за управљање ризицима благовремено обухвати и све ризике који настају по основу увођења нових производа или услуга, укључујући и нове активности у вези с процесима и системима банке. 
	
Банка одговарајућим унутрашњим актима утврђује шта се сматра новим производима или услугама и уређује процес доношења одлуке о увођењу тих производа, односно услуга.
Банка је дужна да, пре увођења новог производа или услуге, изврши анализу:
– свих ризика који могу настати као последица увођења тог 
	производа или услуге, укључујући и ризик од прања новца и финансирања 
	тероризма;*
– утицаја увођења тог производа или услуге на ризични профил банке;
– утицаја увођења тог производа или услуге на могућност адекватног управљања ризицима који настају по том основу.
При доношењу одлуке из става 2. ове тачке банка узима у обзир и резултате анализе из става 3. те тачке.
Банка је дужна да Народну банку Србије обавести о увођењу 
	новог производа или услуге најкасније 30 дана пре планираног њиховог увођења 
	и да јој уз то обавештење достави одлуку из става 2. ове тачке и резултате 
	анализе из става 3. те тачке.*
Рок из става 5. ове тачке рачуна се од дана достављања 
	уредне документације из тог става.*
*Службени гласник РС, број 
	43/2013
 
Ризици који настају по основу активности које је банка поверила трећим лицима
 
74. Банка је дужна да системом за управљање ризицима 
	благовремено обухвати и све ризике који настају по основу активности у вези 
	с њеним пословањем које је поверила трећем лицу, а оно их обавља као своју 
	претежну делатност, односно има одговарајуће искуство у обављању тих*
	
или сличних** 
	активности.*
Активностима из става 1. ове тачке сматрају се активности које банци омогућавају обављање послова из члана 4. Закона о банкама, а не сматрају се набавка робе и стандардизованих услуга као што су услуге у вези с коришћењем телекомуникација, услуге оглашавања, услуге чишћења, услуге испитивања тржишта и сл.

Активностима из става 1. ове тачке сматра се и пружање платних 
	услуга у складу са законом којим се уређују платне услуге, као и послови у 
	вези са управљањем токовима готовине у складу са одлуком којом се уређује 
	начин управљања токовима готовине преко агента банке.**
Поверавање активности врши се на основу уговора закљученог између 
	банке и лица коме се те активности поверавају (у даљем тексту: пружалац 
	услуга).*
*Службени гласник РС, број 
	43/2013
**Службени гласник РС, број 
	61/2016
 
75. Банка која намерава да одређене активности повери трећем лицу дужна је да политикама за управљање ризицима из тачке 7. ове одлуке уреди:
– процес одлучивања о поверавању тих активности и 
	критеријуме за доношење те одлуке, на начин којим се обезбеђује да се 
	поверавањем активности не угрози редовно пословање банке, ефикасно управљање 
	ризицима банке и њен систем унутрашњих контрола;*
– начин укључивања тих активности у процес управљања ризицима и у систем интерног извештавања о ризицима;
– начин на који банка обезбеђује континуитет пословања у вези са активностима које је поверила и мере које предузима у случају раскида уговорног односа с лицима чије услуге користи, као и у случају привременог застоја или престанка пружања тих услуга;
– начин вршења надзора над обављањем активности које је поверила, укључујући и надзор над усклађеношћу тих активности с прописима, добрим пословним обичајима и пословном етиком банке.
Брисани су ранији ст. 2. до 4. (види тачку 5. Одлуке - 
	43/2013-137)
*Службени гласник РС, број 
	43/2013
 
75а. Пре доношења одлуке о сваком појединачном поверавању активности, 
	односно о промени пружаоца услуга – банка је дужна да:*
1) изврши детаљну анализу потенцијалног пружаоца услуга, која се 
	односи на његову способност пружања услуга, финансијско стање и пословну 
	репутацију;*
2) утврди да ли прописи државе или држава у којима потенцијални 
	пружалац услуга послује омогућују Народној банци Србије несметано вршење 
	непосредне контроле тог пословања у делу који се односи на обављање 
	поверених активности или је у вези с њима;*
3) процени могуће потешкоће и време потребно за избор другог пружаоца 
	услуга, или могући наставак обављања поверених активности у банци у случају 
	престанка њиховог обављања.*
При доношењу одлуке из става 1. ове тачке, банка нарочито цени утицај 
	поверавања из тог става на:*
– континуитет пословања и репутацију банке;*
– трошкове, финансијски резултат, ликвидност и солвентност банке;*
– ризични профил банке;*
– квалитет услуга које банка пружа клијентима.*
*Службени гласник РС, број 
	43/2013
 
76. Банка може одређену активност да повери, односно пружаоца услуга 
	да промени само ако, најкасније 30 дана пре закључења уговора о поверавању 
	активности, о томе обавести Народну банку Србије и уз то обавештење достави 
	следећу документацију:*
1) одлуку надлежног органа управљања банком о поверавању активности, 
	односно о промени пружаоца услуга;*

2) основне податке о пружаоцу услуга (пословно име и седиште, 
	односно име и пребивалиште, а, ако се поверава пружање платних услуга – и 
	податке о адресама на којима ће се те услуге пружати);**
3) опис активности које банка поверава, критеријуме које је пружалац 
	услуга дужан да испуни да би му банка поверила активности, као и рок на који 
	ће активности бити поверене;*
4) нацрт уговора из тачке 74. став 4. ове одлуке;*
5) резултате анализе из тачке 75а. став 1. одредба под 1) ове одлуке;*
6) резултате процене из тачке 75а. став 1. одредба под 3) ове одлуке;*
7) резултате процене из тачке 75а. став 2. ове одлуке.*
Ако пружалац услуга има седиште изван Републике Србије или је 
	уговорено да поверене активности обавља изван Републике Србије – банка је 
	дужна да, осим документације утврђене у ставу 1. ове тачке, Народној банци 
	Србије достави доказе о томе да прописи државе, односно држава у којима 
	пружалац услуга послује омогућавају Народној банци Србије несметано вршење 
	непосредне контроле тог пословања у делу који се односи на обављање 
	поверених активности или је у вези с њима.*
Рок из става 1. ове тачке рачуна се од дана достављања уредне 
	документације из тог става.*
*Службени гласник РС, број 
	43/2013
**Службени гласник РС, број 
	61/2016
 
77. Банка је дужна да обезбеди да пружалац услуга омогући банци, спољном ревизору и Народној банци Србије благовремени и неограничени приступ документацији и подацима у вези с повереним активностима.

У случају поверавања пружања платних услуга, банка је дужна да у 
	својим пословним просторијама и на својој интернет презентацији објави 
	податке о пружаоцу услуга и адреси пружања тих услуга, као и да обезбеди да 
	тај пружалац корисницима платних услуга пружа информације о томе да наступа 
	у њено име и за њен рачун.*
*Службени гласник РС, број 
	61/2016
77а. Пружалац услуга може другом лицу поверити активности које је 
	банка њему поверила само уз претходну сагласност банке, коју она даје у 
	сваком појединачном случају уз сходну примену одредаба тач. 75, 75а. и 77. 
	ове одлуке.*
Банка може сагласност из става 1. ове тачке дати само ако је 
	најкасније 30 дана пре тога обавестила Народну банку Србије о намераваном 
	поверавању активности из тог става и уз то обавештење доставила следећу 
	документацију:*
1) нацрт одлуке надлежног органа управљања банком о давању сагласности 
	из става 1. ове тачке;*
2) основне податке о другом лицу из става 1. ове тачке (пословно име и 
	седиште, односно име и пребивалиште);*
3) опис активности које пружалац услуга поверава, критеријуме које је 
	друго лице из става 1. ове тачке дужно да испуни да би му пружалац услуга 
	поверио активности, као и рок на који ће активности бити поверене;*
4) нацрт уговора између пружаоца услуга и другог лица из става 1. ове 
	тачке о поверавању активности из тог става;*
5) резултате анализе из тачке 75а. став 1. одредба под 1) ове одлуке;*
6) резултате процене из тачке 75а. став 1. одредба под 3) ове одлуке;*
7) резултате процене из тачке 75а. став 2. ове одлуке.*
Ако друго лице из става 1. ове тачке има седиште изван Републике 
	Србије или је уговорено да поверене активности обавља изван Републике Србије 
	– банка је дужна да, осим документације утврђене у ставу 2. ове тачке, 
	Народној банци Србије достави доказе о томе да прописи државе, односно 
	држава у којима то лице послује омогућавају Народној банци Србије несметано 
	вршење непосредне контроле тог пословања у делу који се односи на обављање 
	поверених активности или је у вези с њима.*
Рок из става 2. ове тачке рачуна се од дана достављања уредне 
	документације из тог става.*
*Службени гласник РС, број 
	43/2013
 
78. Банка одговара за активности у вези с њеним пословањем које је поверила трећем лицу.
Ако у поступку контроле утврди да банка, због пропуста у 
	раду пружаоца услуга или другог лица из тачке 77а. ове одлуке, не поступа у 
	складу са овом одлуком и другим прописима – Народна банка Србије може 
	наложити банци да раскине уговор о поверавању активности закључен с 
	пружаоцем услуга.*
*Службени гласник РС, број 
	43/2013
 

Ризик од прања новца и финансирања тероризма*

*Службени гласник РС, број 
	61/2016

78а Ризик од прања новца и финансирања тероризма је ризик могућег 
	настанка негативних ефеката на финансијски резултат, капитал или репутацију 
	банке услед коришћења банке (непосредног или посредног коришћења пословног 
	односа с банком, трансакције, услуге или производа банке) за прање новца 
	и/или финансирање тероризма.*

Ризик од прања новца и финансирања тероризма настаје нарочито као 
	последица пропуштања усклађивања пословања банке са законом, прописима и 
	унутрашњим актима банке којима се уређује спречавање прања новца и 
	финансирања тероризма, односно као последица међусобне неусклађености њених 
	унутрашњих аката којима се уређују ова питања.*

*Службени гласник РС, број 
	61/2016

	 

Начин идентификовања, мерења и процене ризика од 
	прања новца и финансирања тероризма и управљања тим ризиком*

*Службени гласник РС, број 
	61/2016

	 

78б Банка је дужна да политикама, односно процедурама за управљање 
	ризицима нарочито уреди:*

– услове и процес именовања лица задужених искључиво за извршавање 
	обавеза из закона и других прописа којима се уређује спречавање прања новца 
	и финансирања тероризма, подношење извештаја извршном одбору банке, 
	иницирање и предлагање одговарајућих мера за унапређење система за 
	спречавање и откривање прања новца и/или финансирања тероризма и обављање 
	других послова у вези са управљањем ризиком од прања новца и финансирања 
	тероризма;*

– обавезу свих организационих јединица у банци да лицима из алинеје 
	прве овог става обезбеде помоћ и подршку при вршењу послова из те алинеје;*

– процес израде анализе ризика од прања новца и финансирања 
	тероризма, која обухвата и начин на који се та анализа узима у обзир при 
	одлучивању о преузимању других ризика (нпр. кредитног), односно о увођењу 
	нових производа банке;*

– поступке и механизме за откривање сумњивих трансакција и/или 
	клијената и поступке за достављање информација, података и документације 
	надлежном органу;*

– вођење евиденција о клијентима, пословним односима и 
	трансакцијама, заштиту и чување података из тих евиденција;*

– заштиту од неовлашћеног одавања података о лицима из алинеје прве 
	овог става и других поступака који могу утицати на неометано вршење њихових 
	дужности.*

Лица из става 1. ове тачке помажу органима управљања банке у 
	разумевању ризика од прања новца и финансирања тероризма и управљању овим 
	ризиком и старају се о унапређењу и континуираној примени стратегије, 
	политика и процедура за управљање ризицима у делу који се односи на овај 
	ризик.*

Банка је дужна да лицима из става 1. ове тачке обезбеди одговарајуће 
	кадровске, материјалне, информационо-техничке и друге услове за рад, као и 
	континуирано стручно оспособљавање и усавршавање.*
*Службени гласник РС, број 
	61/2016
 

78в Банка је дужна да, за потребе идентификовања, мерења и процене 
	ризика од прања новца и финансирања тероризма, изради анализу ризика за 
	сваку групу или врсту клијента, пословног односа, услуге коју пружа, односно 
	трансакције.*

Банка је дужна да обезбеди да процес идентификовања, мерења и 
	процене ризика од прања новца и финансирања тероризма обухвати најмање 
	следеће активности:*

1) утврђивање прихватљивости клијента према степену ризика од прања 
	новца и финансирања тероризма при успостављању пословног односа и у току 
	његовог трајања;*

2) утврђивање категорије ризика клијената, услуга, производа и 
	трансакција према факторима ризика у односу на ризик од прања новца и 
	финансирања тероризма;*

3) познавање клијента и редовно праћење његовог пословања, 
	укључујући проверу усклађености активности клијента с природом пословног 
	односа и уобичајеним обимом и врстом његовог пословања, као и евентуалну 
	промену његове категорије ризика;*

4) одређивање производа или услуга које банке неће пружати 
	клијентима одређене категорије ризика.*

Банка је дужна да при процени изложености ризику од прања новца и 
	финансирања тероризма нарочито узме у обзир сложеност организационе 
	структуре банке, број запослених непосредно задужених за обављање послова у 
	вези са спречавањем прања новца и финансирања тероризма у односу на укупан 
	број запослених, број запослених који су у непосредном контакту с 
	клијентима, начин организације послова и одговорности, као и динамику 
	запошљавања нових кадрова и квалитет обуке.*
 *Службени гласник РС, број 
	61/2016
 
IV. ПРЕЛАЗНЕ И ЗАВРШНЕ ОДРЕДБЕ
79. Брисана је (види тачку 13. Одлуке - 119/2012-120)
 
80. Банка ће, од дана ступања на снагу ове одлуке, тестирати примену одредаба те одлуке како би била спремна да своје пословање у потпуности усклади с тим одредбама најкасније 31. децембра 2011. године.
О резултатима тестирања извршеног у смислу става 2. ове тачке банка ће обавестити Народну банку Србије достављањем извештаја на обрасцима ВИ-ЛИ и ВИ-ГПЛ прописаним одлуком којом се уређује извештавање банака, према стању на дан 30. септембра 2011. године, и то најкасније 20. октобра 2011. године.
 
81. Даном почетка примене ове одлуке престају да важе Одлука о управљању ризицима банке („Службени гласник РС”, бр. 129/2007, 63/2008 и 112/2008) и Одлука о управљању ризиком ликвидности банке („Службени гласник РС”, број 18/2011). 
	
 
82. Ова одлука ступа на снагу осмог дана од дана објављивања у „Службеном гласнику РС”, а примењује се од 31. децембра 2011. године.
 
ИО НБС број 42
У Београду, 16. јуна 2011. године
Председавајући
Извршног одбора Народне банке Србије
гувернер
Народне банке Србије,
др 
	Дејан Шошкић, с.р.
 
 
 
 

ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" ОДЛУКЕ
 
 

Одлука о измени и допуни 
	Одлуке о управљању ризицима банке: "Службени гласник РС", број 94/2011-35
 
2. Банка која је, у складу с тачком 17. став 1, алинеја седма, Одлуке 
	о управљању ризицима („Службени гласник РС”, бр. 129/2007, 63/2008 и 
	112/2008), добила претходну сагласност Народне банке Србије на изузеће 
	потраживања из укупне изложености банке према једном лицу или према групи 
	повезаних лица, дужна је да се, по основу укључивања тих потраживања у 
	обрачун изложености банке на начин прописан тачком 59. став 1. одредба под 
	1), алинеја прва, Одлуке, усклади с лимитима прописаним тачком 58. Одлуке 
	најкасније 31. децембра 2012. године.
3. Ова одлука објављује се у „Службеном гласнику Републике Србије” и 
	ступа на снагу 31. децембра 2011. године
 
 

Одлука о 
	изменама и допунама Одлуке о управљању ризицима банке: 
	"Службени гласник РС", број 
119/2012-120
14. Банка је дужна да извештај из тачке 10. ове одлуке Народној 
	банци Србије први пут достави са стањем на дан 31. децембра 2012. године.
15. Ова одлука ступа на снагу осмог дана од дана објављивања у 
	„Службеном гласнику Рeпублике Србије”.
 

Одлука о 
	измени Одлуке о управљању ризицима банке: 
	"Службени гласник РС", број 
92/2013-23
2. Ова одлука објављује се у „Службеном гласнику Републике 
	Србије” и ступа на снагу 1. децембра 2013. године.
 

Одлука о 
	изменама и допунама Одлуке о управљању ризицима банке: 
	"Службени гласник РС", број 
61/2016-98

15. Банка је дужна да своје унутрашње акте усклади са одредбама ове 
	одлуке најкасније шест месеци од дана њеног ступања на снагу.

16. Ова одлука ступа на снагу осмог дана од дана објављивања у 
	„Службеном гласнику Републике Србије”.

 
 
НАПОМЕНА ИЗДАВАЧА: 
Одлуком  о 
	изменама и допунама Одлуке о управљању ризицима банке ("Службени гласник РС", број 119/2012)
	 додат је Прилог 1 - Извештај о процесу интерне 
	процене адекватности капитала банке (види Одлуку - 
	119/2012-120).

Одлуком
 о 
	изменама и допунама Одлуке о управљању ризицима банке 
	("Службени гласник РС", број 
61/2016),
	додат је Прилог 2 - Обавештење о намераваном уступању (види Одлуку - 
	61/2016-98).
  

Прилог 
	1 - Извештај о процесу интерне процене адекватности капитала банке (Извештај 
	и ICAAP-у)

Прилог 
	2 - Обавештење о намераваном уступању