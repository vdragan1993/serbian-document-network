На
основу члана 6. став 3. Закона о правима бораца, војних инвалида и чланова
њихових породица („Службени гласник СР Србије“, број 54/89),

Републички
секретар за борачка и инвалидска питања и Републички секретар за финансије,
доносе

 

 

ПРАВИЛНИК

о начину 
преноса средстава за исплату новчаних примања по 

Закону о 
правима бораца, војних инвалида и чланова њихових породица

„Службени
гласник СРС”, број 18 од 21. априла 1990.

 

 

Члан
1.

Овим
правилником прописује се начин преноса средстава за исплату новчаних примања по
Закону о правима бораца војних инвалида и чланова њихових породица (у даљем
тексту: Закон) и за трошкове исплате новчаних примања.

Члан 2.

Новчана
примања за која се врши пренос средстава су:

1.
месечно новчано примање;

2.
додатак за негу;

3.
накнада трошкова за смештај у установе социјалне заштите;

4.
породични додатак;

5.
додатак на децу;

6.
изузетно месечно новчано примање;

7.
додатак на име разлике између оствареног примања и гарантованог износа за
носиоце „Партизанске споменице 1941”;

8.
професионална рехабилитација и новчана накнада за време професионалне
рехабилитације;

9.
накнада трошкова путовања;

10.
накнада погребних трошкова;

11.
помоћ у случају смрти.

Пренос
средстава врши се и за трошкове медицинског испитивања по упуту лекарске
комисије у поступку остваривања права по Закону и за трошкове који се плаћају
служби друштвеног књиговодства, организацијама поштанског, телеграфског и
телефонског саобраћаја и банкама за извршене исплате.

Члан 3.

Средства
за исплату новчаних примања и трошкова из члана 2. овог правилника, која се
обезбеђују у Републичком буџету и воде се на партији са посебном наменом у
оквиру основног рачуна Републичког секретаријата за борачка и инвалидска питања
(у даљем тексту: Секретаријат), преносе се општинском органу који врши
финансијске послове у области борачко-инвалидске заштите (у даљем тексту:
општински орган) на посебну партију у оквиру њихове редовне партије на основном
рачуну.

Члан 4.

Општински
орган, захтев за пренос средстава подноси Секретаријату два пута годишње и то
до 15. јуна, за исплате новчаног примања и трошкова у другом полугођу текуће
године и до 15. децембра текуће године, за исплате у првом полугођу наредне
године.

Захтев
треба да садржи податке о броју корисника и врсти права са стањем на дан
поношења захтева, планирани број корисника права који ће у наредних шест месеци
остварити права утврђена законом, као и износ средстава која треба пренети.

Секретаријат
врши пренос средстава општинском органу налогом за пренос, најкасније до 20. у
месецу за исплате у наредном месецу.

Секретаријат
може, код преноса средстава, износ средстава наведен у захтеву општинског
органа увећати за очекивани пораст просечног месечног личног дохотка на
територији Социјалистичке Републике Србије.

Захтев
из става 1. овог члана врши се путме обрасца број 1. који је одштампан уз овај
правилник и чини његов саставни део.

Образац
из става 5. овог члана одштампан је на једном листу формата А4.

Члан 5.

Општински
орган прати утрошак пренетих средстава и захтев за пренос средстава за наредни
период умањује за износ неутрошених средстава у претходном периоду.

Члан 6.

Општински
орган отвориће код надлежне филијале службе друштвеног књиговодства посебну
партију у оквиру свог основног рачуна за евидентирање средстава за исплату из
члана 2. овог правилника.

Члан 7.

Овај правилник ступа
на снагу осмог дана од дана објављивања у „Службеном гласнику Социјалистичке
Републике Србије”, а примењиваће се од 1. јануара 1991. године.

 

 

Број 403-456/89-06

У Београду, 30. марта
1990. године

Републички секретар

за финансије,


Јован Зебић, с. р.

Републички секретар

за борачка и инвалидска

питања,


Андрија Мереник, с. р.