Редакцијски пречишћен текст
 
 
На основу члана 4. став 3. Уредбе о расподели страних дозвола за међународни јавни превоз ствари домаћим превозницима („Службени гласник РС”, бр. 73/13, 94/14 и 98/14),
Министар грађевинарства, саобраћаја и инфраструктуре доноси
 
ПРАВИЛНИК
о начину доделе нерасподељених појединачних дозвола за међународни јавни превоз ствари домаћим превозницима
"Службени 
				гласник РС", бр. 147 од 31. децембра 2014, 61 од 10. јула 
				2015.
 
I. УВОДНА ОДРЕДБА
Члан 1.
Овим правилником прописује се начин доделе нерасподељених појединачних дозвола за међународни јавни превоз ствари домаћим превозницима (у даљем тексту: дозволе), и то:
1) 3% дозвола из годишњих контингената појединачних дозвола;
2) дозвола за превоз возилима чија носивост укључујући и приколице не прелази 3,5 тона;
3) дозвола за превоз потхлађеног воћа;
4) дозвола за превоз свеже печурке; 
5) враћених критичних дозвола које нису искоришћене и оверене.
II. НАЧИН ДОДЕЛЕ ДОЗВОЛА
Члан 2.
Укупан број критичних дозвола из члана 1. тачка 1) овог правилника дели се на једнаке делове за сваки квартал године, а додела тих дозвола домаћим превозницима врши се једном недељно. 
Податак о броју нерасподељених дозвола из члана 1. тач. 1) и 5) овог правилника ставља се на увид домаћим превозницима недељно на огласној табли или званичној интернет презентацији министарства надлежног за послове саобраћаја (у даљем тексту: надлежни орган).
Члан 3.
Писмени захтев за доделу дозвола из члана 1. тач. 1) и 5) овог правилника, са образложењем може да се поднесе једном недељно, а писмени захтев за доделу дозвола из члана 1. тач. 2), 3) и 4) овог правилника, са образложењем подноси се по потреби.
Захтев из става 1. овог члана може да поднесе превозник који је преузео, искористио и раздужио дозволе из свог годишњег плана расподеле за захтевани контингент дозвола, као и превозник коме утврђеним планом расподеле нису одобрене захтеване дозволе.
Приликом разматрања захтева из става 1. овог члана, увидом у службену евиденцију надлежни орган проверава да ли су подносиоцу захтева већ биле додељене дозволе из члана 1. овог правилника, колико подносилац захтева има додељених ЦЕМТ дозвола и број, врсту и категорију теретних возила у возном парку подносиоца захтева пријављених за обављање међународног превоза ствари.
Приликом одлучивања о захтеву из става 1. овог члана број додељених дозвола из члана 1. тач. 1) и 5) овог правилника, не може бити већи од две по захтеваном контингенту, односно ако подносилац захтева у возном парку има пријављено до пет теретних возила, број додељених дозвола умањен за број додељених ЦЕМТ дозвола, не може бити већи од једне дозволе.


Изузетно од става 4. овог члана број додељених дозвола 
				може бити већи, ако је број дозвола одређеног контингента из 
				члана 1. тачка 5) овог правилника већи од броја захтеваних 
				дозвола из тог контингента, у ком случају се подносиоцу захтева 
				може доделити онај број дозвола који је добијен множењем 
				коефицијента 0,2 са бројем теретних возила у његовом возном 
				парку, претходно умањеним за број додељених ЦЕМТ дозвола.*
Ако је поднето више захтева за издавање дозволе из члана 1. тач 1) и 5) овог правилника од броја дозвола предвиђених за доделу, предност се даје подносиоцу који захтева дозволу ради извоза робе или који први пут подноси захтев или коме је одобрен мањи број захтеваних дозвола у односу на број теретних возила из возног парка превозника, умањен за број додељених ЦЕМТ дозвола.
У случају да је број дозвола из члана 1. тач 1) и 5) овог правилника једнак броју поднетих захтева из става 1. овог члана, по сваком захтеву доделиће се једна дозвола.
*Службени гласник РС, број 61/2015
 
Члан 4.
Захтев за доделу дозволе из члана 1. тач. 1)–4) овог правилника мора да садржи све прописане податке из члана 5. ст. 2. и 4. Уредбе о расподели страних дозвола за међународни јавни превоз ствари домаћим превозницима („Службени гласник РС”, бр. 73/13, 94/14 и и 98/14 – у даљем тексту: Уредба), уз који се доставља и доказ да ће теретно возило бити натоварено, са наведеним итинерером и врстом робе која је предмет превоза, а за међународни билатерални и транзитни превоз за сопствене потребе и регистарске ознаке возила.
Захтев за доделу појединачне дозволе из члана 1. тач. 5) овог правилника мора да садржи све прописане податке из члана 30. став 12. Уредбе, уз који се достављају и подаци о превозу за који се дозвола тражи, број и врсту потребних дозвола, итинерер и врсту робе која је предмет превоза.
Обраду захтева из ст 1. и 2. овог члана врши комисија коју образује министар надлежан за послове саобраћаја, једном недељно и о томе сачињава записник који се ставља на увид домаћим превозницима на начин из члана 2. став 2. овог правилника.
Пре отпочињања превоза за који је додељена дозвола из члана 1. овог правилника превозник доставља фотокопију међународног товарног листа (у даљем тексту: CMR), а у случају билатералног превоза и јединствене царинске исправе (у даљем тексту: ЈЦИ), односно посебну дозволу.
Члан 5.
Приликом одлучивања о захтеву за доделу дозволе подносиоцу захтева коме је дозвола раније била додељена, дозвола ће се поново доделити ако је подносилац захтева вратио дозволе које су правилно искоришћене за превоз за који су додељене, и то у року и са прилозима из члана 6. овог правилника и ако је надлежном органу доставио документе из члана 4. став 4. овог правилника.


Изузетно од става 1. овог члана дозвола се може доделити 
				и када подносилац захтева није вратио дозволе додељене по 
				последњем поднетом захтеву ако су испуњени следећи услови: да од 
				дана њиховог преузимања није протекло више од 30 дана, да је 
				број дозвола из члана 1. тач. 1) и 5) овог правилника већи од 
				броја захтеваних дозвола и да је уз захтев за доделу дозвола 
				достављен CMR и ЈЦИ који се односе на додељене дозволе по 
				последњем поднетом захтеву.*
*Службени гласник РС, број 61/2015
 
Члан 6.
Дозволе које су додељене у складу са овим правилником враћају се надлежном органу у року из члана 8. став 2. тачка 4) Уредбе одређеном у Општем делу плана расподеле, а оригинал CMR даје се на увид.
Приликом раздужења дозвола додељених за обављање билатералних превоза доставља се и оригинал ЈЦИ који се даје на увид.
Члан 7.
Захтев за доделу дозволе превознику који додељену дозволу из 
				члана 1. овог правилника није вратио у року из члана 8. став 2. 
				тачка 4) Уредбе одређеном у Општем делу плана расподеле или је 
				није вратио у складу са одредбама члана 4. став 4. овог 
				правилника неће се разматрати у текућој години,
				
				осим у случају из члана 5. став 2. овог правилника.*
III. ЗАВРШНА ОДРЕДБА
Члан 8.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 344-03-48292/2014-03
У Београду, 30. децембра 2014. године
Министар, 
проф. др Зорана Михајловић, с.р.