На основу члана
30. став 3. Закона о
безбедности хране
(„Службени гласник
РС”, број 41/09),

   
Министар пољопривреде,
шумарства и водопривреде,
доноси

 

 

ПРАВИЛНИК

о условима
за декларисање,
означавање и рекламирање
хране за животиње

„Службени
гласник РС“,
број 4 од 29.
јануара 2010.

 

 

I. ОСНОВНЕ
ОДРЕДБЕ

 

Члан 1.

   
Овим правилником
ближе се прописују
услови за декларисање,
означавање и рекламирање
хране за животиње.


 

Члан 2.

   
Поједини изрази
употребљени у
овом правилнику
имају следеће
значење:
   
1) декларисање
јесте поступак
на основу кога
се имајући у виду
услове прописане
овим правилником
долази до података
који се уносе
у декларацију;
   
2) декларација
јесу сви подаци
из произвођачке
спецификације
који су у складу
са овим правилником
од значаја за
квалитет и обележавање
хране за животиње,
а који се налазе
на паковању хране
за животиње у
циљу правилног
и потпуног информисања
купаца о тој храни;
   
3) додаци храни
за животиње јесу
супстанце и микроорганизми,
који се додају
храни за животиње
ради побољшања
њених биолошких
и хранљивих  вредности
и квалитета, бољег
искоришћавања
хранљивих састојака
и продужења трајности,
једноставнијег
технолошког поступка
у припреми  смеша
и побољшања карактеристика
производа од животиња;

   
4) премикси јесу
производи са високим
садржајем витамина,
минералних материја,
аминокиселина
и додатака храни
за животиње, који
су хомогено измешани
са носачем, а служе
за исхрану животиња
у комбинацији
са хранивима или
за израду смеша;
   
5) производња хране
за животиње јесте
процес који подразумева
одвагу, млевење
и мешање сировина,
паковање, означавање,
декларисање и
складиштење до
дистрибуције
производа;

   
6) смеша јесте производ
добијен мешањем
хранива и премикса
са или без додатака
храни за животиње;
   
7) храна за животиње
јесте свака супстанца
или производ
(храниво, смеша,
премикс, додатак
храни за животиње,
храна за животиње
са посебним нутритивним
потребама и медицинирана
храна за животиње)
прерађена, делимично
прерађена или
непрерађена, намењена
за исхрану животиња
које служе за
производњу хране;

   
8) хранива јесу
производи биљног,
животињског, микробиолошког
и минералног порекла
произведени природним
или индустријским
путем, који служе
за исхрану животиња
и производњу премикса
и смеша.

 

II. УСЛОВИ ЗА
ДЕКЛАРИСАЊЕ ХРАНЕ
ЗА ЖИВОТИЊЕ

 

Члан 3.

   
Храна за животиње
може да се декларише
ако:

   
1) су испуњени услови
у погледу квалитета
хране за животиње;

   
2) је донета призвођачка
спецификација;

   
3) је пакована на
одговарајући
начин.  

 

1. Квалитет
хране за животиње

 

Члан 4.

   
Квалитет хране
за животиње који
је уређен прописима
о квалитету хране
за животиње основа
је за утврђивање
садржине произвођачке
спецификације
која прати нормативе
о категоризацији,
физичким, хемијским,
физичко-хемијским
и нутритивним
својствима хране
за животиње прописане
тим прописом.

 

2. Призвођачка
спецификација

 

Члан 5.

   
Произвођач, пре
почетка производње
хране за животиње,
доноси произвођачку
спецификацију
која садржи следеће
елементе који
се уносе у декларацију:

   
1) трговачко име
и назив хране
за животиње; 

   
2) сировине употребљене
у производњи,
према опадајућем
редоследу количина;

   
3) гарантоване
анализе;

   
4) начин употребе;

   
5) друге податке
од значаја за
производњу те
хране за животиње
који утичу на
њене  карактеристике;

   
6) начин чувања;

   
7) назив и седиште
произвођача;

   
8) датум производње
и рок употребе;

   
9) нето количину
хране за животиње.

 

Члан 6.

   
Трговачко име
хране за животиње
уноси се у декларацију
испред свих података
и исписује великим
словима.

   
Назив хране за
животиње одређује,
се у складу са
прописом којим
се уређује квалитет
хране за животиње,
за поједину врсту
и категорију животиња,
а у декларацију
се уноси испод
трговачког имена
и исписује мањим
словима.

   
Ако храна за животиње
садржи одређене
лекове (у даљем
тексту: медицинирана
храна за животиње),
кокцидиостатике
и хистомоностатике
или ако се ради
о генетски модификованој
храни за животиње,
на декларацији
поред података
из става 2. овог
члана мора да
пише да се ради
о медицинираној
храни за животиње,
храни за животиње
која садржи кокцидиостатике
или хистомоностатике
или да се ради
о генетски модификованој
храни за животиње.

   
Ако медицинирана
храна за животиње
и храна за животиње
која садржи кокцидиостатике
или хистомоностатике
није обележена
на начин из става
3. овог члана, преко
декларације може
да се стави  печат
који садржи те
назнаке.

   
Ако је храна за
животиње предвиђена
за исхрану животиња
са посебним нутритивним
потребама на декларацији
поред података
из става 2. овог
члана мора да
пише да се ради
о храни за животиње
са посебним нутритивним
потребама. 

 

Члан 7.

   
Храна за животиње
која је, у складу
са прописом о
квалитету хране
за животиње, произведена
по посебним захтевима
на основу упутства
произвођача хране
заснованог на
специфичним нутритивним
потребама животиња,
с обзиром на расу,
старост, пол и
категорију животиња,
после назива хране
за животиње у
декларацији обавезно
садржи напомену:
„произведено по
посебним захтевима”.

 

Члан 8.

   
У декларацију
се уноси врста
и назив сировина
употребљених
у производњи,
а зависно од врсте
хране за животиње
и следећи подаци
који се односе
на сировине употребљене
у производњи:

   
1) за хранива за
које је предвиђена
категорија квалитета
– ознака квалитета;

   
2) за хранива са
додатком непротеинских
азотних једињења
– врста и количина
употребљеног
носача, назив
и количина додатог
непротеинског
азотног једињења
и протеински еквивалент
хранива;

   
3) за храниво (осушен
сточни квасац)
– податак о врсти
квасца и подлози
на којој је произведен;

   
4) за смеше – хемијски
састав смеше,
односно садржај
протеина, масти,
целулозе,  пепела,
влаге, калцијума
(Ca), фосфора (P) и натријума
(Na);

   
5) за смеше у којима
се налазе непротеински
извори азота
– назив и удео масе
непротеинског
азотног једињења
и протеински еквивалент
из непротеинског
азота;

   
6) за додатке храни
за животиње обележене
међународном
ознаком (Е са бројем
производа) – међународна
ознака те сировине.

 

Члан 9.

   
Ако се ради о медицинираној
храни за животиње
и храни за животиње
која садржи кокцидиостатике
или хистомоностатике
у декларацију
се, када су у питању
сировине употребљене
у производњи,
уноси назив лека
и његова концентрација,
а ако се ради о
генетски модификованој
храни за животиње
– врста генетске
модификације.

 

Члан 10.

   
На основу физичко-хемијских
анализа које је
произвођач обавио,
на декларацији
се наводи да килограм
хране за животиње
гарантовано садржи
одређене параметре
утврђене прописом
о квалитету хране
за животиње, односно
параметре из упутства
произвођача хране
заснованог на
специфичним нутритивним
потребама животиња,
с обзиром на расу,
старост, пол и
категорију животиња.

   
Поред параметара
из става 1. овог
члана у декларацију
могу да се унесу
и други физичко-хемијски
параметри, односно
хемијске карактеристике
за које произвођач
сматра да је потребно
да се налазе на
декларацији.

 

Члан 11.

   
Произвођач одређује
начин употребе
хране за животиње,
а упутство о начину
употребе налази
се на декларацији
са свим потребним
инструкцијама
за правилну употребу
хране за животиње.


 

Члан 12.

   
Произвођач мора
у декларацију
да унесе и друге
податке који утичу
на карактеристике
те хране за животиње
и/или које могу
да имају штетан
утицај на здравље
људи, животиња
или животну средину.

   
Када је у питању
медицинирана
храна за животиње
и храна за животиње
која садржи кокцидиостатике
или хистомоностатике,
на декларацији
мора да се наведе
колико дана пре
клања животиње
мора да се прекине
давање хране за
животиње која
садржи одређени
лек, кокцидиостатике
или хистомоностатике
(каренца).

   
Када је потребно,
произвођач уноси
у декларацију
и одређено упозорење
везано за храну
за животиње и
њену употребу.

 

Члан 13.

   
Упутство о начину
чувања хране за
животиње уноси
се у декларацију
у виду навода
да се производ
чува на сувом,
хладном и мрачном
месту, заштићеном
од уласка глодара,
инсеката, птица
и других животиња.

 

Члан 14.

   
У декларацију
се уноси назив
и седиште, односно
адреса произвођача,
а код увозне хране
за животиње назив
и седиште, односно
адреса увозника,
земља порекла
(„произведено
у ...”) и земља из које
је храна за животиње
увезена („увезено
из... ”).

   
У декларацију
се уноси назив
и седиште, односно
адреса правног
или физичког лица
односно предузетника
који храну за
животиње препакује,
ако је од произвођача
добио сагласност
за препакивање.

   
Поред података
из ст. 1. и 2. овог члана,
у декларацију
се уноси и ветеринарски
контролни број
објекта за производњу
хране за животиње,
а код увозне хране
за животиње број
производног објекта
у земљи порекла
робе.

 

Члан 15.

   
Рок употребе је
период у коме
храна за животиње
задржава своја
прописана својства
односно квалитет,
ако се чува на
одговарајући
начин.

   
Рок употребе се
у декларацији
означава са:

   
1) „употребљиво
до...” после чега
се наводи месец
и година;

   
2) „произведено...”
са навођењем дана,
месеца и године
производње, после
чега се наводи
рок употребе
„рок употребе...” 
одређен у месецима.


 

Члан 16.

   
Нето количина
хране за животиње
означава се јединицама
масе или запремине:

   
1) за храну за животиње
која је у чврстом
стању у килограмима
или грамима;

   
2) за течну храну
за животиње у
литрима и милилитрима.

 

3. Паковање
хране за животиње

 

Члан 17.

   
Произвођач, зависно
од врсте хране
за животиње, у
произвођачкој
спецификацији
одређује начин
њеног паковања,
као и врсту материјала
од кога ће се производити
амбалажа.

   
У зависности од
начина паковања
хране за животиње,
на паковање се
ставља одговарајућа
декларација.

 

Члан 18.

   
Храна за животиње
се ставља у промет
у затвореном,
оригиналном паковању,
које омогућава
да купац при отварању,
видно и трајно
оштети амбалажу.

   
Оригинално паковање
хране за животиње
мора да буде направљено
од материјала
који нису шкодљиви
и токсични и који
обезбеђују очување
квалитета производа
до момента отварања
у року употребе.

 

Члан 19.

   
На храни за животиње
која се ставља
у промет у оригиналном
паковању, декларација
мора да буде ушивена,
залепљена или
одштампана на
појединачном
паковању, а поред
тога декларација
мора да буде залепљена
или одштампана
на збирном паковању
(паковање више
појединачних
производа) и транспортном
паковању (паковање
више збирних паковања
на палети).  

   
Ако се храна за
животиње ставља
у промет у расутом
стању декларација
мора да буде на
контејнеру и у
документацији
која прати пошиљку
у транспорту.


   
Декларација 
из ст. 1. и 2. овог члана
мора да буде на
српском језику,
лако уочљива,
јасна, читка и
неизбрисива и
не може бити прекривена
другим речима
или ознакама.

 

Члан 20.

   
Ако нето количина
хране за животиње
која се ставља
у промет у оригиналном
паковању не прелази
више од 100 г, односно
100 мл, у декларацију
се уносе само:
назив хране за
животиње, назив
и седиште произвођача,
препакивача и
увозника, нето
количина хране
за животиње, основне
сировине, датум
производње и рок
употребе у складу
са чланом 15. став
2. овог правилника.

 

III. УСЛОВИ ЗА
ОЗНАЧАВАЊЕ ХРАНЕ
ЗА ЖИВОТИЊЕ

 

Члан 21.

   
Храна за животиње
је означена ако
је упакована у
оригиналну амбалажу,
има декларацију
и EAN.UCC број и симбол
– бар код. 

   
Поред података
из става 1. овог
члана на оригиналном
паковању хране
за животиње може
да се налази ознака
HACCP и ознака стандарда
квалитета, које
указују да је
произвођач успоставио
систем за осигурање
безбедности производа
у свим фазама
производње, прераде
и промета производа,
односно да примењује
принципе добре
произвођачке
и хигијенске праксе. 


   
На паковању хране
за животиње поред
података, односно
ознака из ст. 1. и
2. овог члана могу
да се налазе ознаке
квалитета хране
за животиње, ако
за такве ознаке
постоје адекватни
сертификати, односно
дипломе. 

 

IV. УСЛОВИ ЗА
РЕКЛАМИРАЊЕ ХРАНЕ
ЗА ЖИВОТИЊЕ

 

Члан 22.

   
Храна за животиње
која је означена
и декларисана
у складу са овим
правилником може
да се рекламира:

   
1) у складу са подацима
из декларације;

   
2) тако да њен облик,
изглед и паковање,
материјали за
израду амбалаже,
начин на који
је аранжирана
и изложена, као
и информације
о храни за животиње
које су доступне
купцу не доводе
купца у заблуду
приписивањем
храни за животиње
непостојећих
својстава и дејства
или истицањем
посебних својстава
хране за животиње
у случајевима
када су она својствена
свим производима
те врсте;

   
3) тако да се не приписују
лековита и терапеутска
својства или превентивна
својства храни
за животиње која
их не поседује;

   
4) тако да се сваки
податак који се
рекламира заснива
на научним чињеницама
које се могу доказати;


   
5) тако да се ознаке
квалитета хране
за животиње из
члана 21. став 3. овог
правилника које
се налазе на паковању
видљиво одвоје
од свих података
из декларације.

 

Члан 23.

   
Даном почетка
примене овог правилника
престају да важе
одредбе Правилника
о квалитету и
другим захтевима
за храну за животиње
(„Службени лист
СРЈ”, бр. 20/00 и 38/01) које
се односе на декларисање,
обележавање и
паковање хране
за животиње.

 

Члан 24.

   
Овај правилник
ступа на снагу
осмог дана од
дана објављивања
у „Службеном гласнику
Републике Србије”,
а примењује се
од 1. маја 2010. године.

 

 

          
Број
110-00-00246/2009-09

         
У Београду, 21. јануара
2010. године

         
Министар,

         
др Саша Драгин,
с.р.