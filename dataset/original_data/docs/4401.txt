На основу чл. 11. и 141. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15) и члана 17. став 1. и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о изменама и допунама оснивачког акта Друштвеног предузећа Фабрика кондиторских производа Раваница д.о.о. Ћуприја 
"Службени гласник РС", број 45 од 6. маја 
				2016.
 
I. ОСНОВНЕ ОДРЕДБЕ
Члан 1.
Друштвено предузеће ФАБРИКА КОНДИТОРСКИХ ПРОИЗВОДА РАВАНИЦА ДОО, ЋУПРИЈА, Боривоја Велимановића бб, Ћуприја, уписано је у Регистар привредних субјеката Решењем Агенције за привредне регистре БД бр. 64719 од 6. јуна 2005. године, овим актом организује се као једночлано друштво с ограниченом одговорношћу (у даљем тексту: Друштво) након промене власништва на основном капиталу, извршене Решењем Владе о преузимању власничких права на друштвеном капиталу 05 број 023-1869/2015 од 30. децембра 2015. године.
Друштво послује у складу са прописима којима се уређује правни положај привредних друштaва.
Члан 2.
Друштво има својство правног лица.
Друштво у правном промету са трећим лицима има сва овлашћења и иступа у своје име и за свој рачун.
I. ПОСЛОВНО ИМЕ И СЕДИШТЕ ДРУШТВА
Члан 3.
Друштво послује под следећим пословним именом: 
ФАБРИКА КОНДИТОРСКИХ ПРОИЗВОДА РАВАНИЦА ДОО, ЋУПРИЈА. 
Скраћено пословно име друштва је: Раваница д.о.о.
Седиште Друштва је у Ћуприји, Боривоја Велимановића бб.
О промени седишта одлучује Скупштина Друштва.
II. ПЕЧАТ И ШТАМБИЉ ДРУШТВА
Члан 4.
Друштво има печат округлог облика пречника 30 mm са следећом садржином:
„Фабрика кондиторских производа РАВАНИЦА ДОО
Ћуприја”.
Друштво има штамбиљ правоугаоног облика дужине 70 mm, ширине 23 mm са следећом садржином:
„Фабрика кондиторских производа
РАВАНИЦА ДОО
Бр.__________________________
_________________20____године”.
О промени печата и штамбиља одлучује директор.
IV. ПОДАЦИ О ОСНИВАЧУ
Члан 5.
Оснивач Друштва је Република Србија, за коју на основу законског овлашћења оснивачка права врши Влада, Београд, Немањина 11 (у даљем тексту: Оснивач) са 100% власништва над уделом.
V. ДЕЛАТНОСТ ДРУШТВА
Члан 6.
Претежна делатност Друштва је:
10.82 Производња какаоа, чоколаде и кондиторских производа.
Поред претежне делатности Друштво може обављати и све друге делатности, у складу са законом.
О промени делатности Друштва одлучује Скупштина.
VI. ОСНОВНИ КАПИТАЛ И ОСНИВАЧ ДРУШТВА
Члан 7.
Укупан уписани и уплаћени новчани капитал Друштва износи 114.030.000,00 динара на дан 3. јул 1998. године.
VII. СТИЦАЊЕ И ПРЕНОС УДЕЛА
Члан 8.
Члан Друштва на основу унетог улога у имовину Друштва стиче удео у Друштву.
Члан 9.
Пренос удела је слободан и врши се на основу одлуке члана.
Друштво води евиденцију чланова, коју држи у свом седишту.
Пренос удела повлачи измену оснивачког акта Друштва.
Удео се преноси уговором у писаној форми.
Пренос удела има правно дејство према Друштву од момента уписа преноса у Регистар привредних субјеката.
Члан 10.
На пренос удела примењују се одредбе ове одлуке и закона.
VIII. ПРАВА, ОБАВЕЗЕ И ОДГОВОРНОСТИ ОСНИВАЧА ПРЕМА ДРУШТВУ И ДРУШТВА ПРЕМА ОСНИВАЧУ
Члан 11.
Друштво за своје обавезе у правном промету одговара целокупном својом имовином.
Оснивач не одговара за обавезе Друштва, а сноси ризик пословања до висине свог улога.
IX. ДОБИТ ДРУШТВА, ПОКРИВАЊЕ ГУБИТКА И ИМОВИНА ДРУШТВА
Члан 12.
Добит је финансијски резултат пословања у једној пословној години, који се оствари после одбитака свих трошкова пословања, укључујући и сва примања запослених лица и сва друга давања по основу доприноса, пореза и других финансијских дажбина.
Добит Друштва уплаћује се у складу са законом.
Члан 13.
Ако Друштво по годишњем извештају искаже губитак, одлуку о начину покривања губитка доноси Скупштина Друштва, у складу са овом одлуком и важећим прописима.
Члан 14.
Друштво има своју имовину којом управља и располаже у складу са законом и овом одлуком.
Имовину Друштва чине право својине на покретним и непокретним стварима, новчана средства и хартије од вредности и друга имовинска права, која су пренета у својину Друштва у складу са законом, укључујући и право коришћења на стварима у јавној својини.
Члан 15.
Друштво располаже имовином у складу са законом којим се уређује јавна својина, законом којим се уређује правни положај привредних друштава и са овим актом.
Члан 16.
Друштво не може да отуђи објекте и друге непокретности, постројења и уређаје који су у функцији обављања делатности од општег интереса, осим ради њихове замене због дотрајалости, модернизације или техничко-технолошких унапређења.
X. УПРАВЉАЊЕ ДРУШТВОМ
Члан 17.
Управљање у Друштву је организовано као дводомно.
Органи Друштва су Скупштина Друштва, Надзорни одбор и директор Друштва.
XI. СКУПШТИНА ДРУШТВА
Члан 18.
Овлашћења Скупштине Друштва врши оснивач преко овлашћених представника, с тим да број овлашћених представника оснивача не може бити мањи од три.
Одлуку о одређивању и разрешењу представника државног капитала доноси оснивач, на предлог надлежног министарства.
Члан 19.
Скупштина Друштва:
1) доноси измене оснивачког акта;
2) усваја финансијске извештаје, као и извештаје ревизора ако су финансијски извештаји били предмет ревизије;
3) усваја годишњи програм рада и пословања Друштва;
4) бира и разрешава чланове Надзорног одбора и утврђује накнаду за њихов рад;
5) усваја извештаје Надзорног одбора;
6) именује ревизора и утврђује накнаду за његов рад;
7) одлучује о повећању и смањењу основног капитала Друштва;
8) одлучује о промени делатности Друштва;
9) одлучује о статусним променама и промени правне форме и престанку Друштва;
10) одлучује о промени пословног имена и седишта Друштва;
11) даје сагласност на стицање, продају, давање у закуп, залагање или друго располагање имовином велике вредности, у складу са законом којим се уређује правни положај привредних друштава;
12) одлучује о образовању огранка Друштва и давању пуномоћја за заступање огранка, у складу са законом;
13) доноси одлуку о расподели добити и начину покрића губитка;
14) врши друге послове и одлучује о другим питањима из делокруга Скупштине, у складу са законом и овом одлуком.
Одлуке из става 1. тач. 1) и 8) овог члана Скупштина Друштва доноси уз сагласност Оснивача.
Члан 20.
Седнице Скупштине Друштва могу бити редовне и ванредне.
Седница Скупштине Друштва сазива се по потреби, а обавезно у случајевима прописаним законом.
Седницу Скупштине Друштва сазива Надзорни одбор Друштва.
Седница Скупштине Друштва се одржава у седишту Друштва или на другој адреси уколико Надзорни одбор тако одлучи.
Скупштина Друштва одржава се најмање једном годишње (годишња Скупштина) најкасније у року од шест месеци после завршетка пословне године ради усвајања финансијских извештаја.
Између годишњих седница Скупштине Друштва одржавају се ванредне седнице на захтев Надзорног одбора.
Члан 21.
Седница Скупштине Друштва сазива се писаним позивом упућеним члановима Скупштине на адресу из евиденције података о члановима Друштва, а позив се сматра достављеним даном слања препоручене пошиљке поштом, осим ако се на другачији начин позивања члан Скупштине Друштва писаним путем сагласио.
Позив за седницу доставља се члану Скупштине Друштва најкасније осам дана пре дана одржавања седнице.
На седници Скупштине Друштва може се расправљати и одлучивати о питањима на дневном реду, а о другим питањима када о томе одлучи Скупштина Друштва.
Члан 22.
Седница Скупштине Друштва може се одржати и без сазивања.
Седница Скупштине Друштва може се одржати и коришћењем конференцијске везе или друге аудио и визуелне комуникацијске опреме, тако да сва лица која учествују на седници могу да се чују и разговарају једни са другима, чиме се сматра да су лица која на овај начин учествују на седници Скупштине лично присутна.
Члан Скупштине Друштва може гласати и писаним путем под условом да је писмено стигло до момента одржавања седнице Скупштине.
Свака одлука Скупштине може се донети и ван седнице, уколико је потпише већина чланова Скупштине.
Члан 23.
Скупштина Друштва може донети пословник којим ближе уређује начин рада и одлучивања.
Седницом Скупштине Друштва председава председник Скупштине.
Председника Скупштине бирају чланови Скупштине из свог састава.
Члан 24.
Свака одлука Скупштине Друштва уноси се у записник који води председник Скупштине, односно записничар ако га именује председник Скупштине.
Председник Скупштине Друштва је одговоран за уредно сачињавање записника.
XII. ЗАСТУПАЊЕ ДРУШТВА
Члан 25.
Друштво у пословима унутрашњег и спољнотрговинског промета заступа директор Друштва без ограничења.
Директор Друштва може, у оквиру својих овлашћења дати другом лицу писано пуномоћје за заступање Друштва.
Директор Друштва заступа Друштво према трећим лицима у складу са овим актом, одлукама Скупштине Друштва и упутствима Надзорног одбора.
Директор Друштва не може издати пуномоћје за заступање нити заступати Друштво у спору у којем је супротна страна он или са њим повезано лице.
У случају из става 4. овог члана, пуномоћје издаје Скупштина Друштва.
XIII. ДИРЕКТОР ДРУШТВА
Члан 26.
Директора Друштва именује и разрешава Надзорни одбор.
Директор Друштва бира се на период од четири године.
Мандат директора Друштва почиње даном доношења одлуке о именовању, ако у одлуци о именовању није другачије одређено.
Директор Друштва је у радном односу у Друштву са пуним радним временом.
Члан 27.
Надзорни одбор разрешава директора Друштва при чему није дужан да наведе разлоге за разрешење.
Директор Друштва може дати оставку у сваком тренутку без навођења разлога за оставку.
Члан 28.
Директор Друштва обавља све послове који нису у надлежности Скупштине и Надзорног одбора.
Директор Друштва одговара за уредно вођење пословних књига Друштва.
Директор Друштва одговара за тачност финансијских извештаја Друштва.
Директор Друштва је у обавези да води евиденцију о свим донетим одлукама Скупштине Друштва.
Члан 29.
Директор Друштва:
1) заступа Друштво;
2) организује и води пословање Друштва у складу са законом, овом одлуком, одлукама Скупштине Друштва и упутствима Надзорног одбора;
3) стара се о законитости рада и одговара за законитост рада Друштва;
4) предлаже доношење одлука из делокруга Скупштине Друштва;
5) спроводи одлуке Скупштине Друштва;
6) закључује уговоре о кредиту;
7) одлучује о правима, обавезама и одговорностима запослених у Друштву, у складу са законом којим се уређују радни односи;
8) доноси акт о организацији послова и друге опште акте Друштва;
9) обавља друге послове у складу са законом и овом одлуком који нису у делокругу Скупштине Друштва и Надзорног одбора.
XIV. НАДЗОРНИ ОДБОР ДРУШТВА
Члан 30.
Надзорни одбор има пет чланова.
Члан Надзорног одбора не може бити лице:
1) које је директор или члан Надзорног одбора у више од пет друштава;
2) које је осуђено за кривично дело против привреде, током периода од пет година рачунајући од дана правноснажности пресуде, с тим да се у тај период не урачунава време проведено на издржавању казне затвора;
3) коме је изречена мера безбедности забране обављања делатности која представља претежну делатност друштва, док траје та забрана;
4) које је запослено у Друштву;
5) које је извршни директор Друштва нити прокуриста Друштва.
Члан 31.
Председника и чланове Надзорног одбора бира Скупштина Друштва.
Председник и чланови Надзорног одбора региструју се у складу са законом о регистрацији.
Члан 32.
Надзорни одбор:
1) одређује пословну стратегију Друштва;
2) бира и разрешава директора и утврђује накнаду за његов рад, односно начела за утврђивање те накнаде;
3) надзире рад директора и усваја извештаје директора;
4) врши унутрашњи надзор над пословањем Друштва;
5) врши надзор над законитошћу пословања Друштва;
6) установљава рачуноводствене политике друштва и политике управљања ризицима;
7) даје налог ревизору за испитивање годишњих финансијских извештаја Друштва;
8) предлаже Скупштини Друштва избор ревизора и награду за његов рад;
9) контролише предлог расподеле добити и других плаћања члановима;
10) одлучује о покретању поступка и давању пуномоћја за заступање Друштва у спору са директором;
11) врши и друге послове одређене одлуком Скупштине Друштва.
Члан 33.
Надзорни одбор одржава најмање четири седнице годишње.
Писани позив за седницу Надзорног одбора са навођењем дневног реда и материјалима за седницу доставља се свим члановима Надзорног одбора у року предвиђеним статутом или пословником о раду Надзорног одбора, а ако тај рок није одређен позив се доставља најкасније осам дана пре дана одржавања седнице, осим ако се сви чланови не сагласе другачије.
Одлуке донете на седници Надзорног одбора која није сазвана у складу са пословником Надзорног одбора нису пуноважне, осим ако се сви чланови не сагласе другачије.
Члан 34.
Кворум за рад седнице Надзорног одбора јесте већина од укупног броја чланова, ако пословником о раду Надзорног одбора није одређен већи број. 
Седнице Надзорног одбора могу се одржати и писаним или електронским путем, телефоном, телеграфом, телефаксом или употребом других средстава аудио-визуелне комуникације, под условом да се томе не противи ниједан члан у писаној форми, ако пословником о раду Надзорног одбора није другачије одређено. 
Одсутни чланови могу гласати и писаним путем, када се за потребе кворума сматра да су присуствовали седници, ако пословником о раду Надзорног одбора није другачије одређено. 
Члан 35.
Надзорни одбор одлуке доноси већином гласова присутних чланова, осим ако је пословником о раду одређена већа већина. 
Ако су гласови при одлучивању једнако подељени, одлучујући је глас председника Надзорног одбора, ако пословником о раду није другачије одређено. 
Члан 36.
На седницама Надзорног одбора води се записник, који садржи нарочито место и време одржавања седнице, дневни ред, списак присутних и одсутних чланова, битан садржај расправе по сваком питању дневног реда, резултат гласања и донете одлуке, као и евентуална издвојена мишљења појединих чланова. 
Записник потписује председник Надзорног одбора, односно члан који је у његовом одсуству председавао седницом и доставља се сваком члану Надзорног одбора. 
Председник Надзорног одбора дужан је да записник са седнице достави свим члановима у року од осам дана од дана одржане седнице, осим ако је пословником о раду Надзорног одбора одређен други рок. 
Непоступање по одредбама овог члана о вођењу, потписивању и достављању записника са седница Надзорног одбора не утиче на пуноважност донетих одлука. 
XV. АКТИ И ДОКУМЕНТИ ДРУШТВА
Члан 37.
Акти Друштва су правилници и одлуке којима се на општи начин уређују одређена питања.
Измене и допуне правилника и одлука врше се на начин и по поступку који су одређени за њихово доношење.
Члан 38.
Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
Члан 39.
Друштво је дужно да држи и чува све акте и документе Друштва у складу са законом којим се уређује правни положај привредних друштава.
XVI. ЗАШТИТА ЖИВОТНЕ СРЕДИНЕ
Члан 40.
Друштво је при обављању делатности дужно да се стара о заштити животне средине, у складу са законом и другим прописима.
XVII. ТРАЈАЊЕ И ПРЕСТАНАК ДРУШТВА
Члан 41.
Друштво је основано на неодређено време.
Друштво престаје да постоји одлуком Скупштине Друштва и у другим случајевима предвиђеним законом.
XVIII. ИЗМЕНЕ ОСНИВАЧКОГ АКТА
Члан 42.
Оснивачки акт се мења на начин предвиђен законом и овим актом.
Потписи овлашћених лица на изменама и допунама оснивачког акта оверавају се код надлежног органа за оверу потписа.
XIX. ПРЕЛАЗНЕ И ЗАВРШНЕ ОДРЕДБЕ
Члан 43.
Запослени у Друштвеном предузећу ФАБРИКА КОНДИТОРСКИХ ПРОИЗВОДА РАВАНИЦА ДОО, ЋУПРИЈА настављају да раде у Друштву, а своја права и обавезе остварују у складу са законом и општим актима Друштва.
Члан 44.
До избора, дужност директора обављаће, у својству вршиоца дужности, Мирослав Спасић ЈМБГ: 1102951722813, дипломирани економиста из Ћуприје, који ће поднети одговарајућу пријаву за упис података у Регистар привредних субјеката у складу са овом одлуком и законом.
Члан 45.
Друштво ће опште акте ускладити са овом одлуком у року од три месеца од дана регистрације друштва у Регистар привредних друштава.
Члан 46.
Ову oдлуку објавити у „Службеном гласнику Републике Србије”.
 
05 број 023-3692/2016-1
У Београду, 27. априла 2016. године
Влада
Председник,
Александар Вучић, с.р.