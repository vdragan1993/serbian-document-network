На основу члана 35. став 3. Закона о порезу на добит правних лица („Службени гласник РС”, бр. 25/01, 80/02, 80/02 – др. закон, 43/03, 84/04, 18/10, 101/11 и 119/12), 
Министар финансија и привреде доноси 
 
ПРАВИЛНИК 
о начину и поступку утврђивања вредности ликвидационог остатка за потребе одређивања износа дивиденде коју остварују чланови привредног друштва у ликвидацији

„Службени 
				гласник РС“, број 122 од 25. децембра 2012.
Члан 1.
Овим правилником уређује се начин и поступак утврђивања вредности ликвидационог остатка за потребе одређивања износа дивиденде коју остварују чланови привредног друштва у ликвидацији, у складу са чланом 35. став 1. Закона о порезу на добит правних лица („Службени гласник РС”, бр. 25/01, 80/02, 80/02 – др. закон, 43/03, 84/04, 18/10, 101/11 и 119/12 – у даљем тексту: Закон).
Члан 2.
Вредност ликвидационог остатка из члана 1. овог правилника једнака је тржишној вредности имовине друштва у ликвидацији преосталој после измирења свих обавеза друштва, односно подмирења поверилаца, а која се, у складу са законом којим се уређују привредна друштва, расподељује члановима друштва у складу са одлуком о расподели ликвидационог остатка.
Тржишном вредношћу имовине из става 1. овог члана сматра се вредност која би се постигла у трансакцији између лица која се не сматрају повезаним лицима у складу са Законом. 
Ликвидациони остатак из става 1. овог члана, изнад вредности уложеног капитала, сматра се дивидендом коју остварују чланови привредног друштва у ликвидацији.
Члан 3.
За сврху одређивања дивиденде из члана 2. став 3. овог правилника, ликвидациони управник попуњава Образац ДПДЛ – Дивиденда члана привредног друштва у ликвидацији (у даљем тексту: Образац ДПДЛ) у два примерка ако је прималац дивиденде резидентно правно лице, резидентно физичко лице или нерезидентно физичко лице, односно у три примерка ако је прималац дивиденде нерезидентно правно лице.
Ликвидациони управник доставља један примерак Обрасца ДПДЛ примаоцу дивиденде, други задржава за своје потребе, а трећи примерак Обрасца ДПДЛ који попуњава у случају када је прималац дивиденде нерезидентно правно лице подноси надлежном пореском органу као прилог уз Образац ПДП – Пореска пријава о обрачунатом и плаћеном порезу на добит по одбитку на приходе које остварују нерезидентна правна лица који чини саставни део Правилника о обрасцу збирне пореске пријаве о обрачунатом и плаћеном порезу на добит по одбитку на приходе које остварују нерезидентна правна лица („Службени гласник РС”, број __/12).
Образац ДПДЛ одштампан је уз овај правилник и чини његов саставни део.
Члан 4.
У Образац ДПДЛ, у колону 3. уносе се следећи подаци:
1) под редним бројем 1 – вредност ликвидационог остатка који припада члану привредног друштва, утврђен одлуком о расподели ликвидационог остатка; 
2) под редним бројем 2 – вредност уложеног капитала; 
3) под редним бројем 3 – позитивна разлика износа са ред. бр. 1 и 2 која представља дивиденду члана привредног друштва у ликвидацији.
Вредност ликвидационог остатка из става 1. тачка 1) овог члана утврђује се по тржишној вредности имовине, на дан доношења одлуке о расподели ликвидационог остатка.
Вредност уложеног капитала из става 1. тачка 2) овог члана је вредност по којој је улог унет и регистрован код органа надлежног за регистрацију привредних субјеката.
Улогом из става 3. овог члана сматра се оснивачки улог и повећање оснивачког улога.
Члан 5.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-314/2012-04
У Београду, 25. децембра 2012. године
Министар,
Млађан Динкић, с.р.