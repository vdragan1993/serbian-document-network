На основу члана 46. став 1. Закона о изменама и допунама Закона о инвестиционим фондовима („Службени гласник РС”, број 115/14),
Комисија за хартије од вредности доноси
 
ПРАВИЛНИК
о инвестиционим фондовима
"Службени гласник РС", број 5 од 20. јануара 
				2015.
 
I. ОПШТЕ ОДРЕДБЕ
Члан 1.
Овим правилником прописују се:
1. организовање и пословање отвореног инвестиционог фонда (у даљем тексту: отворени фонд),
– ближи услови за категоризацију отворених фондова и промену врсте фонда,
– издавање дозволе за организовање отвореног фонда, односно упис у Регистар фондова,
– куповина и откуп инвестиционих јединица,
– инвестициона политика и начин улагања имовине фонда, 
– начин и учесталост обрачунавања и објављивања вредности инвестиционе јединице отвореног фонда,
– начин обрачунавања приноса, односно добити отвореног фонда, укључујући и начела заокруживања вредности,
– начин усаглашавања разлика обрачунатих нето вредности имовине и приноса отвореног фонда и извештавање кастоди банке,
– услови и поступак за обуставу куповине и откупа инвестиционих јединица,
– начин спајања отворених инвестиционих фондова,
– услови за избор друштва за управљање у случају одузимања дозволе за рад друштву које управља отвореним фондом,
– раскид уговора са кастоди банком,
– поступак распуштања отвореног фонда,
2. оснивање и пословање затвореног инвестиционог фонда (у даљем тексту: затворени фонд),
– ближи услови за категоризацију затворених фондова и промену врсте фонда,
– издавање дозволе за оснивање затвореног фонда, односно упис у Регистар фондова,
– одобрење објављивања проспекта за јавну понуду акција фонда,
– инвестициона политика и начин улагања имовине фонда,
– начин и учесталост обрачунавања и објављивања нето вредности имовине затвореног фонда по акцији,
– начин обрачунавања приноса, односно добити затвореног фонда укључујући и начела заокруживања вредности,
– начин усаглашавања разлика обрачунатих нето вредности имовине затвореног фонда и извештавање кастоди банке,
– услови и поступак стицања сопствених акција затвореног фонда,
– услови за избор друштва за управљање које управља затвореним фондом,
– раскид уговора са кастоди банком,
– поступак распуштања затвореног фонда,
3. оснивање и пословање приватног инвестиционог фонда (у даљем тексту: приватни фонд).
Члан 2.
Захтев за давање дозволе, односно сагласности, као и испуњење обавезе извештавања подноси се на одговарајућим обрасцима који су доступни на интернет страници Комисије за хартије од вредности (у даљем тексту: Комисија).
Члан 3.
Под претходном сагласношћу у смислу одредби овог правилника сматра се да се одлука надлежног органа друштва за управљање инвестиционим фондовима (у даљем тексту: друштво за управљање), односно затвореног фонда примењује након добијања сагласности Комисије.
Појам и врсте инвестиционог фонда
Члан 4.
Инвестициони фонд је институција колективног инвестирања у оквиру које се прикупљају и улажу новчана средства у различите врсте имовине.
Инвестициони фондови могу бити отворени, затворени и приватни.
Чланови и акционари инвестиционог фонда
Члан 5.
Чланови, односно акционари фонда могу бити: 
– физичка и правна лица домаћа или страна, 
– друштво за управљање у складу са Законом о инвестиционим фондовима (у даљем тексту: Закон), 
– отворени инвестициони и добровољни пензијски фондови (који немају својство правног лица). 
Изузетно од става 1. овог члана, чланови, односно акционари фонда не могу бити: 
1) банка која обавља кастоди послове за тај фонд, 
2) предузеће за ревизију и ревизор које обавља послове ревизије финансијских извештаја за тај фонд, 
3) други фонд којим управља исто друштво за управљање.
Назив и пословно име инвестиционог фонда
Члан 6.
Назив отвореног инвестиционог фонда мора садржати ознаку „отворени инвестициони фонд” или скраћеницу „отворени фонд” или „о.и.ф.”
Пословно име затвореног инвестиционог фонда мора садржати ознаку „затворени инвестициони фонд” или скраћеницу „затворени фонд” или „з.и.ф.”, с тим што затворени инвестициони фонд који улаже у некретнине садржи ознаку „затворени инвестициони фонд који улаже у некретнине”. 
Пословно име приватног инвестиционог фонда мора садржати ознаку „приватни инвестициони фонд” или скраћеницу „приватни фонд” или „п.и.ф.”
II. ОРГАНИЗОВАЊЕ И ПОСЛОВАЊЕ ОТВОРЕНОГ ФОНДА
Члан 7.
Отворени фонд је институција колективног инвестирања која нема својство правног лица и која функционише на принципу прикупљања новчаних средстава путем издавања инвестиционих јединица и откупа инвестиционих јединица на захтев чланова фонда, као и улагања прикупљених новчаних средстава у различите врсте имовине.
Имовином отвореног фонда управља друштво за управљање у своје име, а за заједнички рачун чланова фонда, у складу са законом.
2.1. Категоризација отворених фондова
Члан 8.
У складу са одабраним инвестиционим циљем, односно инвестиционом политиком, отворени фондови се деле на:
1) фонд раста вредности имовине,
2) фонд прихода,
3) фонд очувања вредности имовине,
4) балансирани фонд.
Фонд раста вредности имовине
Члан 9.
Фонд раста вредности имовине улаже најмање 75% имовине у власничке хартије од вредности којима се тргује, односно који су укључени у трговање на регулисаном тржишту, односно мултилатералној трговачкој платформи (МТП) у Републици, државама чланицама ЕУ и на регулисаним тржиштима других држава.
У условима поремећаја на финансијском тржишту, најмање 60% имовине фонда раста вредности имовине мора бити уложено у хартије од вредности из става 1. овог члана. 
Фонд прихода
Члан 10.
Фонд прихода улаже најмање 75% имовине у: 
1) дужничке хартије од вредности које издаје Република, Народна банка Србије, територијална аутономија и јединице локалне самоуправе у Републици и друга правна лица уз гаранцију Републике, у складу са законом којим се уређује јавни дуг, као и дужничке хартије од вредности које издају међународне финансијске институције, државе чланице ЕУ и друге државе,
2) дужничке хартије од вредности и инструменте тржишта новца које издају правна лица којима се тргује, односно који су укључени у трговање на регулисаном тржишту, односно мултилатералној трговачкој платформи (МТП) у Републици, државама чланицама ЕУ и на регулисаним тржиштима других држава.
У условима поремећаја на финансијском тржишту, најмање 60% имовине фонда прихода мора бити уложено у хартије од вредности из става 1. овог члана. 
Фонд очувања вредности имовине
Члан 11.
Фонд очувања вредности имовине улаже најмање 75% имовине у:
1) инструменте тржишта новца које издаје Република, Народна банка Србије, територијална аутономија и јединице локалне самоуправе у Републици и друга правна лица уз гаранцију Републике, у складу са законом којим се уређује јавни дуг, као и инструменте тржишта новца, односно дужничке хартије од вредности које издају међународне финансијске институције, државе чланице ЕУ и друге државе,
2) новчане депозите у банкама, односно крeдитним институцијама у Републици, у државама чланицама ЕУ и другим државама.
Балансирани фонд 
Члан 12.
Балансирани фонд улаже најмање 85% имовине у власничке хартије од вредности и дужничке хартије од вредности у које могу улагати Фонд раста вредности имовине и Фонд прихода сагласно одредбама овог правилника.
Улагања у дужничке хартије од вредности и новчане депозите не може бити мање од 35% ни више од 65% вредности имовине фонда.
У условима поремећаја на финансијском тржишту, најмање 70% имовине балансираног фонда мора бити уложено у власничке и дужничке хартије од вредности из става 1. овог члана, с тим да улагање у дужничке хартије од вредности и новчане депозите не може бити мање од 35% ни веће од 75% имовине фонда. 
2.2. Дозвола за организовање отвореног фонда
Захтев за издавање дозволе за организовање отвореног фонда
Члан 13.
Друштво за управљање које намерава да организује отворени фонд, дужно је да поднесе Комисији захтев за издавање дозволе за организовање отвореног фонда.
Уз захтев за организовање отвореног фонда, који се подноси на обрасцу ОИФ – дозвола, Друштво за управљање доставља Комисији:
1) нацрт проспекта и скраћеног проспекта инвестиционог фонда, на обрасцима ОИФ-П и ОИФ-СП,
2) нацрт јавног позива за упис и уплату инвестиционих јединица, на обрасцу ОИФ-ЈП,
3) нацрт уговора са кастоди банком,
4) документацију о портфолио менаџеру фонда који се организује,
5) решење о упису друштва за управљање у регистар привредних субјеката и упису свих промена,
6) доказ о уплати накнаде Комисији,
7) другу документацију по захтеву Комисије.
Проспект и скраћени проспект
Члан 14.
Проспект је основни документ инвестиционог фонда који потенцијалним инвеститорима пружа потпуне и јасне информације за доношење одлуке о улагању.
Скраћени проспект је кратак документ који садржи кључне информације за инвеститоре о најважнијим карактеристикама фонда, а нарочито о врстама улагања и могућим ризицима.
Проспект и скраћени проспект морају бити доступни у штампаном облику и на интернет страници друштва за управљање.
Проспект и скраћени проспект се објављују на српском језику, а могу бити објављени и на страном језику.
Садржина проспекта 
Члан 15.
Проспект отвореног фонда, поред података прописаних Законом, садржи:
1) назив и врста фонда,
2) датум организовања фонда и рок на који се организује (уколико се организује на одређено време),
3) инвестициони циљ и инвестициону политику,
4) главне ризике улагања,
5) начин улагања имовине фонда - критеријуми за диверсификацију портфолиа фонда уз навођење процентуално највећег и најмањег дела средстава фонда који ће се улагати у поједине врсте хартије од вредности или у новчане депозите,
6) структуру имовине фонда на дан 31.12. претходне године, односно 30.06. текуће године,
7) нето принос фонда,
8) висину накнада и трошкова који се наплаћују од чланова и из имовине фонда и начин обрачуна истих,
9) начин обавештавања чланова фонда о промени општих аката друштва,
10) начин обавештавања чланова фонда о промени инвестиционе политике,
11) време, место и поступак куповине и откупа инвестиционих јединица (са напоменом да постоји законско ограничење стицања више од 20% нето вредности имовине), 
12) врста послова и подаци о лицима којима се поверавају административни и маркетиншки послови,
13) околности под којима може доћи до обуставе куповине и откупа инвестиционих јединица тог фонда, 
14) време и начин расподеле прихода, односно добити уколико се расподељује,
15) порески третман имовине фонда и чланова фонда,
16) поступак распуштања тог фонда у случају истека времена на који је фонд организован.
Проспектом фонда може бити предвиђена могућност да Друштво за управљање у одређеном периоду може преузети део или целокупан износ појединих трошкова фонда или да одређеним категоријама инвеститора може укинути или смањити накнаду за куповину или откуп инвестиционих јединица и друге накнаде које наплаћује од чланова тог фонда.
Форма проспекта
Члан 16.
Подаци у проспекту и скраћеном проспекту се приказују према редоследу утврђеном у обрасцима ОИФ-П и ОИФ-СП. 
Проспект мора бити прегледан, јасан, недвосмислен и једноставан за разумевање.
Ниједан податак или део проспекта не сме бити упадљивији од осталих, уколико није друкчије прописано овим правилником.
Јавни позив
Члан 17.
Јавни позив за упис и уплату инвестиционих јединица у поступку организовања отвореног фонда доставља се на обрасцу ОИФ-ЈП и садржи нарочито:
1) основне податке о друштву за управљање,
2) основ и сврха издавања инвестиционих јединица,
3) права члана фонда,
4) продајну цену инвестиционе јединице,
5) трајање јавног позива (датум почетка и завршетка рока за упис и уплату инвестиционих јединица, односно тачан број дана рока за упис и уплату),
6) поступак и ограничења уписа и уплате инвестиционих јединица, 
7) организовање фонда или повраћај средстава у случају неуспелог позива,
8) основне податке о кастоди банци,
9) контакт телефоне на којима се могу добити остале информације.
Дозвола за организовање отвореног фонда
Члан 18.
Комисија доноси решење о давању дозволе за организовање отвореног фонда у року од 30 дана од дана подношења уредног захтева, када процени да су испуњени услови прописани Законом.
Решењем из става 1. овог члана истовремено се даје сагласност на проспект, скраћени проспект и јавни позив. 
Комисија доноси решење којим одбија захтев за давање дозволе за организовање отвореног фонда, ако утврди да нису испуњени услови прописани Законом.
Уговор са кастоди банком
Члан 19.
Кастоди услуге за један инвестициони фонд обавља искључиво једна кастоди банка.
Друштво за управљање је дужно да у року од осам дана од добијања дозволе за организовање отвореног фонда, закључи уговор о обављању кастоди услуга за тај фонд са кастоди банком, која није блиско повезано лице са друштвом за управљање.
Саставни део уговора из става 2. овог члана су и процедуре о начину достављања података и методологији обрачуна имовине фонда.
Друштво за управљање је дужно да, пре објављивања јавног позива, достави Комисији уговор са кастоди банком.
Објављивање јавног позива 
Члан 20.
Друштво за управљање је дужно да у року од 30 дана од дана пријема решења Комисије о давању дозволе за организовање отвореног фонда објави јавни позив на интернет страници друштва и у једним дневним новинама које се дистрибуирају на целој територији Републике.
Упис и уплата инвестиционих јединица
Члан 21.
Упис инвестиционих јединица врши се у друштву за управљање, односно код посредника на начин и у року наведеним у јавном позиву.
Саставни део уписнице је изјава лица које приступа фонду, дата под кривичном и материјалном одговорношћу, да испуњава услове из члана 5. став 2. овог правилника.
Уплата инвестиционих јединица врши се на новчани рачун фонда, који се води у кастоди банци на начин и у року наведеним у јавном позиву.
Став 2. овог члана сходно се примењује на стицање инвестиционих јединица и након уписа фонда у регистар.
Члан 22.
Рок за упис и уплату утврђен је у јавном позиву.
Изузетно, Комисија може на захтев друштва за управљање продужити рок за упис и уплату инвестиционих јединица, али не дуже од три месеца од дана објављивања јавног позива.
Захтев из става 2. овог члана мора бити поднет најмање три радна дана пре истека рока из јавног позива.
Члан 23.
Јединствена почетна вредност инвестиционе јединице се утврђује у износу од 1.000 РСД.
Члан отвореног фонда не може стећи више од 20% нето вредности имовине фонда на дан истека рока за упис и уплату инвестиционих јединица, односно на дан Т након уписа фонда у Регистар фондова.
Члан 24.
Минимална новчана средства за отпочињање пословања отвореног фонда не могу бити мања од 200.000 (двестотинехиљада) ЕУР у динарској противвредности по средњем курсу Народне банке Србије (у даљем тексту НБС) на дан истека рока за упис и уплату. 
У случају да се не прикупе минимална новчана средства у року за упис и уплату, кастоди банка је дужна да, по налогу друштва за управљање, у року од осам дана од истека тог рока изврши повраћај прикупљених средстава.
2.3. Упис у Регистар инвестиционих фондова
Члан 25.
Инвестициони фонд сматра се организованим даном уписа у Регистар инвестиционих фондова. 
Уз захтев за упис отвореног фонда у Регистар фондова, који се подноси на обрасцу ИФ – регистар, друштво за управљање доставља:
1) копију објављеног јавног позива,
2) доказ о уплаћеним средствима на рачун - (потврда кастоди банке о укупно уплаћеним средствима, нето износ изражен у динарима и ЕУР по средњем курсу НБС на дан истека рока за упис и уплату),
3) доказ о поштовању ограничења стицања инвестиционих јединица (приказ чланова фонда са износима појединачних бруто и нето уплата и броја и процента инвестиционих јединица),
4) уговор са екстерним ревизором,
5) доказ о уплати накнаде Комисији,
6) другу документацију по захтеву Комисије.
Члан 26.
Комисија доноси решење о упису у Регистар инвестиционих фондова, ако утврди:
1) да је друштву за управљање дата дозвола за организовање отвореног фонда,
2) да је уписано и уплаћено минимално 200.000 ЕУР у динарској противвредности по средњем курсу НБС на дан истека рока за упис и уплату,
3) да чланови отвореног фонда нису лица из члана 5. став 2. овог правилника,
4) да чланови отвореног фонда стичу проценат инвестиционих јединица који не прелази ограничења прописана законом и овим правилником.
Решењем из става 1. овог члана истовремено се друштву за управљање одобрава управљање тим фондом.
Члан 27.
Друштво за управљање је дужно да у року од шест месеци од дана уписа у регистар фондова усклади структуру имовине отвореног фонда са ограничењима улагања прописаним Законом и проспектом фонда. 
Рок из става 1. овог члана се примењује и у случају одобрења проспекта због промене врсте фонда у смислу категоризације прописане овим правилником. 
Одобрење измене проспекта
Члан 28.
Друштво за управљање је дужно да Комисији поднесе захтев за одобрење измене проспекта и скраћеног проспекта за сваки фонд којим управља у року од три дана од дана: 
– настанка значајније промене услед којих подаци у проспекту и скраћеном проспекту не одговарају стварном стању. 
– доношења одлуке о промени назива и/или врсте фонда у смислу категоризације прописане овим правилником. 
Уз захтев за измене проспекта и скраћеног проспекта због промене врсте фонда у смислу категоризације прописане овим правилником, друштво за управљање доставља и предлог обавештења које доставља члановима фонда и у којем је назначено да, у року од 60 дана од дана добијања решења о одобрењу измена проспекта и скраћеног проспекта, чланови могу иступити из фонда без плаћања накнаде за откуп инвестиционих jединица, односно могу да конвертују улог у том фонду у инвестиционе јединице другог фонда којим управља то друштво.
Друштво за управљање је дужно да Комисији поднесе захтев за одобрење измена скраћеног проспекта, односно проспекта за сваки фонд којим управља: 
– до 30. априла текуће године, ради иновирања постојећих података са подацима са стањем на дан 31. децембра претходне године,
– до 31. августа текуће године ради иновирања постојећих података са подацима на дан 30.06. текуће године. 
У случају промена одређених података о друштву за управљање који се приказују у проспекту фонда, друштво за управљање исте спроводи у року од 8 дана од дана пријема решења Комисије којим се даје сагласност на измену општих аката, именовање члана управе и/или одобрења за стицање квалификованог учешћа у капиталу друштва и о томе обавештава Комисију.
Члан 29.
Комисија у року од 15 дана од дана пријема уредног захтева, доноси решење о одобрењу измена проспекта и скраћеног проспекта када утврди да су испуњени услови утврђени Законом и да проспект садржи тачне и потпуне податке, као и јасне информације за доношење одлуке о улагању, а у вези са ризицима улагања имовине инвестиционог фонда, као и да су у обавештењу из члана 28. став 2. овог правилника наведена сва права која припадају члановима фонда који мења врсту у смислу категоризације фондова.
Члан 30.
Друштво за управљање је дужно да наредног радног дана од пријема решења Комисије на интернет страници објави иновиран текст проспекта и скраћеног проспекта, као и обавештење из члана 28. став 2. овог правилника, уколико је разлог за иновирање проспекта била одлука о промени врсте фонда.
2.4. Куповина и откуп инвестиционих јединица
Куповина инвестиционих јединица
Члан 31.
Куповина инвестиционих јединица врши се у новцу, на начин прописан проспектом и скраћеним проспектом инвестиционог фонда.
Куповина инвестиционе јединице се врши по принципу непознате цене која се утврђује наредног радног дана од дана прилива средстава на рачун фонда на начин предвиђен овим правилником.
Приликом куповине инвестиционих јединица, члан фонда не може стећи, заједно са инвестиционим јединицама тог фонда које поседује, више од 20% нето вредности имовине отвореног фонда на дан прилива средстава на рачун фонда.
Конверзија уплата у инвестиционе јединице
Члан 32.
Конверзија динарских и девизних уплата у инвестиционе јединице врши се наредног радног дана у односу на дан прилива средстава на рачун фонда, према вредности инвестиционе јединице на дан прилива (дан Т), а број купљених инвестиционих јединица на индивидуалном рачуну члана фонда се евидентира на дан конверзије (дан Т+1).
Обрачун девизних уплата у динарску противвредност врши се по средњем курсу НБС на дан прилива на рачун фонда.
Број купљених инвестиционих јединица се израчунава према следећој формули:

при чему је:
Н – број купљених инвестиционих јединица,
У – новчана средства која су уплаћена на динарски рачун фонда, односно динарска противвредност девизних средстава обрачуната према средњем курсу НБС на дан прилива на девизни рачун фонда у случају уплата од стране нерезидената из иностранства,
Ф – процентуална накнада за куповину инвестиционих јединица, уколико је друштво за управљање наплаћује,
А – вредност инвестиционе јединице на дан уплате,
Фф – једнократна фиксна накнада која се наплаћује приликом иницијалне куповине инвестиционих јединица (административна накнада за приступање фонду), уколико је друштво наплаћује.
Уколико уплата није довољна за куповину целе инвестиционе јединице, на индивидуалном рачуну клијента се евидентира део инвестиционе јединице.
Члан 33.
Друштво за управљање је дужно да члану фонда у року од 5 радних дана од дана стицања инвестиционих јединица пошаље писану потврду о броју стечених инвестиционих јединица.
Потврда из става 1. овог члана садржи:
1) износ укупно уплаћених средства за куповину инвестиционих јединица (У),
2) датум прилива средстава на рачун фонда и средњи курс НБС на тај дан, уколико су уплате извршене у иностранству,
3) вредност инвестиционе јединице на дан уплате (А),
4) износ накнаде за куповину инвестиционих јединица (Фф),
5) број стечених инвестиционих јединица (Н),
6) укупан број инвестиционих јединица на индивидуалном рачуну члана.
Неидентификоване уплате
Члан 34.
У случају уплата на рачун фонда чијег уплатиоца друштво за управљање не може да идентификује (уплате без позива на број приступнице, односно уплате пре прве доставе испуњене приступнице Друштву и сл.) уплаћена средства третирају као нераспоређена средства и не улазе у обрачун вредности нето имовине фонда.
У случају да се у року од пет радних дана од дана прилива идентификује уплатилац, додела инвестиционих јединица врши се на дан идентификације тог члана фонда. 
Друштво за управљање је дужно да дâ налог кастоди банци да средства из става 1. овог члана врати уплатној банци наредног радног дана након истека рока из става 2. овог члана.
Откуп инвестиционих јединица
Члан 35.
Друштво за управљање је дужно да у року од 5 радних дана од дана подношења захтева члана фонда за откуп инвестиционих јединица изврши откуп инвестиционих јединица преносом средстава на динарски рачун члана фонда.
Друштво за управљање је дужно да у року од 5 радних дана од дана подношења захтева пошаље писану потврду члану фонда о броју откупљених инвестиционих јединица, вредности инвестиционе јединице на дан пријема захтева за откуп, износу накнаде за откуп и износу уплаћених средстава на новчани рачун члана фонда.
Откуп инвестиционе јединице се врши по вредности која се добија на следећи начин:
У = (А x Н) x (1 - Ф)
при чему је:
У – износ уплаћених средстава на новчани рачун члана фонда,
А – вредност инвестиционе јединице на дан пријема захтева за откуп инвестиционих јединица, 
Н – број инвестиционих јединица за чији откуп је члан фонда поднео захтев, 
Ф – процентуална накнада за откуп инвестиционих јединица (уколико је друштво за управљање наплаћује).
2.5. Инвестициона политика отвореног фонда
Инвестициона политика
Члан 36.
Инвестициона политика отвореног фонда садржи:
1) начин спровођења инвестиционог циља и начин управљања ризицима,
2) највећи и најмањи део средстава фонда који се може улагати у поједине хартије од вредности, 
3) највећи део средстава који се може држати на новчаном рачуну фонда,
4) начин измене инвестиционе политике.
Улагање имовине отвореног фонда
Члан 37.
Имовина отвореног фонда може се улагати у:
1) преносиве хартије од вредности и инструменте тржишта новца којима се тргује, односно који су укључени у трговање на регулисаном тржишту, односно мултилатералној трговачкој платформи (МТП) у Републици и државама чланицама ЕУ, односно на регулисаним тржиштима других држава;
2) преносиве хартије од вредности уколико је проспектом за издавање тих хартија прописано њихово укључење на регулисано тржиште, односно мултилатералну трговачку платформу (МТП) у Републици и државама чланицама ЕУ, односно на регулисано тржиште других држава одмах по окончању поступка иницијалне или секундарне јавне понуде;
3) инвестиционе јединице отворених фондова у Републици, у државама чланицама ЕУ и другим државама којима не управља исто друштво;
4) новчане депозите у банкама у Републици, у државама чланицама ЕУ и другим државама, односно кредитним институцијама у државама чланицама ЕУ и другим државама;
5) инструменте тржишта новца, односно дужничке хартије од вредности које издају:
– Република, Народна банка Србије, територијална аутономија и јединице локалне самоуправе у Републици и друга правна лица уз гаранцију Републике, у складу са законом којим се уређује јавни дуг, 
– међународне финансијске институције, државе чланице ЕУ и друге државе;
6) изведене финансијске инструменте којима се тргује на регулисаном тржишту, МТП или ОТЦ тржишту у Републици и државама чланицама ЕУ, односно на регулисаном тржишту других држава, а који су изведени из или се односе на:
– финансијске инструменте из овог члана,
– финансијске индексе,
– стране валуте и валутне курсеве,
– каматне стопе.
Улагање у изведене финансијске инструменте дозвољено је искључиво ради смањења инвестиционог ризика и само уколико инвестициони фонд има довољно имовине да намири обавезе које из тих инструмената могу проистећи.
Друштво за управљање дужно је да успостави систем управљања ризицима који омогућава праћење и мерење ризика позиција и њихов допринос укупном ризику портфолиа, који укључује тачну и независну процену вредности изведених финансијских инструмената којима се тргује на ОТЦ тржишту.
Имовина инвестиционог фонда не сме бити употребљена за давање или гарантовање зајмова у корист трећих лица.
Имовина инвестиционих фондова се може улагати у иностранству у складу са прописима који уређују девизно пословање.
Ограничење улагања
Члан 38.
На улагања имовине отвореног фонда се примењују следећа ограничења:
1) у иностранству се може се улагати само у ликвидне хартије од вредности којима се редовно тргује на регулисаном тржишту у државама чланицама ЕУ, односно другим државама, с тим да најмање 50% тако уложеног износа мора бити инвестирано у хартије од вредности којима се тргује на листингу регулисаног тржишта у наведеним државама,
2) у преносиве хартије од вредности, односно инструменте тржишта новца једног издаваоца се не може улагати више од 10% имовине инвестиционог фонда, с тим да
– при улагању отворени фонд не може стећи више од 20% власничког учешћа, односно акција са правом гласа једног издаваоца, 
– збир свих појединачних улагања, која су већа од 5% имовине фонда, не сме бити већи од 40% вредности укупне имовине фонда,
3) у новчане депозите у једној банци не може улагати више од 20% имовине инвестиционог фонда, с тим да се ово ограничење не односи на новчане депозите код кастоди банке,
4) у инвестиционе јединице отворених инвестиционих фондова може се улагати до 20% имовине инвестиционог фонда,
5) укупна вредност улагања у затворене инвестиционе фондове не сме бити већа од 30% имовине фонда,
6) до 10% имовине инвестиционог фонда може се улагати у изведене финансијске инструменте којима се тргује на ОТЦ тржишту када је друга страна у трансакцији банка, односно до 5% имовине инвестиционог фонда када је друга страна у трансакцији друго правно лице,
7) имовина инвестиционог фонда не може се улагати у хартије од вредности и друге финансијске инструменте које издаје:
– друштво за управљање,
– акционар друштва за управљање,
– фонд којим управља исто друштво за управљање,
– блиско повезано лице са лицима наведеним у овој тачки,
8) имовином отвореног фонда се не могу заузимати кратке позиције,
9) имовина инвестиционог фонда не може се улагати у племените метале или депозитне потврде које се односе на племените метале,
Изузетно од става 1. тачка 2. овог члана до 35% имовине инвестиционог фонда може се улагати у хартије од вредности које издају или гарантују Народна банка Србије, Република, јединице локалне самоуправе, државе чланице ЕУ, друге државе или међународне организације којима припадају државе чланице ЕУ.
Укупна изложеност фонда према једном лицу може да износи највише до 20% имовине фонда, осим за издаваоце из става 2. овог члана за које изложеност не може бити већа од 35% имовине фонда.
Под једним издаваоцем, односно једним лицем у чију се имовину врши улагање у смислу овог члана сматра се и са њим блиско повезано лице.
Члан 39.
У случају одступања од ограничења улагања предвиђених Законом, овим правилником и проспектом инвестиционог фонда, а услед наступања околности које друштво за управљање није могло предвидети, односно на које није могло утицати, друштво за управљање је дужно да одмах обавести Комисију и да у року од три месеца од дана одступања, усклади структуру имовине инвестиционог фонда са ограничењима улагања. 
Комисија може на захтев друштва за управљање инвестиционим фондовима продужити рок из става 1. овог члана уколико утврди: 
1. да је до одступања структуре имовине отвореног фонда од ограничења утврђених важећим прописима дошло због пада вредности имовине фонда или поремећаја на тржишту, 
2. да услед пада вредности имовине отвореног фонда, акције једног издаваоца чине више од 10% имовине фонда, односно дужничке хартије од вредности из члана 29. став 1. тачка 4. Закона чине више од 35% имовине фонда, 
3. да је друштво доставило предлог за превазилажење наведених прекорачења у разумном року, а чија је дужина првенствено опредељена заштитом интереса чланова фонда. 
У случајевима одступања од ограничења улагања ван случаја предвиђеног одредбама овог члана, Комисија, по сазнању таквих чињеница, одмах предузима мере надзора у складу са Законом.
Задуживање фонда
Члан 40.
Друштво за управљање може, искључиво ради одржавања потребног нивоа ликвидности отвореног фонда, у своје име а за рачун отвореног фонда, вршити задуживање са роком отплате до 360 дана, и то закључивањем: 
1) уговора о кредиту; 
2) репо уговора са другим инвестиционим фондовима и банкама, чији предмет могу бити и акције. 
Укупно задуживање из става 1. овог члана може износити највише до 10% вредности имовине фонда. 
Узимање кредита из иностранства за рачун инвестиционог фонда врши се у складу са законом којим се уређује девизно пословање.
2.6. Утврђивање и објављивање вредности инвестиционе јединице
Начин и учесталост обрачунавања нето имовине фонда
Члан 41.
Обрачун хартија од вредности које чине имовину фонда заснива се на њиховој поштеној (фер) вредности за дан за који се врши обрачун (у даљем тексту: дан Т).
У тренутку куповине основу за вредновање чини набавна вредност која укључује купопродајну цену увећану за трошкове трансакције који се могу директно приписати стицању хартија од вредности. Изузетак представљају хартије од вредности које су класификоване као хартије од вредности кроз биланс успеха и инвестиционе јединице, када трошкове трансакције не треба укључити у набавну вредност.
Поштена вредност се заокружује на две децимале.
Дани Т-1, Т+1, Т+2 у смислу овог правилника односе се на радне дане који претходе, односно следе након дана Т.
Члан 42.
Поштена вредност акција којима се тргује на организованом тржишту у Републици Србији се утврђује као просечна пондерисана цена за последњих пет дана када је било трговања акцијом у последњих 180 дана (Т-179).
Уколико није било најмање пет дана трговања акцијом у периоду из става 1. овог члана, поштена вредност акција се утврђује у износу који је мањи од следеће две вредности:
– књиговодствене вредности акција (обрачунска вредност из проспекта) или
– цене на затварању на дан када је последњи пут било трговања том акцијом на регулисаном тржишту, односно МТП.
Члан 43.
Поштена вредност акција којима се тргује на иностраним тржиштима се утврђује на основу њихове: цене на затварању на дан Т на тржишту које је утврђено као примарни извор цене за ту хартију и која је службено котирана на финансијском информативном сервису.
Уколико није било трговања на дан Т, поштена вредност акција из става 1. овог члана се утврђује као цена на затварању на дан када је последњи пут било трговања том хартијом у периоду који претходи дану Т, а који није дужи од 90 дана (Т-89). 
Уколико није било трговања периоду из става 2. овог члана, поштена вредност акција из става 1. овог члана се утврђује у износу који је мањи од следеће две вредности:
– књиговодствене вредности акција (обрачунска вредност из проспекта), или
– цене на затварању на дан када је последњи пут било трговања том акцијом на тржишту из става 1. овог члана.
Члан 44.
Поштена вредност депозитних потврда којима се тргује на организованом тржишту у Републици се утврђује на начин прописан ставом 1. члана 42, односно депозитних потврда којима се тргује на иностраним тржиштима на начин прописан ст. 1. и 2. члана 43.
Уколико није било трговања периоду из става 1. овог члана, поштена вредност депозитних потврда се утврђује у износу који је мањи од следеће две вредности:
– цене по којој се депозитне потврде могу заменити за хартије од вредности чији су еквивалент, или
– цене на затварању на дан када је последњи пут било трговања депозитном потврдом на тржишту из става 1. овог члана.
Члан 45.
Поштена вредност дужничких хартија од вредности које издају Република Србија, Народна банка Србије или правна лица са седиштем у Републици Србији се утврђује: 
1) на основу њихове цене на затварању на дан Т на организованом тржишту у Републици Србији на коме се тргује тим хартијама од вредности, 
2) уколико није било трговања на дан Т, на основу цене на затварању када је последњи пут било трговања том хартијом од вредности у периоду који претходи дану Т, а који није дужи од 30 дана (Т-29), 
3) уколико нису испуњени услови из тач. 1. и 2. овог става дисконтовањем токова готовине, при чему се као дисконтна стопа користи преовлађујућа тржишна каматна стопа за те хартије, односно за дужничке хартије од вредности које имају исти или приближан рок доспећа и исти кредитни рејтинг.
Став 1. овог члана сходно се примењује када су издаваоци дужничких хартија од вредности међународне финансијске организације, државе чланице ЕУ и друге државе, односно централне банке тих држава, и, правна лица са седиштем у тим државама.
Члан 46.
Поштена вредност инвестиционих јединица утврђује се као њихова вредност на дан Т-1 која је објављена на интернет страници друштва за управљање које управља фондом за чије се инвестиционе јединице она одређује. 
У случају обуставе куповине и откупа инвестиционих јединица из става 1. овог члана, поштена вредност утврђује се као последња вредност објављена на интернет страници друштва за управљање.
Члан 47.
Поштена вредност новчаних депозита обрачунава се у складу са стањем на рачуну, укључујући и доспелу и ненаплаћену камату. 
Обрачун и припис прихода од камате на орочене депозите (потраживања фонда по основу камата) и текуће рачуне (потраживања фонда по основу камата) врши се на дневном нивоу.
Метод обрачуна камате на депозите одређује се уговором између Друштва за управљање и пословне банке.
Исплата прихода од камате по текућем рачуну врши се једном месечно по добијању каматног листа од банке. 
У случају одступања обрачунате камате од уплаћених средстава по основу камате, разлика се књижи као ванредни приход, односно расход.
Члан 48.
Вредност имовине фонда која је исказана у страној валути прерачунава се у динарску противвредност, по средњем курсу Народне банке Србије на дан Т.
Признавање дивиденди
Члан 49.
Дивиденда која се исплаћује у новцу, евидентира се пре уплате исте на рачун фонда, као потраживање и улази у обрачун вредности имовине фонда, даном пријема документа издаваоца, у коме је наведен припадајући износ дивиденде на основу одлуке скупштине акционара о исплати дивиденде у новцу.
Новчано потраживање из става 1. овог члана води се као потраживање све до дана уплате дивиденде на рачун фонда.
Дивиденда која се исплаћује у акцијама, путем нове емисије, евидентира се као потраживање и улази у обрачун вредности имовине фонда, даном пријема документа издаваоца, у коме је наведен припадајући број акција на основу одлуке скупштине акционара о исплати дивиденде у акцијама.
Потраживање у акцијама вреднује се по фер вредности до уписа новоиздатих акција у Централни регистар ХоВ. 
Евидентирање потраживања по основу уписаних акција у поступку јавне понуде 
Члан 50.
Уплата акција по основу права пречег уписа евидентира се као новчано потраживање до пријема одговарајућег документа издаваоца којим се потврђује успешност емисије и да ће фонду бити додељен број акција са уписнице. 
Даном пријема документа из става 1. новчано потраживање постаје потраживање у акцијама, до уписа тих акција у Централни регистар ХоВ и вреднује се по фер вредности.
Уплата акција по основу проспекта за јавну понуду акција (акције доступне свим заинтересованим инвеститорима), евидентира се као новчано потраживање до пријема одговарајућег документа издаваоца којим се потврђује успешност емисије и да ће фонду бити додељен одређен број акција.
Даном пријема документа из става 3. одговарајући део новчаног потраживања постаје потраживање у акцијама, до уписа тих акција у Централни регистар ХоВ и вреднује се по фер вредности и истовремено износ новчаног потраживања се умањује за износ потребан за плаћање евидентираног потраживања у акцијама, а преостали износ се води као новчано потраживање док издавалац не изврши повраћај више уплаћених средстава на текући рачун фонда. 
Евидентирање потраживања по основу понуде за преузимање, односно понуде за стицање сопствених акција
Члан 51.
Депоноване акција по основу понуде за преузимање, односно понуде за стицање сопствених акција евидентира се по фер цени све до званичног обавештења о броју продатих акција и продајној цени. 
Даном пријема обавештења из става 1. овог члана, потраживање за продате акције постаје новчано потраживање за вредност по којој су акције продате у количини за коју је реализована трансакција, а оне које нису продате воде се као потраживање у акцијама које се вреднује по фер цени.
Члан 52.
Друштва за управљање су обавезна да чувају у папирном и електронском облику информације о ценама и изворима на основу којих је извршен обрачун вредности имовине фонда најмање пет година.
Укупна вредност имовине отвореног фонда
Члан 53.
Укупна вредност имовине отвореног фонда је збир поштене вредности свих хартија од вредности које чине имовину фонда, поштене вредности новчаних депозита, стања на осталим новчаним рачунима фонда и потраживања фонда по свим основама. 
Трошкови фонда
Члан 54.
Трошкови који се могу плаћати из имовине фонда су:
1) зависни трошкови трансакција који укључују:
– трошкове куповине и продаје хартија од вредности (провизије за услуге организатора тржишта и инвестиционих друштава, трошкове клиринга и салдирања),
– трошкове платног промета (домаћи и међународни платни промет и пренос на новчаним рачунима у истој банци и сл.),
– порезе и друге фискалне обавезе,
2) камате и накнаде у вези са задуживањем фонда,
3) трошак екстерног ревизора,
4) накнада друштву за управљање,
5) накнада кастоди банци.
Уколико су накнаде уговорене са девизном клаузулом, свакодневно се врши прерачун у динарску противвредност по средњем курсу НБС.
Трошак екстерног ревизора – обрачунава се на дневном нивоу, при чему кастоди банка овај податак добија од друштва уз прилог одговарајуће документације (уговор, фактура и др.), а измирење обавезе врши се у складу са уговором.
Накнаде друштву за управљање и кастоди банци се изражавају у проценту на годишњем нивоу, наплаћују се месечно, а обрачунавају дневно према следећој формули:

где је:
Фн – износ дневне накнаде друштву за управљање, односно кастоди банци
Мн – накнада друштву за управљање, односно кастоди банци
БАВ – укупна вредност имовине фонда
Л – све познате обавезе до дана Т (накнада друштву за управљање је позната обавеза приликом обрачуна накнаде кастоди банци)
Нето вредност имовине отвореног фонда и вредност инвестиционе јединице
Члан 55.
Привремена нето вредност имовине (НАВ1) отвореног фонда је разлика укупне имовине и свих обавеза фонда.
Уплате чланова фонда, као и неидентификоване уплате извршене на дан Т не утичу на привремену нето вредност имовине фонда (НАВ 1), а приказују се као средства на рачуну и као обавезе за издавање инвестиционих јединица и обавезе за неидентификоване уплате.
Коначна нето вредност имовине (НАВ) се добија када се на НАВ1 додају уплате за куповину (умањене за улазне накнаде) и одузму исплате по основу захтева за откуп.
Број и вредност инвестиционе јединице
Члан 56.
Вредност инвестиционе јединице на дан Т је количник НАВ1 и броја инвестиционих јединица на Т-1.
Све уплате за куповину, односно потраживања у случају преласка из једног у други отворени фонд и откуп инвестиционих јединица конвертују се по вредности инвестиционе јединице на дан Т.
Број инвестиционих јединица на дан Т се добија када се од броја на Т-1 одузме број инвестиционих јединица које се откупљују и дода број инвестиционих јединица које су купљене.
Укупан број инвестиционих јединица фонда мора бити једнак збиру инвестиционих јединица на индивидуалним рачунима чланова фонда. 
Члан 57.
Нето имовина отвореног фонда, вредност и укупан број инвестиционих јединица се израчунава свакодневно и то за дан Т израчунава се на дан Т+1.
Вредност инвестиционе јединице се утврђује на пет децимала, а објављује са две децимале.
Коначни НАВ и вредност инвестиционе јединице потврђује кастоди банка и исте се објављују на интернет страници друштва до 20,00 на дан Т+1.
2.7. Утврђивање и објављивање приноса инвестиционог фонда
Члан 58.
Друштво за управљање дужно је да стопу приноса фонда обрачунава посебно за сваки фонд којим управља и не може објављивати просечан принос тих фондова.
Члан 59.
Стопа приноса фонда изражава се у процентима, заокруживањем на пет децимала, осим при оглашавању фонда и објављивању на интернет страницама када се објављује вредност са две децимале.
Члан 60.
Стопа приноса фонда за последњих дванаест месеци обрачунава се према следећој формули:
Ра = {А - Б + Да} / Б
при чему је:
Ра – стопа приноса фонда за последњих дванаест месеци
А – вредност инвестиционе јединице отвореног инвестиционог фонда последњег дана периода од дванаест месеци за који се обрачунава принос фонда
Б – вредност инвестиционе јединице отвореног инвестиционог фонда последњег дана периода од дванаест месеци који претходи периоду који се обрачунава принос фонда
Да – износ који је фонд исплатио инвеститорима по основу прихода од камата, дивиденди и капиталне добити од хартија од вредности у портфолиу фонда у току последњих дванаест месеци, по инвестиционој јединици. 
Члан 61.
Стопа приноса фонда за период од пет година обрачунава се према следећој формули:
Р5 = {(А+ Д5)/Ц}1/5 - 1
при чему је:
Р5 – стопа приноса фонда за период од пет година
А – вредност инвестиционе јединице отвореног инвестиционог фонда, последњег дана периода од пет година за који се обрачунава принос фонда
Д5 – износ који је фонд исплатио инвеститорима по основу прихода од камата, дивиденди и капиталне добити од хартија од вредности у портфолиу фонда у току последњих пет година по инвестиционој јединици
Ц – вредност инвестиционе јединице отвореног инвестиционог фонда последњег дана периода који претходи периоду за који се обрачунава принос фонда.
Члан 62.
Стопа приноса фонда од почетка његовог пословања обрачунава се према следећој формули:
Рн = {(А + Дн)/Д}1/н - 1
при чему је:
Рн – стопа приноса фонда од почетка његовог пословања
А – вредност инвестиционе јединице отвореног инвестиционог фонда, последњег дана периода за који се обрачунава принос фонда
Дн – износ који је фонд исплатио инвеститорима по основу прихода од камата, дивиденди и капиталне добити од хартија од вредности у портфолиу фонда од свог оснивања, по инвестиционој јединици
Д – почетна вредност инвестиционе јединице
н – количник броја дана за које се обрачунава стопа приноса фонда и броја 365,25 (као броја дана у години).
Члан 63.
Принос фонда очувања вредности имовине се може обрачунавати (и објављивати) за периоде краће од годину дана, односно за периоде од 30 и 90 дана.
Принос обрачунат за периоде краће од дванаест месеци се своди на годишњи ниво употребом следеће формуле:
Текући принос: Рт = (Рн x 365.25/к) x 100
Ефективни принос: Ре = [(Рн + 1)365.25/к - 1] x 100
при чему је:
Рн – стопа приноса фонда оствареног у периоду краћем од годину дана
к – број дана за које је израчунат принос у складу са ставом 1.
Текући принос представља годишњи принос који инвеститор оствари улагањем у новчани фонд, под условом да фонд не реинвестира приходе од камата током периода за који се принос израчунава. 
Ефективни принос представља годишњи принос под условом да фонд реинвестира сав приход од камате који добије током периода за који се принос израчунава.
Објављивање приноса
Члан 64.
Друштво је дужно да, обрачунава стопу приноса за сваки инвестициони фонд којим управља четири пута годишње и то на дан 31. марта, 30. јуна, 30. септембра и 31. децембра текуће године.
Изузетно од става 1. овог члана, код фондова очувања вредности је допуштено месечно објављивање стопе приноса. 
Друштво је дужно да обрачунату стопу приноса објави на интернет страници друштва наредног радног дана од потврђивања од стране кастоди банке.
Друштво које управља са више фондова не може објављивати просечан принос тих фондова.
Члан 65.
Подаци о приносима фонда објављују се у следећој табели.




називфонда


квартал/год -квартал /год


квартал/год -квартал /год


квартал год -квартал /год


квартал год -квартал /год


квартал год -квартал /год 




  


%


%


%


%


%




  




Подаци се исказују за сваки од претходних дванаестомесечних периода где се последњи завршава у кварталу који непосредно претходи датуму када се оглашавање врши. 
Ако фонд постоји мање од пет година, у табели за године које недостају ставља се знак „-”.
Приноси фонда се не објављују у првој години пословања.
Члан 66.
Друштво за управљање је дужно да непосредно поред података о приносу фонда наведе следеће напомене:




ПРЕТХОДНО ОСТВАРЕНИ ПРИНОСИ НЕ ПРЕДСТАВLJАЈУ ГАРАНЦИЈУ БУДУЋИХ РЕЗУЛТАТА. БУДУЋИ ПРИНОСИ МОГУ БИТИ ВИШИ ИЛИ НИЖИ ОД РАНИЈИХ.




ИНВЕСТИЦИЈЕ У ФОНД НИСУ ОСИГУРАНЕ КОД АГЕНЦИЈЕ ЗА ОСИГУРАЊЕ ДЕПОЗИТА ИЛИ БИЛО КОЈЕ ДРУГЕ АГЕНЦИЈЕ. ИАКО ФОНД ТЕЖИ ПОВЕЋАЊУ ВРЕДНОСТИ ИМОВИНЕ, ГУБИЦИ ОД ИНВЕСТИРАЊА ЗБОГ РИЗИКА ОПИСНИХ У ПРОСПЕКТУ СУ ИПАК МОГУЋИ.




ПРИНОС ИНВЕСТИТОРА ОД УЛАГАЊА У ФОНД ЗАВИСИ ОД ПРИНОСА ФОНДА И ВИСИНЕ НАКНАДА КОЈЕ ИНВЕСТИТОР ПЛАЋА ПРИЛИКОМ СТИЦАЊА, ОДНОСНО ОТКУПА ИНВЕСТИЦИОНИХ ЈЕДИНИЦА.




2.8. Потврђивање обрачуна од стране кастоди банке
Контрола и потврђивање нето вредности имовине и приноса фонда
Члан 67.
Друштво за управљање писаним процедурама уређује са кастоди банком код које се води рачун инвестиционог фонда начин достављања података и усаглашавања разлика у обрачуну.
Друштво за управљање обрачунава и доставља кастоди банци:
1) сваког радног дана нето вредност имовине отвореног фонда и вредност инвестиционе јединице,
2) најкасније наредног радног дана од истека извештајног периода - принос инвестиционог фонда.
Обрачун кастоди банке
Члан 68.
Кастоди банка је дужна да за сваки фонд одвојено води електронски регистар имовине тог фонда коме могу приступити само запослени у банци који су назначени интерном одлуком. 
Кастоди банка ради контроле обрачуна, преко финансијско-информативних сервиса обезбеђује податке о тржишној вредности хартија од вредности и другој имовини које чине имовину фонда.
Кастоди банка може од друштва за управљање захтевати да јој достави и податке које она не може прибавити на начин из става 2. овог члана, као и доказе који потврђују те податке. 
На основу података из ст. 2. и 3. овог члана, кастоди банка обрачунава вредности нето имовине, инвестиционе јединице и приноса фонда. 
Усаглашавање података
Члан 69.
Кастоди банка врши упоређивање својих података са подацима друштва за управљање о нето вредности имовине, нето вредности и промени броја (продатих, односно откупљених у односу на претходни извештај) инвестиционих јединица, односно приносу фонда на дан Т+1. 
Усаглашене податке о вредностима из става 1, кастоди банка је дужна да доставља Комисији, електронском поштом или факсом најкасније на дан Т+2. 
Разлике у обрачуну
Члан 70.
Ако утврди разлике у обрачуну, кастоди банка је дужна да о томе одмах обавести друштво за управљање, ради утврђивања разлога неусаглашености и провере да ли су грешке учињене и у неком од претходних обрачуна. 
Друштво за управљање, односно кастоди банка дужни су да уочене грешке исправе истог дана када се утврди разлика у обрачуну, односно разлог неусаглашености, а ако то није могуће учинити кастоди банка одмах обавештава Комисију о неусаглашености, односно усклађивања обрачуна вредности, разлозима неусаглашености и мерама које се предузимају ради усаглашавања. 
У случају да се утврди да су грешке учињене и у неком од претходних обрачуна, друштво за управљање истог дана објављује на својој интернет страници обавештење о тим грешкама и њиховом утицају на обрачун, као и о мерама које се предузимају да се грешке исправе.
Корективне мере
Члан 71.
Друштво за управљање је дужно да, најкасније у року од 30 дана од идентификације разлога неслагања обрачуна који потичу од друштва:
1) спроведе корективне мере којима ће се разлог неслагања отклонити,
2) писаним путем обавести Комисију о разлогу неслагања и предузетим корективним мерама.
Евиденција разлика у обрачуну
Члан 72.
Друштво за управљање је дужно да води евиденцију о разликама у обрачуну вредности из члана 70. овог правилника.
Евиденција из става 1. овог члана садржи:
1) датум када кастоди банка и друштво нису могли да усагласе обрачуне,
2) детаљни опис разлика у обрачуну,
3) мере које су предузете ради отклањања разлика у обрачуну,
4) трансакције које треба да буду исправљене,
5) корективне мере које су спроведене како би се спречило поновно појављивање разлика у обрачуну из истог разлога.
Друштво за управљање је дужно да трајно чува сву писану и електронску документацију у вези са неусаглашеношћу обрачуна и процесом усаглашавања.
2.9. Обустава продаје и откупа инвестиционих јединица
Члан 73.
Нето вредност имовине фонда, нето вредност инвестиционе јединице и принос фонда који нису усаглашени између кастоди банке и друштва, односно које кастоди банка не може потврдити, не могу се објављивати.
Уколико до краја дана Т+1, кастоди банка и друштво за управљање не разреше разлике у обрачуну нето вредности имовине фонда и вредности инвестиционе јединице, друштво за управљање је дужно да обустави продају и откуп инвестиционих јединица на начин предвиђен овим правилником.
Члан 74.
Проспект инвестиционог фонда садржи услове под којима може доћи до обуставе куповине и откупа инвестиционих јединица. 
Куповина и откуп инвестиционих јединица обустављају се истовремено.
Куповина и откуп инвестиционих јединица се обуставља:
1) када није могуће израчунати нето вредност имовине фонда и вредности инвестиционе јединице услед тога што:
– до краја дана Т+1 – нису разрешене утврђене разлике у обрачуну односно отклоњене уочене грешке,
– су наступили ванредни догађаји изазвани вишом силом (пад информационог система друштва за управљање, односно кастоди банке, и техничке и технолошке потешкоће услед којих је немогуће утврђивање нето вредност имовине фонда и вредности инвестиционе јединице или индивидуалних улога чланова фонда и сл.), 
2) по налогу Комисије ради заштите интереса инвеститора.
Куповина и откуп инвестиционих јединица се може обуставити и када се у једном дану испоставе захтеви за откуп инвестиционих јединица у износу већем од 10% вредности имовине фонда, а фонд није у могућности да, у Законом прописаном року, реализује такве захтеве.
Обавештење о обустави
Члан 75.
У случају наступања разлога за обуставу куповине и откупа инвестиционих јединица, друштво за управљање на почетку радног времена на дан Т+2 обуставља куповину и откуп инвестиционих јединица и о томе истог дана писаним путем обавештава посреднике, кастоди банку и Комисију и објављује обавештење на интернет страници. 
Обавештење из става 1. овог члана садржи разлоге обуставе и план за отклањање тих разлога у случају да је обустава последица наступања ванредних догађаја услед више силе.
Комисија може захтевати од друштва за управљање да достави додатну документацију и информације неопходне за процену оправданости одлуке о обустављању откупа. 
Члан 76.
За време трајања обуставе, друштво за управљање је дужно да захтеве за откуп примљене пре дана Т исплати у роковима и на начин прописаним Законом и проспектом.
Трајање и престанак обуставе 
Члан 77.
Обустава куповине и откупа инвестиционих јединица може трајати само онолико времена колико је потребно да се отклоне разлози који су довели до обуставе, а најдуже 30 дана.
Комисија може наложити наставак куповине и откупа инвестиционих јединица у случајевима када оцени да је могуће на фер начин вршити вредновање имовине фонда, односно да је то у интересу чланова фонда. 
Обустава куповине и откупа инвестиционих јединица мора престати чим друштво за управљање, кастоди банка и Комисија установе да су прошли разлози за обуставу.
У случају из става 3. овог члана, друштво за управљање на почетку наредног радног дана наставља куповину и откуп инвестиционих јединица и о томе истог дана писаним путем обавештава посреднике, кастоди банку и Комисију и објављује обавештење на интернет страници.
Уколико се у року из става 1. овог члана не отклоне разлози који су довели до обуставе, сходно се примењују одредбе овог правилника о распуштању отвореног фонда.
2.10. Спајање отворених фондова и пренос права управљања
Случајеви у којима се може извршити спајање фондова
Члан 78.
Спајање отворених фондова се може извршити приликом спајања:
1) друштава за управљање у смислу закона који уређује привредна друштва,
2) отворених фондова којима управља исто друштва за управљање.
Спајање отворених фондова се врши:
1) спајањем уз припајање,
2) спајањем уз организовање новог фонда.
Трошкове спајања фондова сноси друштво за управљање које врши спајање.
Начини спајања отворених фондова
Члан 79.
Спајањем уз припајање фонда, друштво за управљање:
1) преноси имовину и обавезе једног или више отворених фондова који престају да постоје без распуштања, постојећем отвореном фонду (у даљем тексту: фонд стицалац),
2) израчунава број инвестиционих јединица које члан фонда који престаје да постоји добија у новом фонду (број инвестиционих јединица тог члана множи са вредношћу инвестиционе јединице тог фонда на дан који претходи дану спајања, па се тако добијени износ подели са вредношћу инвестиционе јединице фонда стицаоца на дан спајања), 
3) чланове фондова који престају да постоје уписује у регистар чланова фонда стицаоца.
Спајањем уз организовање новог фонда, друштво за управљање:
1) преноси имовину и обавезе два или више отворених фондова који престају да постоје без распуштања на отворени фонд који се организује (у даљем тексту: нови фонд),
2) израчунава број инвестиционих јединица које члан фонда који престаје да постоји добија у новом фонду (број инвестиционих јединица тог члана множи са вредношћу инвестиционе јединице тог фонда на дан који претходи дану спајања, па се тако добијени износ подели са почетном вредношћу инвестиционе јединице новог фонда која на дан спајања, односно организовања новог фонда износи 1.000,00 динара),
3) чланове фондова који престају да постоје уписује у регистар чланова новог фонда.
Захтев за давање сагласности на спајање
Члан 80.
Друштво за управљање које намерава да изврши спајање отворених фондова обавезно је да Комисији достави захтев за давање сагласности на спајање.
Уз захтев, који се подноси на обрасцу ИФ – спајање, друштво за управљање доставља:
1) одлуку о спајању отворених инвестиционих фондова,
2) план спајања који садржи:
– разлоге спајања са анализом економске оправданости спајања, 
– изабрани начин спајања из члана 79. овог правилника, 
– анализу ефеката који изабрани начин спајања има на сваки фонд појединачно,
– предложени дан спајања, који не може бити каснији од протека три месеца од дана подношења Плана спајања,
3) проспект фонда стицаоца, односно новог фонда,
4) нацрт уговора са кастоди банком код које ће се водити рачун новог фонда,
5) текст обавештења које ће бити упућено сваком члану фондова који се спајају, које нарочито садржи информације о:
– намери и дану спајања,
– објављивању проспекта фонда стицаоца, односно новог фонда на интеренет страници,
– могућности да чланови фонда који престају да постоје иступе из фонда без плаћања накнаде за откуп, односно конвертују свој улог у инвестиционе јединице другог фонда којим управља то друштво без накнаде,
– начин обрачуна улога у фонду стицаоцу, односно новом фонду,
6) доказ о уплати накнаде Комисији,
7) другу документацију по захтеву Комисије.
Сагласност на спајање
Члан 81.
Комисија у року од 30 дана од дана пријема уредног захтева, доноси решење о давању сагласности: на спајање отворених инвестиционих фондова, уколико је план спајања у интересу чланова фондова и даје сагласност на измене проспекта и скраћеног проспекта фонда стицаоца, односно проспект и скраћени проспект новог фонда.
Комисија доноси решење којим одбија захтев за давање сагласности на спајање отворених инвестиционих фондова уколико оцени да план спајања није у најбољем интересу чланова фондова који се спајају. 
Члан 82.
Друштво за управљање је дужно да:
1) наредног дана од дана пријема решења Комисије о добијања сагласности на спајање објави текст обавештења из члана 80. овог правилника, на интернет страници,
2) најкасније два месеца пре спајања достави писано обавештење из члана 80. овог правилника сваком члану који то својство има на дан слања обавештења, 
3) на утврђени дан спајања изврши спајање фондова, када се имовина и обавезе фондова који се спајају преноси на фонд стицаоца, односно нови фонд, а чланови фондова који се спајају постају чланови фонда стицаоца, односно новог фонда.
Члан 83.
Друштво за управљање је дужно да, најкасније 30 дана од дана спајања, достави Комисији:
1) извештај о спајању који садржи:
– упоредни преглед структуре имовине фондова који учествују у спајању и структуре имовине фонда стицаоца, односно новог фонда,
– нето вредност имовине и инвестиционих јединица фондова који се спајају на дан спајања,
– податке о броју чланова који су иступили из фондова који се спајају и броју инвестиционих јединица које су откупљене у периоду од дана давања сагласности на спајање фондова до дана спајања фондова,
– упоредни преглед броја инвестиционих јединица сваког члана фонда, насталог спајањем, пре и након спајања,
– финансијске извештаје са извештајем ревизора са подацима на дан доношења одлуке о спајању и на дан спајања,
2) податке о портфолио менаџеру фонда стицаоца, односно новог фонда,
3) уговор са новом кастоди банком уколико фонд стицалац мења кастоди банку, односно уговор са кастоди банком код које ће се водити рачун новог фонда,
4) доказ о уплати накнаде Комисији,
5) другу документацију по захтеву Комисије.
Упис у регистар и брисање из регистра фондова
Члан 84.
Комисија доноси решење којим:
1) усваја извештај о спајању,
2) брише из Регистра инвестиционих фондова фондове који су престали да постоје, 
3) уписује нови фонд у Регистар инвестиционих фондова,
4) даје сагласност друштву за управљање на управљање новим фондом.
Пренос права управљања отвореним фондом
Члан 85.
Друштво за управљање може, уз претходну сагласност Комисије, уговором у писаној форми пренети право управљања отвореним фондом на друго друштво за управљање.
Друштво за управљање коме је пренето право управљања преузима сва права и обавезе које има друштво за управљање које врши пренос. 
Два месеца пре преноса права из става 1. овог члана, друштво за управљање обавештава чланове фонда на начин прописан за обавештавање о спајању фондова. 
2.11. Избор друштва за управљање отвореним фондом
Избор друштва за управљање отвореним фондом
Члан 86.
Избор новог друштва за управљање отвореним фондом врши се у случају одузимања дозволе за рад друштву за управљање.
Друштво за управљање је дужно да, наредног дана од дана одузимања дозволе, пренесе све активности у вези са управљањем имовином фонда којим управља на кастоди банку код које се води рачун тог фонда и регистар чланова фонда.
До избора новог друштва за управљање кастоди банка са којом друштво има закључен уговор обавља само неодложне послове, односно послове који треба да се обаве да не би наступила штета за фонд и објављује на својој инетрнет страници да у периоду до избора новог друштва за управљање престаје са продајом и откупом инвестиционих јединица.
Јавни позив и критеријуми за избор друштва за управљање 
Члан 87.
У случају одузимања дозволе за рад друштву које управља отвореним фондом, Комисија одмах расписује јавни позив за избор новог друштва за управљање које се објављује на интернет страници Комисије.
Јавни позив садржи критеријуме за избор и рок за пријаву који не може бити дужи од 15 дана од дана објављивања.
Критеријуми које друштво за управљање мора да испуни су:
1) да управља најмање једним отвореним фондом у периоду који није краћи од годину дана,
2) да нето вредност имовине којом управља то друштво износи минимално 500.000 ЕУР у динарској противвредности по средњем курсу Народне банке Србије на дан достављања понуде,
3) да није кажњавано за привредне преступе, односно да против друштва нису предузимане мере надзора из члана 82. став 2. Закона,
4) да је кадровски, организационо и технички оспособљено да управља новим фондом.
Члан 88.
Друштво за управљање у својој понуди, поред доказа о испуњености, критеријума из члана 87. став 3. овог правилника Комисији доставља:
1) план активности у наредном периоду, укључујући и управљање новим фондом,
2) нето вредност имовине инвестиционих фондова којима то друштво већ управља, висину остварених приноса тих фондова у последњих пет година и друге пословне резултате,
3) предложену висину накнаде за управљање и накнаде за куповину и откуп инвестиционих јединица,
4) податке о портфолио менаџеру фонда који треба да управља новим фондом са пословном биографијом од момента добијања дозволе за обављање послова портфолио менаџера,
5) нацрт уговора са кастоди банком из кога се види висина накнаде кастоди банке.
Одлучивање Комисије 
Члан 89.
Комисија у року од 15 дана од дана истека рока за пријаву на јавни позив доноси: 
1) решење о избору друштва за управљање коме се одобрава управљање отвореним фондом или одлуку о расписивању поновљеног јавног позива, 
2) решење о распуштању отвореног фонда у случају неуспелог јавног позива у року од два месеца од дана одузимања дозволе за рад друштву за управљање које је првобитно управљало фондом.
Приликом одлучивања о избору најповољније понуде Комисија поред оцене испуњености критеријума нарочито цени и предложену висину накнаде за управљање, нето вредност имовине и висину приноса инвестиционих фондова којима то друштво већ управља и друге пословне резултате.
Обавезе кастоди банке
Члан 90.
Решење о избору друштва за управљање доставља се кастоди банци са којом је друштво, коме је одузета дозвола, имало закључен уговор.
У случају да ново друштво закључује уговор са новом кастоди банком, кастоди банка је дужна да новој кастоди банци преда сву документацију везану за имовину и чланове фонда.
2.12. Раскид уговора са кастоди банком
Члан 91.
Уколико једна од уговорних страна намерава да раскине уговор о обављању кастоди услуга, дужна је да о томе обавести другу уговорну страну три месеца пре раскида уговора.
Уговор се сматра раскинутим од момента закључења уговора са новом кастоди банком, а након истека рока из става 1. овог члана.
Кастоди банка обавештава Комисију о датуму раскида уговора и разлозима за раскид.
Члан 92.
У случају одузимања дозволе за обављање делатности кастоди банке, друштво за управљање је дужно да одмах раскине уговор о обављању кастоди услуга и закључи уговор са новом кастоди банком и о томе обавести Комисију.
Ако друштво за управљање не поступи у складу са ставом 1. овог члана, Комисија доноси решење којим одређује нову кастоди банку. 
Члан 93.
Кастоди банка је дужна да наредног дана од дана раскида уговора, преда евиденцију о имовини (документацију и архиву) и пренесе финансијске инструменте и новчана средства отвореног фонда кастоди банци са којом је друштво које управља тим фондом закључило уговор. 
Обавезе кастоди банке и рок из става 1. овог члана сходно се примењује и када ново друштво (на основу одлуке Комисије или уговора о преносу права управљања), преузме управљање постојећим фондом, и обавести кастоди банку да је закључило уговор са другом кастоди банком за обављање кастоди услуга за тај фонд.
2.13. Распуштање отвореног фонда
Услови за распуштање отвореног фонда
Члан 94.
Отворени фонд се распушта:
1) истеком рока уколико је организован на одређено време, 
2) уколико се у року од три месеца од одузимања дозволе за рад друштву за управљање не изабере ново друштво за управљање,
3) уколико у поступку спајања фондова нето вредност имовине фонда стицаоца, односно новог фонда на дан спајања износи мање од 200.000 ЕУР у динарској противвредности по средњем курсу НБС. 
Комисија доноси решење о распуштању фонда у случају из става 1. тач. 2) и 3) овог члана.
Наплата накнада и других трошкова у вези са распуштањем отвореног фонда када се фонд распушта услед истека рока на који је организован врши се на терет отвореног фонда, а у осталим случајевима прописаним овим правилником врши се на терет друштва за управљање, осим уколико то није могуће у ком случају се наплата врши на терет фонда.
Распуштање отвореног фонда
Члан 95.
Поступак распуштања фонда у случају истека рока на који је организован врши друштво за управљање, на начин и под условима прописаним проспектом тог фонда и уз сходну примену одредби овог правилника које се односе на остале случајеве распуштања отвореног фонда.
Поступак распуштања фонда у осталим случајевима врши кастоди банка.
Обавеза кастоди банке
Члан 96.
Кастоди банка наредног дана након пријема решења Комисије о распуштању отвореног фонда, обавештава о томе јавност и чланове фонда објављивањем на својој интернет страници. 
Кастоди банка саставља извештај о стању имовине и обавеза на дан доношења решења о распуштању, и уновчава имовину фонда најкасније у року од шест месеци од доношења решења о распуштању фонда.
Кастоди банка је дужна да најмање 10 година од распуштања отвореног фонда чува пословне књиге и документацију отвореног фонда, у складу са прописима којима се уређује архивска грађа.
Захтев за давање сагласности на лице које уновчава имовину фонда
Члан 97.
Кастоди банка пре уновчавања имовине фонда доставља Комисији захтев за давање сагласности на именовање/избор лица која ће спровести уновчавање имовине фонда који се распушта и доставља извештај о стању имовине и обавеза на дан доношења решења о распуштању фонда.
Лице које уновчава имовину фонда мора бити запослено на неодређено време у кастоди банци и испуњавати услове прописане Законом за чланове управе друштва за управљање.
На поступак одлучивања сходно се примењују одредбе акта Комисије које се односе на давање сагласности на члана управе друштва за управљање.
Намирење поверилаца
Члан 98.
У случају спора поводом потраживања поверилаца према имовини отвореног фонда који се распушта, кастоди банка приликом уновчавања имовине фонда, води рачуна о износу пријављених потраживања. 
У случају када је друштву за управљање одузета дозвола за рад, намирење поверилаца се прво врши на терет друштва за управљање уколико су потраживања настала као последица лошег поступања друштва за управљање. 
Уколико се намирење потраживања поверилаца не може извршити на терет друштва за управљање, намирење се врши на терет отвореног фонда који се распушта, сразмерно висини њихових признатих потраживања.
Извештај о распуштању отвореног фонда
Члан 99.
Након уновчавања целокупне имовине фонда и намирења повериоца на начин прописан чланом 96. овог Правилника, кастоди банка врши исплату члановима фонда сразмерно њиховом учешћу у нето имовини фонда на дан доношења решења из члана 94. став 2. овог Правилника и сачињава Извештај о распуштању отвореног фонда и доставља га Комисији.
Извештај из става 1. овог члана садржи:
1) број и врсту имовине фонда, цену и датум продаје,
2) критеријуме и смернице који су руководили доношење одлука о продаји имовине у најбољем интересу чланова фонда,
3) спецификацију накнада и других трошкова у вези са распуштањем фонда,
4) преглед исплата члановима фонда.
У случају када је отворени фонд основан на одређено време, друштво за управљање подноси Комисији извештај о распуштању фонда у року од шест месеци од престанка рада фонда.
Брисање из Регистра инвестиционих фондова
Члан 100.
Након пријема Извештаја о распуштању отвореног фонда, Комисија доноси решење о брисању тог фонда из Регистра инвестиционих фондова.
Фонд који се распушта престаје да постоји даном доношења решења Комисије из става 1. овог члана.
Члан 101.
Одредбе овог правилника о распуштању отвореног фонда не примењују се уколико је, на дан доношења решења о одузимању дозволе за рад и брисању друштва из регистра, вредност имовине тог фонда према потврди кастоди банке једнака нули, односно уколико фонд према потврди друштва нема чланове.
Комисија решењем о одузимању дозволе друштву, брише из регистра и фонд којим је то друштво управљало уколико су испуњени услови из става 1. овог члана.
III. ОСНИВАЊЕ И ПОСЛОВАЊЕ ЗАТВОРЕНОГ ФОНДА
Члан 102.
Затворени инвестициони фонд је правно лице организовано као јавно акционарско друштво у смислу закона којим се уређују привредна друштва и закона којим се уређује тржиште капитала и које као институција колективног инвестирања функционише на принципу прикупљања новчаних средстава путем издавања акција јавном понудом.
Затворени фонд не може бити циљно друштво у смислу закона којим се уређује преузимање акционарских друштава. 
3.1. Категоризација затворених фондова
Члан 103.
У складу са одабраним инвестиционим циљем, односно инвестиционом политиком, затворени фондови се према томе где претежно улажу своју имовину деле на:
1) затворени фонд за улагање у јавна друштва – који више од 50% вредности своје имовине улаже у хартије од вредности којима се тргује на регулисаном тржишту, односно МТП у Републици, у државама чланицама ЕУ и другим државама,
2) затворени фонд за улагање у нејавна друштва - који више од 50% вредности своје имовине улаже у акције акционарских друштава регистрованих у Републици којима се не тргује на организованом тржишту и уделе друштава са ограниченом одговорношћу регистрованих у Републици,
3) затворени фонд за улагање у некретнине - који више од 60% своје имовине улаже у непокретности у складу са Законом и овим правилником.
3.2. Дозвола за оснивање затвореног фонда
Захтев за издавање дозволе за оснивање затвореног фонда
Члан 104.
Друштво за управљање поднеси Комисији захтев за издавање дозволе за оснивање/организовања затвореног фонда.
Уз захтев за, који се подноси на обрасцу ЗИФ – дозвола, друштво за управљање доставља:
1) решење о упису акционарског друштва у Регистар привредних субјеката,
2) решење о одобрењу објављивања проспекта за јавну понуду акција фонда у складу сa законом којим се уређује тржиште капитала и релевантним подзаконским актима, 
3) обавештење о јавној понуди акција у поступку оснивања затвореног фонда,
4) нацрт уговора са кастоди банком,
5) нацрт уговора о управљању,
6) документацију о портфолио менаџеру који ће управљати фондом који се оснива 
7) доказ о уплати накнаде Комисији,
8) другу документацију по захтеву Комисије.
Обавештење о јавној понуди акција затвореног фонда
Члан 105.
Обавештење о јавној понуди акција у поступку оснивања/организовања затвореног фонда доставља се на обрасцу ЗИФ-ОЈП и садржи и податке из обавештења о објављивању проспекта за јавну понуду акција прописане законом којим се уређује тржиште капитала и релевантним подзаконским актима, као и 
1) основне податке о друштву за управљање,
2) основне податке о фонду,
3) основне податке о кастоди банци,
4) податке о месту на коме се могу извршити упис и уплата, 
5) поступак и ограничења уписа и уплате акција, 
6) сврху издавања акција (оснивање фонда),
7) начин на који се врши:
– расподела акција лицима која врше упис и уплату, или
– повраћај средстава у случају неуспешности емисије,
8) податке о месту на коме се може извршити увид у или добити примерак проспекта за јавну понуду хартија од вредности,
9) ознаку организованог тржишта на коме ће се трговати акцијама фонда,
10) контакт телефоне на којима се могу добити остале информације.
Став 1. овог члана сходно се примењује и код издавања наредних емисија акција затвореног фонда.
Дозвола за оснивање затвореног фонда
Члан 106.
Комисија доноси решење о давању дозволе за оснивање/организовања затвореног фонда у року од 30 дана од дана подношења уредног захтева, када процени да су испуњени услови прописани Законом.
Комисија доноси решење којим одбија захтев за давање дозволе за оснивање затвореног фонда, ако утврди да нису испуњени услови прописани Законом.
Члан 107.
На закључење уговора са кастоди банком сходно се примењују одредбе овог правилника о уговору са кастоди банком за обављање кастоди послова за отворени фонд.
Уз обавештење о објављивању проспекта за јавну понуду акција затвореног фонда друштво за управљање је дужно да на интернет страници објави и проспект за јавну понуду акција одобрен у складу са законом којим се уређује тржиште капитала.
Упис и уплата акција затвореног фонда
Члан 108.
Упис акција затвореног фонда врши се у кастоди банци и филијалама те банке на начин и у року наведеном у јавном позиву.
Саставни део уписнице је изјава лица које приступа фонду да испуњава услове из члана 5. став 2. овог правилника.
Уплата акција затвореног фонда врши се на новчани рачун фонда који се води у кастоди банци у року наведеном у јавном позиву.
Рок за упис и уплату не може бити дужи од три месеца од дана назначеног у обавештењу о објављивању проспекта за јавну понуду акција за почетак уписа и уплате.
На објављивање извештаја о исходу јавне понуде и упису акција у Централни регистар примењују се одредбе закона којим се уређује тржиште капитала, 
Друштво за управљање је дужно да уврсти акције затвореног фонда на регулисано тржиште, односно МТП, у складу са законом којим се уређује тржиште капитала, у року од 30 дана од дана уписа у Регистар инвестиционих фондова.
Члан 109.
Минимална новчана средства за оснивање затвореног фонда не могу бити мања од 200.000 (двестотинехиљада) ЕУР у динарској противвредности по средњем курсу Народне банке Србије на дан истека рока за упис и уплату.
У случају да се по основу проспекта за јавну понуду акција не прикупе минимална новчана средства из става 1. овог члана, друштво за управљање у року од три радна дана од дана истека рока за упис у уплату:
1) објављује исход јавне понуде на интернет страници друштва и у дневним новинама у којима је било објављено обавештење о објављивању проспекта за јавну понуду акција, 
2) даје налог кастоди банци да у року од осам дана од истека рока за упис и уплату изврши повраћај прикупљених средстава.
Члан 110.
Прилог уписнице, у поступку прве јавне понуде акција затвореног фонда, ради достизања минималног износа прописаног Законом за оснивање фонда и уписа у Регистар инвестиционих фондова, може бити и позив за скупштину фонда.
Скупштина затвореног фонда
Члан 111.
Скупштина затвореног фонда се одржава у складу законом којим се уређују привредна друштва. 
Уколико се у току прве јавне понуде прикупе средства прописана као праг успешности те емисије, али не мање од минималног износа прописаног Законом за оснивање фонда, скупштина затвореног фонда у поступку оснивања тог фонда доноси одлуке о:
1) усвајању измена статута,
2) избору председника и чланова Надзорног одбора,
3) одобрењу уговора са члановима Надзорног одбора,
4) одобрењу уговора о управљању, 
5) одобрењу уговора са кастоди банком,
6) избору екстерног ревизора.
Упис у Регистар инвестиционих фондова
Члан 112.
Друштво за управљање је дужно да, у року од три радна дана од дана уписа акција на емисиони рачун и пренос истих на власничке рачуне акционара фонда, поднесе Комисији захтев за упис затвореног фонда у Регистар инвестиционих фондова.
Уз захтев за упис фонда у Регистар инвестиционих фондова, који се подноси на обрасцу ИФ – регистар, друштво за управљање доставља:
1) одлуку о избору чланова надзорног одбора фонда са пословним биографијама тих лица, 
2) потврду кастоди банке о уплаћеним средствима (укупни динарски износ и противвредност у ЕУР по средњем курсу НБС на дан истека рока за упис и уплату емисије акција),
3) извод из јединствене евиденције акционара фонда,
4) статут фонда,
5) проспект фонда са ажурирариним подацима о члановима надзорног одбора,
6) уговор о управљању,
7) уговор са кастоди банком,
8) уговор са екстерним ревизором,
9) доказ о уплати накнаде,
10) другу документацију по захтеву Комисије.
Члан 113.
Комисија доноси решење о упису затвореног фонда у Регистар инвестиционих фондова ако оцени да су испуњени следећи услови:
1) да је друштву за управљање дата дозвола за оснивање затвореног фонда,
2) да је износ основног капитала затвореног фонда изнад Законом прописаног минумума,
3) да су акције затвореног фонда уписане у јединствену евиденцију коју води Централни регистар,
5) да је друштво за управљање, у име фонда закључило уговор са кастоди банком и екстерним ревизором.
Решењем из става 1. овог члана истовремено се друштву за управљање одобрава управљање тим фондом.
Затворени фонд се сматра основаним даном уписа у Регистар инвестиционих фондова. 
Члан 114.
Друштво за управљање је дужно да у року од шест месеци од дана уписа у регистар фондова усклади структуру имовине затвореног фонда са ограничењима улагања прописаним Законом, овим правилником и проспектом фонда. 
Укључење акција затвореног фонда на организовано тржиште
Члан 115.
Друштво за управљање је дужно да у року од 30 дана од дана уписа у Регистар инвестиционих фондова уврсти акције затвореног фонда на регулисано тржиште, односно МТП у складу са законом којим се уређује тржиште капитала.
Одржавање капитала затвореног фонда
Члан 116.
Након уписа у Регистар инвестиционих фондова, друштво за управљање је дужно да води рачуна да капитал затвореног фонда увек буде у висини која није мања од динарске противвредности од 200.000 ЕУР.
Уколико је износ капитала, обрачунат на начин прописан упутством Комисије, мањи од износа из става 1. овог члана, друштво за управљање дужно је да обавести Комисију најкасније у року од пет дана од дана тог смањења, и да упозори Надзорни одбор и скупштину затвореног фонда на обавезу да исти обезбеди најкасније у року од шест месеци од дана тог смањења.
У случају да затворени фонд не поступи сагласно ставу 2. овог члана, Комисија доноси решење о брисању затвореног фонда из Регистра инвестиционих фондова.
Одобрење измене проспекта затвореног фонда
Члан 117.
На измене проспекта и скраћеног проспекта затвореног фонда сходно се примењују одредбе закона којим се уређује тржиште капитала о додатку проспекта, с тим да се промена података о инвестиционом циљу и инвестиционој политици врши на основу одлуке о промени врсте фонда коју доноси скупштина акционара затвореног фонда.
3.3. Инвестициона политика затвореног фонда
Члан 118.
Инвестициона политика инвестиционог фонда садржи:
1) начин спровођења инвестиционог циља и начин управљања ризицима,
2) највећи и најмањи део средстава инвестиционог фонда који се може улагати у поједине врсте имовине,
3) највећи део средстава који се може држати на новчаном рачуну инвестиционог фонда,
4) начин измене инвестиционе политике.
Улагање имовине фонда
Члан 119.
Имовина затвореног фонда, поред хартија од вредности и других финансијских инструмената у које може улагати отворени фонд, може се улагати и у: 
1) акције акционарских друштава регистрованих у Републици којима се не тргује на регулисаном тржишту, односно МТП,
2) уделе друштава са ограниченом одговорношћу регистрованих у Републици,
3) непокретности које се налазе на територији Републике и то:
– зграде (пословне, стамбене, стамбено-пословне, економске и др.),
– посебне делове зграда (станови, пословне просторије и др.),
– земљиште.
Непокретности у власништву затвореног фонда могу се давати у закуп друштву за управљање, банци која обавља кастоди послове за тај фонд, брокерско-дилерском друштву, односно овлашћеној банци која за друштво за управљање и тај фонд обавља послове посредовања у трговању хартијама од вредности, фонду којим управља исто друштво за управљање и са њима блиско повезаним лицима, под условом да је понуда ових лица најповољнија од понуда прибављених на основу огласа објављеног у дневним новинама.
Акционари затвореног фонда немају право прече куповине при продаји имовине затвореног фонда.
Ограничење улагања
Члан 120.
Одредбе овог правилника којима се прописује ограничење улагања и одступања од дозвољеног улагања имовине отвореног инвестиционог фонда примењују се и на улагања имовине затвореног фонда.
На улагања имовине затвореног фонда примењују се и следећа ограничења:
1) акције и удели не смеју имати било какву забрану располагања (уписано право залоге или коришћења права гласа),
2) имовина Фонда не може бити инвестирана у форме привредних друштава код којих постоји неограничена одговорност члана за обавезе друштва (ортачка друштва и командитна друштва код којих би затворени фонд имао статус комплементара),
3) у уделе једног друштва или два или више друштава који су блиско повезана лица не може се уложити више од 20% имовине фонда,
4) непокретности морају бити уписане у јавним књигама о евиденцији непокретности без икаквих терета (ограничење преноса својине, право залоге, право плодоуживања, право употребе, право становања или право стварног терета) и морају бити осигуране од свих ризика,
5) у једну непокретност може се уложити до 20% имовине затвореног фонда,
6) не може се улагати у непокретности у власништву:
– друштва за управљање,
– банке која обавља кастоди услуге за тај фонд,
– брокерско-дилерског друштва, односно овлашћене банке која за друштва за управљање и тај фонд обавља послове посредовања у трговању хартијама од вредности,
– фонда којим управља исто друштво за управљање,
– блиско повезаног лица са лицима наведеним у овој тачки.
7) фонд не може стицати више од 20% акција са правом гласа једног издаваоца, који је јавно акционарско друштво, у смислу закона којим се уређује тржиште капитала, и са њим блиско повезаних лица.
Изузетно од става 2. тачка 7. овог члана, на улагање у акције акционарских друштава чијим се акцијама не тргује на регулисаном тржишту, односно МТП и уделе не односи се ограничење стицања максимум 20% власничког учешћа, односно гласачких права тог издаваоца и са њим блиско повезаних лица.
Затворени фонд за улагање у некретнине није и не може бити инвеститор, извођач нити други учесник у градњи у смислу закона којим се уређује планирање и изградња објеката.
3.4. Утврђивање и објављивање вредности нето имовине фонда по акцији и приноса
Члан 121.
На начин обрачунавања набавне, тржишне и поштене вредности за поједине категорије имовине, утврђивање укупне имовине фонда, нето имовине фонда по акцији, приноса фонда, усаглашавање тих вредности са кастоди банком и објављивање ових вредности сходно се примењују одговарајуће одредбе овог правилника о вредности имовине отвореног фонда.
Осим трошкова наведених у члану 54. овог правилника, на терет затвореног фонда падају и:
– трошкови везани за упис и издавање акција фонда,
– трошкови укључења и организовања трговања акцијама фонда на регулисаном тржишту, односно МТП,
– трошкови сазивања и одржавања скупштине акционара фонда,
– трошкови исплате дивиденди акционарима фонда,
– трошкови накнада члановима надзорног одбора фонда,
– трошкови кастоди банке за евидентирање удела и некретнина, 
– трошкови купопродаје непокретности,
– трошкови уписа у јавни регистар непокретности,
– трошкови осигурања непокретности од свих ризика,
– трошкови процене вредности непокретности,
– трошкови издавања непокретности,
– трошкови инвестирања у непокретност, којима се повећава вредност непокретности,
– трошкови експлоатације непокретности,
– трошкови текућег и инвестиционог одржавања непокретности,
– трошкови израде уговора и остали административни трошкови везани за непокретности,
– трошкови учествовања на лицитацијама и тендерима.
Вредност нето имовине затвореног фонда по акцији је количник нето вредности имовине затвореног фонда и укупног броја издатих акција и заокружује се на пет децимала.
Вредност нето имовине затвореног фонда по акцији утврђује се најмање једанпут месечно и то првог радног дана у месецу за претходни месец, и евентуално и одређеног дана у месецу који је утврђен проспектом фонда.
Вредност нето имовине затвореног фонда по акцији, заокружена на две децимале, објављује се наредног дана након потврђивања од стране кастоди банке.
Члан 122.
Поштена вредност акција акционарских друштава којима се не тргује на регулисаном тржишту, односно МТП као и удела командитних и друштава са ограниченом одговорношћу утврђује се сагласно МРС 39 – Финансијски инструменти: признавање и одмеравање.
Куповина и продаја непокретности
Члан 123.
Непокретност се може:
1) куповати уколико купопродајна цена није већа од процењене вредности увећане за 5%,
2) продавати уколико купопродајна цена није мања од процењене вредности умањене за 5%.
Процене вредности непокретности из става 1. овог члана не може бити старија од 30 дана пре дана куповине, односно продаје, осим уколико не постоје околности које значајно могу утицати на промену цене предметне имовине, када процена не може бити старија од шест месеци.
Процењена вредност
Члан 124.
Процену вредности непокретности врше независни процењивачи којим се сматрају овлашћена физичка лица и привредна друштва овлашћена за ревизију у складу са законом којим се уређује ревизија.
Процењеном вредношћу у смислу овог правилника сматра се:
1) најнижа међу вредностима које су утврђене од стране три независна процењивача – код куповине непокретности,
2) највиша међу вредностима које су утврђене од стране три независна процењивача – код продаје непокретности,
3) вредност утврђена од стране независног процењивача – за непокретност у имовини фонда.
Вредновање непокретности
Члан 125.
У моменту куповине, непокретност се вреднује по набавној вредности коју чини цена куповине увећана за све зависне трошкове стицања те непокретности.
Накнадно вредновање имовине фонда која је уложена у непокретности врши се у складу са улагачком политиком фонда и начелима МСФИ/МРС примењеним за појединачне врсте некретнина.
Улагање имовине фонда у непокретности која је намењена за даљу продају у раздобљу и/или краћем од једне године од датума почетне класификације, вреднује се по књиговодственој вредности или по поштеној вредности умањеној за трошкове продаје, зависно шта је ниже, без обавезе обрачуна амортизације.
Уколико се продаја предметне некретнине не реализује у предвиђеном року, спроводи се обавезна рекласификација и утврђује се вредност као за некретнину која се држи као инвестициона.
Улагање имовине фонда у непокретност од које се очекује повећање вредности имовине фонда на основу њеног коришћења, вреднује се ревалоризацијом књиговодствене вредности. 
Ревалоризација непокретности врши се пре састављања финансијских извештаја, а по потреби и чешће уколико књиговодствена вредност значајно одступа од поштене (фер) вредности која одражава тржишне услове.
Фер вредност некретнине је садашња цена на активном тржишту за суштински сличну врсту некретнине на истој или сличној локацији, и у истом стању које подлежу сличним уговорима, а која не одступа од процене независног професионалног проценитеља (процењена вредност). 
О процени поштене вредности сваке појединачне непокретности у портфолиу фонда, друштво за управљање је дужно да обезбеди да екстерни ревизор да посебно мишљење, приликом ревизије годишњих финансијских извештаја фонда.
3.5. Поступак и услови стицања сопствених акција
Члан 126.
Затворени фонд може стицати сопствене акције, ако је то предвиђено статутом фонда.
Статут затвореног фонда, између осталог, прописује: 
1) разлоге за стицање сопствених акција,
2) услове под којима се може вршити стицање сопствених акција,
3) поступак стицања сопствених акција,
4) рокове и начин најаве процеса стицања сопствених акција,
5) начин исплате акција акционарима.
Члан 127.
Затворени фонд може стицати сопствене акције само путем писане понуде свим акционарима – про рата.
Изузетно од става 1. овог члана, затворени фонд може стицати сопствене акције на регулисаном тржишту, односно МТП:
1) када је то неопходно због брзог реаговања услед поремећаја на тржишту, или
2) након спроведеног поступка стицања акција про рата, а ради стицања недостајућег броја акција одређеног одлуком о стицању сопствених акција.
Одлука о стицању сопствених акција
Члан 128.
Друштво за управљање утврђује предлог одлуке о стицању сопствених акција затвореног фонда који садржи:
1) максималан број акција које се стичу, 
2) откупну цену акција (или начин њеног утврђивања) која се утврђује у складу са Законом о привредним друштвима, али која не може бити већа од нето вредности имовине по акцији фонда,
3) трајање периода у коме ће се извршити стицање сопствених акција који не може бити дужи од 18 месеци,
4) разлоге због којих се предлаже стицање сопствених акција,
5) рок у коме ће се стечене акције отуђити, односно поништити.
По пријему предлога одлуке о стицању сопствених акција, Надзорни одбор фонда сазива скупштину акционара на начин и у роковима прописаним законом којим се уређују привредна друштва.
Скраћени поступак о стицању сопствених акција
Члан 129.
Друштво за управљање може, када утврди да је стицање сопствених акција фонда неопходно ради брзог реаговања услед поремећаја на тржишту, а са циљем спречавања штете за акционаре, донети одлуку о стицању сопствених акција по скраћеном поступку и спровести поступак стицања тих акција без одобрења скупштине акционара затвореног фонда.
Одлука из става 1. овог члана, поред података наведених у члану 128. овог правилника, обавезно садржи и образложење о поремећајима на тржишту који су условили доношење те одлуке ради спречавања штете за акционаре фонда.
Надзорни одбор фонда даје сагласност на одлуку о стицању сопствених акција по скраћеном поступку.
Уколико се надзорни одбор не састане, односно не донесе одлуку о давању сагласности у року од три радна дана од дана пријема одлуке, сматра се да је сагласност дата.
Захтев за давање сагласности
Члан 130.
Друштво за управљање је дужно да Комисији поднесе захтев за давање сагласности на одлуку о стицању сопствених акција затвореног фонда.
Уз захтев се доставља:
1) одлука о стицању сопствених акција са образложењем,
2) одобрење надзорног одбора, односно доказ да је одлука достављена надзорном одбору,
3) план одржавања ликвидности којим ће се осигурати да фонд може одговорити на обавезе по основу откупа,
4) нацрт текста јавног обавештења и писане понуде акционарима о намери стицања сопствених акција фонда.
Сагласност за стицање сопствених акција
Члан 131.
Комисија доноси решење о давању сагласности у року који не може бити дужи од 15 дана од дана пријема уредног захтева, када утврди да је одлука донета у најбољем интересу акционара затвореног фонда, у складу са Законом и овим правилником.
Објава одлуке о стицању сопствених акција
Члан 132.
Након давања сагласности за стицање сопствених акција затвореног фонда, друштво за управљање је дужно да на својој интернет страници објави обавештење о стицању сопствених акција про рата и понуду за стицање сопствених акција најкасније 15 дана пре отпочињања поступка.
Понуда из става 1. овог члана нарочито садржи:
1) пословно име затвореног фонда,
2) пословно име друштва за управљање,
3) укупан број издатих акција, ЦФИ код и ИСИН број, 
4) максимални број и проценат акција које се стичу,
5) цену по којој се акције стичу и основ за одређивање,
6) номиналну, књиговодствену и тржишну цену акција, односно НАВ по акцији,
7) датум отварања и затварања понуда,
8) опис поступка откупа,
9) трошкови које сноси акционар,
10) упозорење акционарима да се депоновање сматра прихватањем понуде,
11) начин и рок у коме се врши плаћање.
Извештај о стицању сопствених акција
Члан 133.
Након истека рока из понуде за стицања сопствених акција, друштво за управљање је дужно да:
1) Комисији у року од седам дана достави,
– копију објављеног обавештења о стицању сопствених акција,
– извештај о стеченим сопственим акцијама,
2) Надзорном одбору и Скупштини акционара фонда на првој следећој седници поднесе извештај о стеченим сопственим акцијама.
Отуђење сопствених акција
Члан 134.
Затворени фонд који стекне сопствене акције дужан је да их отуђи у складу са одлуком скупштине затвореног фонда и законом којим се уређују привредна друштва.
На поступак отуђења сопствених акција затвореног фонда сходно се примењују одредбе овог правилника о стицању сопствених акција затвореног фонда.
3.6. Избор новог друштва за управљање
Члан 135.
Избор новог друштва за управљање затвореним фондом врши се:
1) у случају одузимања дозволе за рад друштву за управљање када се, по сили закона раскида уговор о управљању,
2) у случају раскида уговора о управљању чије правно дејство наступа када Комисија одобри уговор о управљању са новим друштвом.
Затворени фонд може да раскине уговор о управљању ван основа предвиђених уговором о управљању и о томе одмах обавештава Комисију и кастоди банку.
Одлуку о раскиду и закључењу новог уговора о управљању затвореним инвестиционим фондом доноси скупштина фонда двотрећинском већином гласова присутних акционара.
Уговорна страна која иницира раскид обавештава Комисију о раскиду уговора о управљању и разлозима за раскид.
У случају из става 1 тачка 1. овог члана Друштво за управљање је дужно да у року прописаним Законом пренесе све активности у вези са управљањем имовином тог фонда на кастоди банку, која до избора новог друштва за управљање обавља само неодложне послове да не би наступила штета за фонд.
У случају из става 1. овог члана, Надзорни одбор фонда је дужан да:
1) распише јавни позив за избор новог друштва за управљање, 
2) предложи скупштини најповољнију понуду.
Скупштина акционара фонда доноси одлуку о закључењу уговора са новим друштвом за управљање, које испуњава критеријуме прописане овим правилником за избор новог друштва за управљање отвореног фонда, најкасније у року од три месеца од дана одузимања дозволе за рад, односно доношења одлуке о раскиду уговора.
Ново друштво за управљање подноси Комисији захтев за одобрење уговора о управљању затвореним фондом.
3.7. Раскид уговора са кастоди банком
Члан 136.
Уколико једна од уговорних страна намерава да раскине уговор о обављању кастоди услуга, дужна је да о томе обавести другу уговорну страну три месеца пре раскида уговора.
Уговор се сматра раскинутим од момента закључења уговора са новом кастоди банком, а након истека рока из става 1. овог члана.
Кастоди банка обавештава Комисију о раскиду уговора и разлозима за раскид.
Кастоди банка је дужна да наредног дана од дана раскида уговора, преда имовину, документацију и архиву инвестиционог фонда кастоди банци са којом је друштво које управља тим фондом закључило уговор. 
3.8. Распуштање затвореног фонда
Члан 137.
Затворени фонд се распушта:
1) истеком рока уколико је организован на одређено време,
2) уколико се у року од три месеца од одузимања дозволе за рад друштву за управљање, односно раскида уговора са друштвом за управљање не изабере ново друштво за управљање,
3) уколико у року од шест месеци од дана доношења одговарајућег решења Комисије, нето вредност имовине фонда не достигне износ од 200.000 ЕУР у динарској противвредности по средњем курсу НБС.
Члан 138.
Поступак распуштања затвореног фонда сходно се примењују одредбе овог правилника о распуштању отвореног фонда, односно закона којим се уређују привредна друштва. које се односе на престанак акционарских друштава.
IV. ПРИВАТНИ ИНВЕСТИЦИОНИ ФОНДОВИ
Члан 139.
Приватни фонд је правно лице организовано као друштво са ограниченом одговорношћу које као институција колективног инвестирања функционише на принципу прикупљања новчаних средстава путем издавања удела.
4.1. Оснивање приватног фонда
Члан 140.
Приватни фонд се сматра основаним даном уписа у Регистар инвестиционих фондова. 
Улог члана приватног фонда
Члан 141.
Минимални почетни новчани улог сваког члана приватног фонда не може бити мањи од 50.000 ЕУР у динарској противвредности по средњем курсу Народне банке Србије на дан уплате.
Захтев за упис у регистар инвестиционих фондова
Члан 142.
Уз захтев за упис у Регистар инвестиционих фондова, који се подноси на обрасцу ИФ – регистар, друштво за управљање доставља:
1) решење о упису приватног фонда у Регистар привредних субјеката,
2) решење о додели ПИБ броја,
3) доказ о преносу оснивачког улога на рачун фонда,
4) оверен оснивачки акт (одлука или уговор о оснивању који обавезно садржи одредбу да фонд не може почети са радом пре уписа у Регистар инвестиционих фондова),
5) правила пословања фонда,
6) уговор о управљању,
7) уговор о отварању и вођењу рачуна хартија од вредности,
8) доказ о лицу који ће обављати послове портфолио менаџера за тај фонд,
9) доказ о уплати накнаде Комисији,
10) другу документацију по захтеву Комисије.
Упис у Регистар
Члан 143.
Комисија доноси решење о упису у Регистар инвестиционих фондова, ако утврди да:
1) лице који ће обављати послове портфолио менаџера за тај фонд има дозволу за обављање тих послова и да је стално запослено у друштву за управљање,
2) уплаћени улог сваког члана износи минимално 50.000 ЕУР у динарској противвредности по средњем курсу НБС на дан уплате,
3) правила пословања фонда садрже одредбе прописане Законом.
Решењем из става 1. овог члана истовремено се друштву за управљање одобрава управљање тим фондом.
4.2. Пословање приватног фонда
Забрана јавног оглашавања
Члан 144.
Друштво за управљање не сме вршити јавно оглашавање приватног фонда којим управља.
Јавним оглашавањем не сматра се:
1) објављивање на интернет страници друштва за управљање правила пословања и података о нето вредности имовине и приносу приватног фонда,
2) подела рекламних материјала у којима се уз презентацију друштва за управљање, на начин прописан актима Комисије о одобрењу оглашавања, наводи да то друштво управља и приватним фондом и у коме се потенцијални инвеститори упућују да даље информације о приватном фонду могу добити у седишту или на интернет страници друштва за управљање.
Објављивање резултата пословања
Члан 145.
Друштво за управљање може на својој интернет страници објављивати податке о нето вредности имовине и приноса, као и годишње финансијске извештаје приватног фонда.
У случају из става 1. овог члана, приказ резултата пословања:
1) мора садржати најновије податке доступне у тренутку објављивања са упоредним подацима или од оснивања приватног фонда до дана објављивања приказа или у последњих пет година, у зависности који је од назначених периода дужи, 
2) не сме бити састављен у облику процене или на било који начин предвиђати будуће резултате пословања,
3) не сме доводити у заблуду у погледу повезаних ризика и накнада.
На састављање годишњих финансијских извештаја приватног фонда сходно се примењују одредбе правилника којим се прописује начин састављања финансијских извештаја фондова.
V. ПРЕЛАЗНЕ И ЗАВРШНЕ ОДРЕДБЕ
Члан 146.
Одредбе овог правилника које се односе на одступање од ограничења улагања имовине фондова у условима поремећаја на финансијском тржишту примењују се до доношења акта Комисије којим се утврђује престанак поремећаја на финансијском тржишту изазваних светском економском кризом.
Члан 147.
На садржину и форму проспекта и скраћеног проспекта затвореног фонда који је уписан у Регистар инвестиционих фондова на дан ступања на снагу овог правилника сходно се примењују одредбе овог правилника о проспекту и скраћеном проспекту отвореног фонда, а подаци се приказују према редоследу утврђеном у обрасцима ЗИФ-П и ЗИФ-СП. 
Проспект затвореног фонда из става 1. овог члана садржи и податке о члановима надзорног одбора фонда, укупним накнадама исплаћеним члановима надзорног одбора фонда у претходној години и процентуалном учешћу тих накнада у нето имовини фонда на дан 31. децембар претходне године.
Члан 148.
Овај правилник ступа на снагу осмог дана од дана објављивања у „Службеном гласнику Републике Србије”.
Даном почетка примене овог правилника престаје да важи Правилник о инвестиционим фондовима („Службени гласник РС”, бр. 15/09, 76/09, 41/11).
Број 2/0-01-584/2-14
У Београду, 31. децембра 2014. године
Председник Комисије,
др Зоран Ћировић, с.р.