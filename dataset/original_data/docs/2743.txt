На основу члана 14. став 1. тачка 11, а у вези с чланом 3. Закона о Народној банци Србије („Службени гласник РС”, бр. 72/2003, 55/2004 и 44/2010),
Извршни одбор Народне банке Србије доноси
 
 
ОДЛУКУ
о мерама за очување и јачање стабилности финансијског система
"Службени гласник 
	РС", број 34 од 20. маја 2011.
 
 
1. Овом одлуком прописују се мере за очување и јачање стабилности финансијског система чији је циљ смањење ризика у том систему који произлази из високог учешћа кредита одобрених у страној валути или у динарима с девизном клаузулом.
 
2. Банка може физичком лицу одобрити кредит који је индексиран девизном клаузулом – под условом да је валута обавезе евро.
 
3. Банка може физичком лицу одобрити кредит у смислу ове одлуке под условом да је обезбедила полагање учешћа или депозита тог физичког лица у износу који није мањи од 30% износа кредита.
Одредба става 1. ове тачке не односи се на стамбени кредит, кредит у динарима који није индексиран девизном клаузулом и кредитну картицу. 
	
 
4. Банка може физичком лицу одобрити кредит који је обезбеђен хипотеком на непокретности под условом да је обезбедила да износ тог кредита није већи од 80% вредности те непокретности према процени овлашћеног процењивача, умањене за износ других потраживања обезбеђених заложним правом вишег реда првенства на истој непокретности.
Одредба става 1. ове тачке не односи се на кредит из тог става одобрен у динарима који није индексиран девизном клаузулом. 
	
 
5. Физичким лицима, у смислу ове одлуке, не сматрају се предузетници – физичка лица који се региструју у складу са законом којим се уређује регистрација привредних субјеката, као ни пољопривредници – носиоци пољопривредних газдинстава у смислу закона којим се уређују пољопривреда и рурални развој.
Овлашћеним процењивачем, у смислу ове одлуке, сматра се судски вештак одговарајуће струке, правно лице које је основано за обављање делатности вештачења у складу са законом којим се уређују услови за обављање послова вештачења или орган који је, у складу са законом којим се уређују порески поступак и пореска администрација, надлежан за вођење пореског поступка.
 
6. Ова одлука објављује се у „Службеном гласнику РС” и примењује од 30. јуна 2011. године.
 
 
ИО НБС број 27
У Београду, 17. маја 2011. године
Председавајући
Извршног одбора Народне банке Србије
гувернер
Народне банке Србије,
др 
	Дејан Шошкић, с.р.