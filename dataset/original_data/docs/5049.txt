На основу члана 41а став 2. Закона о заштити природе („Службени гласник РС”, бр. 36/09, 88/10 и 91/10 – исправка) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о проглашењу Споменика природе „Промуклица”
"Службени 
				гласник РС", број 101 од 19. септембра 2014.
 
Члан 1.
Интермитентни извор Промуклица који се налази у западној Србији, проглашава се заштићеним подручјем I категорије, од националног односно изузетног значаја, као Споменик природе „Промуклица” (у даљем тексту: Споменик природе „Промуклица”).
Члан 2.
Споменик природе „Промуклица” ставља се под заштиту како би се очувала разноликост хидролошких и морфолошких облика сконцентрисаних на релативно малом простору, уз изузетну појаву извора са специфичним начином појављивања, што чини овај комплекс јединственим у југозападној, али и Републици Србији у целини.
Члан 3.
Споменик природе „Промуклица” налази се на територији општине Тутин и обухвата делове катастарских општина Островица и Добри Дуб.
Површина Споменика природе износи 7, 2081 ha.
Све парцеле које улазе у обухват заштите Споменика природе „Промуклица” се налазе у државној својини.
Опис границе и графички приказ Споменика природе „Промуклица” дати су у Прилогу – Опис границе и графички приказ Споменика природе „Промуклица”, који је одштампан уз ову уредбу и чини њен саставни део.
Члан 4.
На подручју Споменика природе „Промуклица” установљава се режим заштите II степена.
Осим мера које су забрањене законом којим се уређује заштита природе и подзаконским актом којим се уређују режими заштите, на подручју Споменика природе „Промуклица” се забрањује:
1) извођење свих радова у смислу уређења на заштићеном подручју пре доношења планских аката и одговарајућих пројеката;
2) све друге активности на заштићеном подручју које на било који начин могу угрозити и оштетити њене темељне и све друге вредности;
3) земљани, грађевински, шумарски, истражни и други радови који могу неповољно утицати на амбијенталне одлике заштићеног подручја који се издваја за заштиту;
4) промена намена површина, изузев промена које проистичу из планских докумената управљача;
5) грађење надземних енергетских водова и антенских стубова на заштићеном подручју;
6) узнемиравање, уништавање и сакупљање дивље флоре и фауне осим у научно-истраживачке сврхе;
7) израда водозахвата, дубоких бушотина или посебно издвојених објеката за потребе водоснабдевања;
8) каптирање интермитентних извора, осим постојеће примитивне каптаже од дрвета, изградња хидротехничких објеката, преграђивање водотока реке Видрењака, укључујући и његову регулацију;
9) извођење хидрогеолошких радова уз услове заштите природе;
10) депоновање примарних и секундарних јаловина, складиштењa и бацање комуналног, санитарног, индустријског и другог отпада, као и вишкова земље на заштићеном подручју;
11) руковање отровним хемијским материјама, нафтним дериватима и другим опасним материјама у природи; 
12) просецање било које нове саобраћајнице, уколико није утврђена важећим просторним или урбанистичким планом или секторским основама које су усаглашене са режимима и мерама заштите заштићеног подручја;
13) свака промена постојеће морфологије терена и водотока, превођење вода једног у други водоток и измена хидродинамичних карактеристика и режима истицања уз услове заштите природе;
14) узимање фосилног материјала са геолошких профила;
15) крчење вегетације и обављање других радњи на местима уз водоток на начин који може изазвати процесе јаке водне ерозије и неповољне промене предела;
16) садња, засејавање и насељавање врста биљака страних за природни живи свет овог подручја;
17) уништавање дивљих врста биљака и животиња заштићених као природне реткости или других законски регулисаних категорија;
18) неконтролисано порибљавање водотока и привредни риболов;
19) насељавање врста животиња страних за природни живи свет овог подручја, у слободном простору.
Члан 5.
На подручју Споменика природе „Промуклица” у смислу одржавања, уређења и развоја заштићеног подручја, ограничавају се следеће активности:
1) уређење извора са постављањем примитивних дрвених каптажа;
2) изградња мањих објеката за презентацију природних вредности или објеката у традиционалном стилу за потребе културног, сеоског и екотуризма;
3) обављање научноистраживачких радова, мониторинг стања животне средине, природе и живог света, контролисана едукација и популаризација које треба вршити по посебним условима заштите природе;
4) за потребе туризма, као и контролисане туристичке посете;
5) инфраструктурно опремање и уређење простора за потребе рекреације, туризма, образовног и научног рада, планинарских активности и друго;
6) сузбијање инвазивних врста флоре и фауне на заштићеном подручју; 
7) примена мера у газдовању шумама којима се осигурава умерено повећање површина под шумским екосистемима и побољшање њихове структуре и здравственог стања, посебно у погледу заступљености виших узгојних типова и већих дебљинских разреда, количине и квалитета дрвне масе, разноврсности и аутохтоности флористичко-дендролошког састава;
8) очување и унапређење разноврсности аутохтоног живог света, посебно ретких, заштићених и у другом погледу значајних биљних и животињских врста, њихових популација и станишта;
9) везане за лов (санитарни лов, унапређење популације дивљачи и станишта);
10) везане за риболов на рекреативни, санациони и научноистраживачки, са планским активностима на регулисању бројности рибе, с тим што се на појединим деловима водотока, који су значајни за репродукцију риболов може забранити;
11) на одржавању народног сабора код Промуклице у смислу обавезног присуства управљача и санације простора по окончању скупа (сакупљање и одвожење смећа, односно сакупљање и транспорт неопасног отпада).
За све активности на подручју режима заштите II степена, у складу са одредбама закона којим се уређује заштита природе, прибавља се акт о условима заштите природе.
Члан 6.
Споменик природе „Промуклица” поверава се на управљање ЈП „Србијашуме” (у даљем тексту: управљач).
Члан 7.
У обављању законом утврђених послова управљања заштићеним подручјем, управљач је овлашћен и дужан нарочито да: се стара о заштићеном подручју на начин који омогућава да се у потпуности спроведу прописане мере и активности заштите (режим заштите) у циљу очувања и унапређења заштићеног подручја, врши обележавање заштићеног подручја, донесе план управљања, донесе акт о унутрашњем реду на простору заштићеног подручја, обезбеђује чуварску службу, у случају насталих промена које могу уништити или нарушити основну вредност заштићеног подручја обавештава Завод за заштиту природе Србије, обезбеђује услове за спровођење научно-истраживачких, образовних, информативно-пропагандних и других активности у складу са законом, обезбеђује финансијска средства из сопствених прихода и из накнада за коришћење заштићеног пoдручја, као и других извора утврђених законом, обраћа се надлежним органима ради обезбеђивања средстава из општинског и републичког буџета и других извора прихода.
Управљач је дужан да изврши упис делатности управљања заштићеним подручјем у складу са прописима којима се уређује класификација делатности у року од 60 дана од дана ступања на снагу ове уредбе.
Члан 8.
Очување, унапређење, одрживо коришћење и приказивање природних и других вредности заштићеног подручја Споменика природе „Промуклица” спроводи се према плану управљања који доноси управљач на период од десет година (у даљем тексту: План управљања), са садржином и на начин прописан законом којим се уређује заштита природе.
План управљања, између осталог, садржи и превентивне мере заштите од пожара у складу са законом који уређује заштиту од пожара и прописима донетим на основу тог закона.
План управљања управљач доноси и доставља министарству надлежном за послове заштите животне средине (у даљем тексту: Министарство) најкасније у року од десет месеци од дана ступања на снагу ове уредбе.
У поступку давања сагласности на План управљања, Министарство прибавља мишљења министарстава надлежних за послове науке, просвете, културе, рударства и енергетике, привреде, грађевине, саобраћаја, просторног планирања, туризма и финансија.
Управљач је дужан да једном у три године анализира спровођење Плана управљања и остварене резултате и по потреби изврши његову ревизију.
До доношења Плана управљања, управљач врши послове на основу годишњег програма управљања који доноси и доставља Министарству на сагласност у року од 30 дана од дана ступања на снагу ове уредбе.
Годишњи програм управљања из става 6. овог члана садржи нарочито: сажет приказ природних и других вредности заштићеног подручја, циљева заштите и одрживог коришћења, могућности и ограничења за њихово остваривање; детаљан приказ годишњих задатака на чувању, одржавању, унапређењу, приказивању и одрживом коришћењу заштићеног подручја за потребе науке, образовања, рекреације и туризма и укупног социо-економског развоја; приказ конкретних послова на изради и доношењу управљачких докумената, првенствено Плана управљања, акта о унутрашњем реду и чуварској служби и акта о накнади за коришћење заштићеног подручја; приказ задатака на обележавању заштићеног подручја, заснивању информационог система и противпожарној заштити; приказ субјеката и организационих и материјалних услова за извршења програма, висине и извора потребних финансијских средстава.
Члан 9.
Управљач је дужан да обезбеди спровођење режима заштите, односно унутрашњи ред и чување заштићеног подручја у складу са правилником о унутрашњем реду и чуварској служби који доноси уз сагласност Министарства у року од шест месеци од дана ступања на снагу ове уредбе.
У оквиру садржине прописане законом којим се уређује заштита природе, правилником из става 1. овог члана ближе се утврђују забрањени радови и активности, као и правила и услови обављања радова и активности који су допуштени на подручју Споменика природе „Промуклица”.
Правилник из става 1. овог члана се објављује у„Службеном гласнику Републике Србије”.
Члан 10.
Управљач је дужан да на прописан начин обележи Споменик природе „Промуклица” и његове спољне границе, најкасније у року од 12 месеци од дана ступања на снагу ове уредбе.
Члан 11.
Управљач је дужан да заснује дигиталну базу података, односно географски информациони систем о природним и створеним вредностима, непокретностима, активностима и другим подацима од значаја за управљање Спомеником природе „Промуклица” у року од две године од дана ступања на снагу ове уредбе.
Члан 12.
Управљач доноси и доставља Министарству на сагласност акт о накнади за коришћење заштићеног подручја у року од шест месеци од дана ступања на снагу ове уредбе.
Члан 13.
Средства за спровођење Плана управљања обезбеђују се из буџета Републике Србије, од накнаде за коришћење заштићеног подручја, прихода остварених обављањем делатности управљача и из других извора у складу са законом.
Члан 14.
Планови уређења простора, шумске, ловне, пољопривредне и друге основе и програми који обухватају заштићено подручје Споменика природе „Промуклица” усагласиће се са Просторним планом Републике Србије, Планом управљања и режимима заштите утврђеним овом уредбом.
Члан 15.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-8911/2014
У Београду, 13. септембра 2014. године
Влада
Председник,
Александар Вучић, с.р.
 
Прилог
ОПИС ГРАНИЦЕ И ГРАФИЧКИ ПРИКАЗ СПОМЕНИКА ПРИРОДЕ „ПРОМУКЛИЦА”
Граница Споменика природе „Промуклица” захвата читаву к.п. број 9, КО Островица, а затим од десне обале реке Видрењака транслаторно прати западну границу ове катастарске парцеле на удаљености од 100 метара пресецајући к.п. број 1, КО Островица и на удаљености од 100 метара од најсеверније тачке к.п. број 9, КО Островица, пресеца реку Видрењак и к.п. бр. 2153 и 2156, КО Добри Дуб и пратећи леву обалу ове реке, где се на удаљености од 100 метара од к.п. број 9, КО Островица, враћа на почетну тачку на десној обали реке Видрењак.