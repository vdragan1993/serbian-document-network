На основу члана. 44. став 3. и члана 62. став 3. Закона о лечењу неплодности поступцима биомедицински потпомогнутог оплођења („Службени гласник РС”, број 72/09),
Министар здравља доноси
 
ПРАВИЛНИК
о Јединственом регистру донора репродуктивних ћелија

	"Службени гласник РС", број 85 од 27. септембра 2013.
 
Члан 1. 
Овим правилником прописује се садржај, начин, поступак и услови за вођење Јединственог регистра донора репродуктивних ћелија (у даљем тексту: Јединствени регистар), врста и рокови чувања података који се воде у Јединственом регистру, њихово коришћење, размена, употреба и давање информација о њима и чување података.
Члан 2. 
Јединствени регистар води Управа за биомедицину.
Садржај Јединственог регистра чини база података о лицима која су донирала своје репродуктивне ћелије, лицима која су у поступку биомедицински потпомогнутог оплођења (у даљем тексту: БМПО) примила дониране репродуктивне ћелије, податкe о успешности поступка, односно рођењу деце зачете у поступцима БМПО донираним репродуктивним ћелијама, здравственe податкe о донору и његовим сродницима, дан, месец и годину када су полне ћелије узете, чуване и употребљене, резултате прегледа донора и испитивања полних ћелија, као и о другим подацима од значаја за поступак БМПО донираним репродуктивним ћелијама. 
	
Члан 3.
Подаци из члана 2. став 2. овог правилника који чине садржај Јединственог регистара су подаци о:
1) овлашћеној здравственој установи, односно банци ћелија и ткива, и то:
(1) јединствени идентификациони број,
(2) назив, 
(3) седиште;
2) донору, и то:
(1) јединствени идентификациони број;
(2) лични подаци, и то: 
– име и презиме, име оца, девојачко презиме,
– датум рођења,
– јединствени матични број грађана,
– место рођења; држава рођења,
– место пребивалишта и адреса (улица и број, место и општина),
– држављанство,
– број личне карте и место издавања,
– број пасоша,
– брачно стање (у браку; у ванбрачној заједници; разведен/а; удовац/ица, самац/ица),
– деца (да/не; колико од тога – мушке/женске деце),
– висина (у метрима), тежина (у килограмима),
– боја очију (плава, зелена, смеђа, црна, друге боје),
– боја косе – природна (светло-плава; тамно-плава, светло-смеђа; тамно-смеђа; црна; црвена),
– структура косе (равна, коврџава, валовита),
– боја коже (врло-светла, средње-светла, тамна, црна), 
– крвна група (А, Б, АБ, 0),
– Rh фактор (Rh +, Rh -),
– раса (бела, црна, жута),
– да ли је донор усвојен (да/не),
– да ли је зачет донираним репродуктивним ћелијама,
– верска уверења,
(3) лична и породична анамнеза, и то: 
– телесне повреде, онеспособљености, душевне болести или потешкоће у учењу код донора или у његовој биолошкој породици,
– резултати урађених прегледа и тестова и то: HIV инфекција, симптоматски или асимптоматски облик B и C хепатитиса, HTLV– I, II, III, CMV инфекција, сифилис, гонореја, инфекције хламидије, микоплазме или уреаплазме, хемофилија и други поремећаји коагулације, скрининг на цистичну фиброзу, а у односу на историју болести, анамнезу и на генетску процену и одређене тропске болести,
(4) датум давања изјаве за донирање и коришћење репродуктивних ћелија,
(5) датум прикупљања репродуктивних ћелија,
(6) датум повлачења пристанка за донирање и коришћење репродуктивних ћелија (да/не),
(7) датум изјаве о праву коришћења репродуктивних ћелија после смрти,
(8) датум последње провере да ли је донор репродуктивних ћелија жив;
3) узетом узорку, и то: 
(1) идентификациони број репродуктивних ћелија, 
(2) дан, месец и година узимања полних ћелија,
(3) број узетих полних ћелија по врсти, 
(4) број употребљених полних ћелија, оплођених јајних ћелија, 
(5) број узетих ембриона, 
(6) број употребљених ембриона, 
(7) број чуваних ембриона, 
(8) исход поступка;
4) здравственој установи у којој се обавља БМПО, и то:
(1) јединствени идентификациони број,
(2) назив, 
(3) седиште;
5) примаоцу донираних репродуктивних ћелија, и то:
(1) јединствени индентификациони број,
(2) лични подаци, и то: 
– име и презиме, име оца, девојачко презиме,
– датум рођења,
– јединствени матични број грађана,
– место рођења; држава рођења,
– место пребивалишта и адреса (улица и број, место и општина),
– држављанство,
– број личне карте и место издавања,
– број пасоша,
– брачно стање (у браку; у ванбрачној заједници; живи сама),
– деца (да/не; колико од тога – мушке/женске деце),
– висина (у метрима), тежина (у килограмима),
– боја очију (плава, зелена, смеђа, црна, друге боје),
– боја косе – природна (светло-плава; тамно-плава, светло-смеђа; тамно-смеђа; црна; црвена),
– структура косе (равна, коврџава, валовита),
– боја коже (врло-светла, средње-светла, тамна, црна), 
– крвна група (А, Б, АБ, 0),
– Rh фактор (Rh +, Rh -),
– раса (бела, црна, жута),
(3) лична и породична анамнеза, и то:
– број свих ранијих трудноћа природним путем; укупан број живорођене деце из трудноћа природним путем, 
	
– број свих ранијих трудноћа из БМПО поступака (IVF/IUI); укупан број живорођене деце из трудноћа из БМПО поступака (IVF/IUI),
– број свих ранијих трудноћа из хетерологних поступака; укупан број живорођене деце из трудноћа из хетерологних поступака,
– трајању неплодности (у годинама),
– дијагноза, узрок стерилитета (поремећаји функције јајовода, ендометриоза, поремећаји функције материце, поремећаји функције јајника, менопауза, избегавање генетских болести, неразјашњено, поремећаји од стране мушког партнера, друго (навести),
– опште здравствено стање,
– здравствено стање родитеља, сродника,
(4) супружнику/ванбрачном партнеру, и то:
– име и презиме, име оца,
– датум рођења,
– јединствени матични број грађана,
– држава рођења, место рођења,
– место пребивалишта и адреса (улица и број, место и општина),
– држављанство,
– број личне карте и место издавања,
– број пасоша,
– брачно стање (у браку; у ванбрачној заједници),
– узроци неплодности (поремећаји сперматогенезе, азооспермија, избегавање генетских болести, неразјашњено, поремећаји са стране женског партнера (навести),
(5) подаци о обављеној психолошкој и правној подршци,
(6) датуму давања писменог пристанка и повлачењу пристанка,
(7) подаци о зачећу о току и трајању поступка, важним околностима у вези са исходом трудноће;
6) детету, и то:
(1) јединствени индентификациони број мајке,
(2) јединствени индентификациони број донора,
(3) јединствени индентификациони број детета,
(4) датум порођаја (дан/месец/година),
(5) пол детета (м/ж),
(6) име и презиме детета,
(7) место рођења, држава рођења,
(8) назив здравствене установе у којој је дете рођено,
(9) здравствено стање новорођенчета, и то: 
− живо; мртворођено; неонатална смрт,
– тежина (у грамима), 
– урођене аномалије (нема, нејасно – потребно праћење, постоје).
Члан 4.
Податке из чл. 2 и 3. овог правилника овлашћене здравствене установе, односно банке ћелија и ткива достављају Јединственом регистру електронским путем у стандардизованом е-формату за одређену врсту података, односно у папирнатом облику, у роковима прописаним законом. 
	
Члан 5.
Управа за биомедицину за потребе рада Јединственог регистра обезбеђује, организује и одржава јединствени информациони систем који додељује: 
	
1) јединствени идентификациони број овлашћеним здравственим установама у том поступку;
2) јединствени идентификациони број донору репродуктиних ћелија; 
3) јединствени идентификациони број узорку, односно донираним репродуктивним ћелијама,
4) јединствени идентификациони број примаоцу репродуктивних ћелија;
5) јединствени идентификациони број детету рођеном донираним репродуктивним ћелијама;
6) јединствени идентификациони број поступку БМПО донираним репродуктивним ћелијама.
Приступ Јединственом регистру имају овлашћена лица из Управе за биомедицину, као и овлашћени здравствени радници у поступку БМПО којима Управа за биомедицину додељује шифру за добијање одобрења за позивање на податке који се воде у Јединственом регистру.
Информациони систем из става 1. овог члана за утврђивање идентитета сваког лица уписаног у Јединствени регистар и проверу јединствености идентификационих бројева из става 1. овог члана користи јединствени матични број грађана. 
	
Члан 6.
По увођењу јединственог информационог система из члана 5. овог правилника овлашћене здравствене установе, односно банке ћелија и ткива, податке који чине садржину Јединственог регистра из чл. 2. и 3. овог правилника, достављају из својих база података које воде у складу са законом и дужне су осигурати потпуност, тачност, следивост и доставу података у Јединствени регистар.
Члан 7.
Подаци из Јединственог регистра користе се искључиво као збирни статистички показатељи с циљем извештавања.
Подаци из Јединственог регистра представљају службену тајну и увид у њихову садржину имају само овлашћена лица из члана 5. став 2. овог правилника, као и лица из члана 64. Закона о лечењу неплодности поступцима биомедицински потпомогнутог оплођења.
На прикупљање, обраду, размену личних података, мере заштите и одговорност лица која имају приступ јединственој бази података у Јединственом регистру примењују се прописи о заштити личних података. 
	
Члан 8.
Подаци из чл. 2 и 3. овог правилника чувају се 50 година, у складу са законом.
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-10/2013-01
У Београду, 28. августа 2013. године
Министар,
проф. др Славица Ђукић Дејановић, 
	с.р.