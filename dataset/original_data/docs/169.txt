На основу члана 26. став 2. Закона о Влади Републике Србије
(„Службени гласник РС”, бр. 5/91 и 45/93),
Влада Републике Србије доноси
 
 
ОДЛУКУ


о образовању Савета за борбу против трговине 
људима
„Службени гласник РС“,
број 113 од 15. октобра 2004.
 
 
1.
Образује се Савет за борбу против трговине људима, као стручно саветодавно тело
Владе Републике Србије (у даљем тексту: Савет).
 
2.
Савет се образује ради координације националне и регионалне активности за борбу
против трговине људима, разматрања извештаја релевантних тела међународне заједнице
о трговини људима, заузимања ставова и предлагања мера за спровођење препорука од
стране међународних тела у борби против трговине људима.
 
3.
Савет чине: министар надлежан за унутрашње послове, министар надлежан за послове
просвете и спорта, министар надлежан за послове финансија, министар надлежан за
послове рада, запошљавања и социјалне политике, министар надлежан за послове здравља
и министар надлежан за послове правде.
 
4.
Председника и чланове Савета именује посебним решењем Влада Републике Србије.
 
5.
Министар надлежан за унутрашње послове, као председник Савета, координира радом
Савета.
 
6.
Стручне и административно-техничке послове за потребе Савета обављаће министарство
надлежно за унутрашње послове.
 
7.
Ова одлука ступа на снагу осмог дана од дана објављивања у „Службеном гласнику Републике
Србије”.
  
05 број 02-6783/2004-1
У Београду, 14. октобра
2004. године

Влада Републике Србије
Потпредседник,

Мирољуб Лабус, с.р.