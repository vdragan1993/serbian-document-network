На основу члана 65. став 1. Закона о транспорту опасног терета („Службени гласник РС”, број 88/10),
Министар грађевинарства, саобраћаја и инфраструктуре уз сагласност министра пољопривреде и заштите животне средине доноси
 
ПРАВИЛНИК
о местима и ближим условима под којима може да се усидри брод ради отклањања недостатака и искључења из саобраћаја
"Службени гласник РС", број 57 од 29. јуна 
				2015.
 
Члан 1.
Овим правилником прописују се места и ближи услови под којима може да се усидри брод ради отклањања недостатака и искључења из саобраћаја.
Члан 2.
Места за сидрење бродова за транспорт опасног терета ради отклањања недостатака и искључења из саобраћаја су сидришта посебне намене:
1) одређена прописом о одређивању сидришта;
2) лука и пристаништа за сидрење бродова који чекају претовар робе у луци;
3) која су у функцији превођења бродова.
Бродови за транспорт опасног терета могу се сидрити изван подручја сидришта из става 1. овог члана, у складу са законом којим се уређује пловидба и луке на унутрашњим водама.
Члан 3.
Услови под којима може да се усидри брод за транспорт опасног терета, обележен са једним или више плавих конуса или плавих светала, у складу са Европским споразумом о међународном транспорту опасног терета на унутрашњим пловним путевима („Службени гласник РС – Међународни уговори”, број 1/14 – у даљем тексту: ADN), ради отклањања недостатака су:
1) услови на самом броду (ванредни догађај на самом броду или квар неког уређаја или система на броду);
2) лоши метеоролошки услови и неповољни услови на водном путу.
Члан 4.
Минимална удаљеност бродова за транспорт опасног терета који се сидре изван подручја сидришта ради отклањања недостатака је:
1) 100 m од стамбених области, грађевинских објеката или резервоара за складиштење ако је, у складу са ADN – Поглавље 3.2 Табела А или Tабела „C”, прописано да се брод обележава једним плавим конусом или једним плавим светлом;
2) 100 m од грађевинских објеката и резервоара за складиштење, а 300 m од стамбених области ако је, у складу са ADN – Поглавље 3.2. Табела А или Tабела „C”, прописано да се брод обележава са два плава конуса или два плава светла;
3) 500 m од стамбених области, грађевинских објеката и резервоара за складиштење гаса или запаљивих течних материја ако је, у складу са ADN – Поглавље 3.2. Табела А, прописано да се брод обележава са три плава конуса или три плава светла.
Члан 5.
Минимална удаљеност између два брода за транспорт опасног терета, потискиваних или бочних састава који се сидре изван подручја сидришта ради отклањања недостатака је:
1) 10 m, ако брод транспортује запаљив терет који је обележен у складу са ADN;
2) 50 m, ако брод транспортује опасан терет који представља опасност по здравље људи који је обележен у складу са ADN;
3) 100 m, ако брод транспортује експлозиван терет који је обележен у складу са ADN.
Ако су два брода за транспорт опасног терета, потискивани или бочни састави обележени са једним или више плавих конуса или плавих светала, већи број конуса или светала одређује удаљеност која мора бити између тих бродова. 
Члан 6.
Услови под којима може да се усидри брод за транспорт опасног терета ради искључења из саобраћаја:
1) ако се на броду у складу са захтевима ADN, не налазе:
(1) сертификат о одобрењу за брод или привремени сертификат о одобрењу;
(2) сертификат о извршеном прегледу црева за гашење пожара;
(3) сертификат о детектору запаљивих гасова на танкеру; 
(4) сертификат који се односи на расхладни систем танкова терета на танкеру;
(5) списак материја брода на танкеру;
2) у случају цурења опасног терета са брода, амбалаже или контејнера;
3) ако брод не поседује посебну опрему у складу са захтевима ADN – Поглавље 3.2, Табела А или Табела „C”, и то:
(1) детектор запаљивог гаса са упутством за употребу (ЕХ);
(2) токсиметар са упутством за употребу (ТОХ).
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 119-01-00016/2015-01
У Београду, 19. јуна 2015. године
Министар,
проф. др Зорана Михајловић, с.р.