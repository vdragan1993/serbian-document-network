На
основу члана 3. став 1. и члана 6. Закона о јавном правобранилаштву („Службени гласник
РС”, број 43/91), члана 61. став 2. Закона о државним службеницима („Службени гласник
РС”, бр. 79/05, 81/05 – исправка и 83/05 – исправка), чл. 29, 33. и 35. Уредбе о
спровођењу интерног и јавног конкурса за попуњавање радних места у државним органима
(„Службени гласник РС”, број 3/06), 
Републички
јавни правобранилац доноси
 
 
ПРАВИЛНИК
о попуњавању извршилачких
радних места у Републичком јавном правобранилаштву
„Службени гласник
РС“, број 30 од 27. марта 2007.
 

	 
Члан 1.
Овим
правилником одређује се начин формирања конкурсне комисије, које се стручне оспособљености,
знања и вештине вреднују у изборном поступку при спровођењу интерног и јавног конкурса
за попуну извршилачких радних места, начин њихове провере и мерила за избор на радна
места у Републичком јавном правобранилаштву (у даљем тексту: Правобранилаштво).
 
Члан 2.
У
Правобранилаштву Републички јавни правобранилац (у даљем тексту: Правобранилац)
одлучује када је потребна попуна слободних систематизованих радних места, чије се
попуњавање уклапа са кадровским планом. 
Попуњавање
се врши првенствено премештајем државних службеника из Правобранилаштва.
Ако
Правобранилац одлучи да се радно место не попуни тако, у Правобранилаштву се може
спровести интерни конкурс. Правобранилац одлучује о томе из којих органа државни
службеници могу да учествују на интерном конкурсу.
Уколико
се попуњавање слободног радног места не изврши ни на овај начин, спровешће се јавни
конкурс.
 
Члан 3.
Интерни
конкурс за попуњавање слободних радних места у Правобранилаштву оглашава се на огласној
табли Правобранилаштва и на други начин који одреди Правобранилац.
Рок
за подношење пријава је осам дана од дана када је интерни конкурс оглашен.
Уколико
интерни конкурс за попуњавање слободних извршилачких радних места у Правобранилаштву
није успео или није спроведен, спроводи се јавни конкурс.
Јавни
конкурс се обавезно спроводи ако се прима приправник.
Правобранилаштво
самостално оглашава јавни конкурс за попуњавање слободних радних места и за пријем
приправника у „Службеном гласнику Републике Србије” и у неком дневном листу.
Рок
за подношење пријава је 15 дана и почиње да тече наредног дана од дана када је јавни
конкурс оглашен у „Службеном гласнику Републике Србије”.
 
Члан 4.
Ради
спровођења интерног и јавног конкурса, пре оглашавања, у Правобранилаштву се формира
конкурсна комисија. 
Конкурсна
комисија има три члана.
Правобранилац
решењем именује председника и остале чланове конкурсне комисије из редова државних
службеника у Правобранилаштву.
 
Члан 5.
Састав
конкурсне комисије Правобранилац одређује према условима за рад на радним местима
која се попуњавају, а која су предвиђена Правилником о унутрашњем уређењу и систематизацији
радних места у Републичком јавном правобранилаштву, водећи рачуна да један њен члан
буде непосредни руководилац организационог дела у коме се врши попуна односно пријем,
док остали чланови комисије морају да имају најмање исти степен образовања, стручних
способности, знања и вештина као и кандидат у изборном поступку.
 
Члан 6.
Председник
и чланови конкурсне комисије дужни су да дају писмену изјаву Правобраниоцу о томе
да ли они или са њима повезана лица имају интерес за спровођење конкурса.
Кругом
повезаних лица са члановима конкурсне комисије сматрају се брачни и ванбрачни друг,
сродници по крви у правој линији до било ког степена, у побочној линији и тазбини
закључно са другим степеном сродства, ако су у односу стараоца, стараника, усвојиоца,
усвојеника, храниоца или храњеника, као и лица у вези с којима постоје друге околности
које доводе у сумњу непристрасност чланова конкурсне комисије.
 
Члан 7.
Стручне
оспособљености се вреднују тако што се проверава испуњеност услова према тексту
огласа усаглашеном са описом радног места у Правилнику о унутрашњем уређењу и систематизацији
радних места у Републичком јавном правобранилаштву и радном искуству на истоврстним
пословима. 
Знање
се вреднује тако што се проверава познавање области из делокруга органа и стручно
знање из области рада на радном месту.
Познавање
права Европске уније и познавање страног језика могу да се проверавају у зависности
од послова радног места.
Вештине
кандидата вреднују се тако што се проверава вештина комуникације, логичког и аналитичког
резоновања, елоквенције, организаторске способности, степен обучености за рад на
рачунару, као и других вештина претходно утврђених од стране конкурсне комисије
као потребних за обављање послова на том радном месту
 
Члан 8.
Стручне
оспособљености, знања и вештине проверавају се усмено на основу обављеног разговора.

Након
увида у податке из пријаве конкурсна комисија поставља питања кандидатима.
 
Члан 9.
Конкурсна
комисија дужна је да пре почетка разговора с кандидатима одреди који су јој подаци
о кандидатима потребни и питања која се кандидатима постављају да би се дошло до
тих података.
Конкурсна
комисија може кандидату поставити и додатна питања ако су неопходна додатна објашњења
или обавештења.
 
Члан 10.
Сваки
члан конкурсне комисије вреднује оценама од 1 до 3 одговоре кандидата на постављена
питања, према критеријумима које конкурсна комисија унапред одреди.
Оценом
3 вреднује се кандидат који у потпуности испуњава захтеве за избор на радно место
које се попуњава, оценом 2 вреднује се кандидат који делимично испуњава захтеве,
а оценом 1 вреднује се кандидат који не испуњава захтеве за избор на радно место
које се попуњава.
Резултат
кандидата добија се тако што се израчунава просечна вредност оцена којима је кандидат
вреднован. Просечна вредност оцена рачуна се само оном кандидату којег је сваки
члан конкурсне комисије вредновао оценом 2 или 3.
 
Члан 11.
Након
бодовања свих кандидата, конкурсна комисија сачињава листу за избор кандидата.
Ако
више кандидата има једнак резултат, конкурсна комисија поново разговара с кандидатима,
све док не одреди оне међу њима чији резултати највише одговарају захтевима радног
места.
Конкурсна
комисија на листу за избор кандидата увршћује највише три кандидата који су постигли
најбољи резултат на разговору и образложену листу доставља руководиоцу органа.
 
Члан 12.
Јавни
конкурс није успео ако конкурсна комисија утврди да ниједан кандидат није испунио
мерила прописана за избор.
О
томе да јавни конкурс није успео обавештавају се сви кандидати.
 
Члан 13.
Овај
правилник ступа на снагу наредног дана од дана објављивања у „Службеном гласнику
Републике Србије”.
  
Број Јп-230/07
У Београду, 15. марта 2007. године
Републички јавни правобранилац,
Милан Марковић, с.р.