На основу члана 45. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси 
 
СТРАТЕГИЈУ 
истрага финансијског криминала за период од 2015. до 2016. године
"Службени гласник РС", број 43 од 15. маја 
				2015.
 
Истраге финансијског криминала су један од приоритета Републике Србије у борби против корупције, прања новца и финансијског криминала. Доношење стратегије која на свеобухватни начин унапређује финансијске истраге представља остваривање циљева предвиђених Националном стратегијом за борбу против корупције у Републици Србији за период од 2013. до 2018. године („Службени гласник РС”, број 57/13). 
Републици Србији је неопходан ефикасан и проактиван алат за откривање и кривично гоњење финансијског криминала, јер је имовинска корист разлог и мотив већине кривичних дела, поготово кривичних дела организованог криминала. Одузимање имовинске користи проистекле из кривичног дела подржава владавину права и морални принцип да нико не може имати корист од извршеног кривичног дела. Полиција и јавно тужилаштво у Републици Србији имају одређене успехе у овој области, али неопходно је да се унапреде резултати досадашњег рада.
Финансијска истрага према Закону о одузимању имовине проистекле из кривичног дела („Службени гласник РС”, број 32/13), схвата се у ужем смислу у односу на упоредноправну теорију и праксу, према којима појам финансијских истрага обухвата истраге токова новца које се спроводе паралелно са кривичним истрагама и чији је циљ да се открије приход стечен кривичним делом, утврди имовина која се може одузети и привремено осигура имовина како би се омогућило касније трајно одузимање. Поред тога, Закоником о кривичном поступку прописане су посебне доказне радње које служе олакшаном улажењу у траг прихода стечених криминалом.
Појам истраге финансијског криминала у смислу Стратегије истрага финансијског криминала за период од 2015. до 2016. године (у даљем тексту: Стратегија) усклађен је са Препоруком број 30 Групе за финансијске акције (Financial Action Task Force – у даљем тексту: FATF), према којој „Финaнсиjскa истрaгa” oзнaчaвa истрaгу финaнсиjских пoслoвa пoвeзaних с криминaлнoм aктивнoшћу, рaди: oткривaња рaзмeрa криминaлних мрeжa oднoснo рaзмeрa криминaлa; oткривaња имoвинскe кoристи oд кривичних дeлa, тeрoристичких срeдстaвa или билo кoje другe имoвинe кoja jeстe или кoja би мoглa дa пoстaнe прeдмeт одузимања, кao и рaди откривања те имoвине; прибављања дoкaзa кojи сe мoгу кoристити у кривичним пoступцимa. 
Главни циљ истраге финансијског криминала је да утврди и документује кретање новца током криминалних активности, односно порекло новца и његову трансформацију и начин коришћења. Веза између порекла новца, корисника, тренутка пријема новца и места где се депонује може да обезбеди информације о криминалним активностима, као и доказе о извршеном кривичном делу.
У борби против економског криминала Република Србија је до сада предузела одређене мере: спровођене су обуке о интегрисаним финансијским истрагама, донет је Закон о одузимању имовине проистекле из кривичног дела, основана је Дирекција за управљање одузетом имовином, основана је посебна јединица за финансијске истраге у оквиру Министарства унутрашњих послова, основана су посебна одељења за борбу против корупције у Републичком јавном тужилаштву, апелационим и вишим јавним тужилаштвима, донет је Закон о одговорности правних лица за кривична дела („Службени гласник РС”, број 97/08) и Закон о међународној правној помоћи у кривичним стварима („Службени гласник РС”, број 20/09), али са недовољним крајњим ефектима и резултатима рада, односно пресуђеним предметима. 
Анализама спроведеним у протеклом периоду идентификоване су и препознате следеће слабости у систему финансијских истрага у Републици Србији: 
– финансијске истраге се углавном спроводе након што је кривична пријава већ поднета;
– одлагањем финансијске истраге повећава се ризик да ће имовина бити изнета из земље;
– застарели модели комуникације јавног тужилаштва и полиције;
– недостатак одговарајуће сарадње институција које прикупљају податке релевантне за финансијске истраге и полиције и јавног тужилаштва;
– недостатак специјализоване обуке полицијских службеника и носилаца правосудних функција;
– недостатак финансијских форензичара као посебног профила стручњака;
– унапређење проактивног приступа у раду полиције и јавног тужилаштва.
Стратегија представља документ који први пут у Републици Србији проблем финансијског криминала решава свеобухватним приступом, који се не завршава искључиво на активности полиције и јавног тужилаштва, већ њено спровођење значи повезивање широког круга државних органа, који сарађују и размењују информације, које примају и обрађују специјализована одељења полиције и јавног тужилаштва и ефикасно и проактивно откривају и гоне учиниоце кривичних дела финансијског криминала. Стратегија се ослања и на Националну стратегију за борбу против прања новца и финансирања тероризма („Службени гласник РС”, број 3/15), а у циљу унaпрeђeња кooрдинaциje и сaрaдњe измeђу држaвних oргaнa нaдлeжних зa нaдзoр, прикупљaње пoдaтaкa, истрaгу, гoњeњe зa кривичнa дeлa прaњa нoвцa и финaнсирaњa тeрoризмa и oдузимaњe имoвинe стeчeнe кривичним дeлoм.
Стратегија се пројектује за период од 2015. до 2016. године.
Стратегија се састоји из три дела: увода у којем је дефинисан општи циљ Стратегије и наведени значајни међународни инструменти и облици међународне сарадње; другог дела у којем је представљена реформа постојећег система спровођења истрага финансијског криминала и трећег дела у ком су утврђени спровођење и надзор над спровођењем Стратегије. 
I. УВОД
1. Општи циљ Стратегије
Општи циљ Стратегије је да се омогући: ефикасно и квалитетно спровођење истрага финансијског криминала ради праћења токова новца, као и имовине и проактивног откривања кривичних дела; ефикасна сарадња између институција надлежних за прикупљање података и спровођење финансијских истрага; подизање степена обучености носилаца правосудних функција и државних службеника који се баве истрагама финансијског криминала на највиши ниво и спречавање укључивања нелегално стечених средстава у легалне привредне токове.
Сврха Стратегије је да омогући стратешко планирање и управљање реформом система надлежних за спровођење истрага финансијског криминала.
Стратегија предвиђа проактивно и континуирано спровођење борбе против системске корупције, финансијског криминала, као и прања новца и финансирања тероризма, који озбиљно утичу на политичку и економску стабилност земље, националну безбедност, демократију и владавину права.
Влада се, усвајањем Стратегије, опредељује за унапређење система истрага финансијског криминала у циљу заштите друштва од криминалитета и његових последица, применом савремених достигнућа у унапређеној сарадњи између релевантних институција, успостављањем нових профила стручњака и сталном обуком свих учесника у кривичном поступку, а посебно државних органа који су највише упућени на сарадњу са полицијом и јавним тужилаштвом и који се у свом свакодневном раду срећу са информацијама релевантним за истраге финансијског криминала.
Резултат Стратегије је савремени систем истрага финансијског криминала, као део развијеног и ефикасног правосудног система, који успешно реагује на криминалитет и предузима проактивне истраге финансијског криминала.
Увођење савременог система истрага финансијског криминала, имаће за последицу повећање поверења грађана у полицију и правосудни систем због ефикасног процесуирања и пресуђења, као и одузимања имовинске користи произашле из кривичних дела и слања јасне поруке да се злочин не исплати. Ефикасно прикупљени, квалитетни докази од стране полиције и јавног тужилаштва треба да омогуће кривични поступак у коме се релативно брзо долази до првостепене пресуде.
2. Међународни инструменти
Међународне конвенције, и то: Конвенција Уједињених нација против незаконитог промета опојних дрога и психотропних супстанци („Службени лист СФРЈ – Међународни уговори”, број 14/90), Конвенција о прању, тражењу, заплени и конфискацији прихода стечених криминалом („Службени лист СРЈ – Међународни уговори”, број 7/02 и „Службени лист СЦГ – Међународни уговори”, број 18/05), Кривичноправна конвенција о корупцији („Службени лист СРЈ – Међународни уговори”, број 2/02, „Службени лист СЦГ – Међународни уговори”, број 18/05 и „Службени гласник РС – Међународни уговори”, број 102/07); Конвенција Уједињених нација против транснационалног организованог криминала („Службени лист СРЈ – Међународни уговори”, број 6/01 и „Службени лист СЦГ – Међународни уговори”, број 11/05); Конвенција Уједињених нација против корупције („Службени лист СЦГ – Међународни уговори”, број 12/05); Конвенција Савета Европе о прању, тражењу, заплени и одузимању прихода стечених криминалом и о финансирању тероризма („Службени гласник РС – Међународни уговори”, број 19/09), предвиђају или обавезују примену законских механизама, односно финансијских истражних радњи, како би се олакшало прикупљање доказа.
Савет Европе је Препоруком о истовременим истрагама од 25. априла 2002. године препознао проблем неопходности унапређења истражних метода у борби против организованог криминала, истовремене истраге кријумчарења дроге криминалних организација и њихових финансија и утврђивања финансија и имовине коју има организација.
Оквирна одлука Европске уније 2007/845/JНA регулише сарадњу финансијских институција у овој области, односно канцеларија за одузимање имовине. Одлука предвиђа успостављање у свакој од држава чланица посебних јединица за финансијске истраге, односно јединица за повраћај имовине, које би биле надлежне за поједностављење праћења и идентификације имовинске користи прибављене кривичним делом или другим противправним радњама, а која може бити предмет судског осигурања, привременог одузимања и одузимања у оквирима кривичног или грађанскоправног поступка у складу с домаћим правом држава чланица. И у најновијим препорукама FATF-а захтева се вршење проактивних паралелних финансијских истрага у вези с прањем новца, предикатним кривичним делима и финансирањем терористичких активности, укључујући кривична дела из других држава. Захтева се од надлежних органа да брзо идентификују, прате и иницирају акције замрзавања и одузимања прихода од кривичног дела. 
У 40 нових ревидираних препорука FATF-а проширују се овлашћења агенција за спровођење закона и истражних органа – листа посебних истражних радњи је проширена на: контролисану испоруку, употребу прикривеног иследника, пресретање комуникација и претраживање рачунарских система. Препоручује се и употреба мултидисциплинарних истражних група и истраге у сарадњи с другим државама. 
Правне тековине Европске уније у области кривичног права заснивају се на принципу узајамног признања, а с обзиром да се област кривичног права Европске уније највише развијала у правцу заштите финансијских интереса, донет је значајан број оквирних одлука и директива, и то: Оквирна одлука 2005/212/ЈНА о конфискацији предмета, инструмената и имовине из кривичних дела; Оквирна одлука 2003/577/ЈНА о примени европског налога о замрзавању имовине или доказа; Оквирна одлука 2006/783/ЈНА о примени узајамног признања налога о конфискацији; Оквирна одлука 2001/500/ЈНА о прању новца, утврђивању, праћењу, замрзавању, одузимању и конфискацији инструмената и предмета из кривичних дела; Оквирна одлука 2005/214/ЈНА о примени принципа узајамног признања новчаних казни; Директива 2014/42/ЕУ о замрзавању и трајном одузимању предмета кривичних дела и средстава која проистичу из кривичног дела у Европској унији. У процесу усклађивања права Републике Србије са правним тековинама Европске уније сви релевантни инструменти постаће део домаћег правног система.
3. Међународна сарадња
а) Интерпол
Интерпол је међународна организација криминалистичке полиције, чији је Република Србија члан од 2001. године. Мисија Интерпола је да омогући полицијску сарадњу на међународном нивоу као и да подржи све организације, органе и агенције које имају за циљ да спрече и да се боре против криминала на међународном нивоу.
Интерпол је својим резолуцијама (АGN/52/RES/8 из 1983. године; АGN/57/ RES/8 из 1988. године и АGN/66/RES/17 из 1997. године) позвао државе чланице да тежиште својих истрага фокусирају на идентификацију, праћење и одузимање противправно стечених прихода криминалних организација. Ове резолуције такође позивају чланице да побољшају размену информација на том пољу и упућују владе држава чланица да донесу законе који ће омогућити приступ финансијским евиденцијама и конфискацију прихода стечених криминалом. Као део напора интернационалне полицијске заједнице за супротстављање организованом криминалу настао је и специјализовани огранак унутар полицијског одељења Генералног секретаријата Интерпола – FOPAC, који је формирала Генерална скупштина Интерпола 1983. године. Генерални секретаријат Интерпола и FOPAC, као његов специјализовани огранак, тесно сарађују са другим међународним организацијама са циљем развоја свести о потреби коришћења финансијских истражних метода у борби против организованог криминала и других облика криминала. 
б) Еуропол
Еуропол је криминалистичка обавештајна агенција Европске уније, која је почела са радом 1999. године. Иако није чланица Европске уније, Република Србија је од априла 2012. године члан јединственог информационог система који користи Еуропол, пошто је претходно потписала Споразум о стратешком партнерству. Поред тога, Република Србија је закључила Споразум о оперативној и стратешкој сарадњи са Еурополом, који је потписан јануара 2014. године. У вези са наведеним споразумом закључен је и пратећи Меморандум о разумевању о тајности и безбедности података, који је ступио на снагу у јуну 2014. године. Главни циљ Еуропола је успостављање блиске сарадње држава чланица како би се заједно бориле против организованог криминала, а нарочито препродаје дроге, трговине људима, дечије порнографије, фалсификовања новца, препродаје радиоактивних и нуклеарних супстанци.
в) Група за финансијске акције (FATF)
FATF је основан на Самиту Г-7 у Паризу 1989. године, као координирани међународни одговор прању новца проистеклог из трговине наркотицима у међународним оквирима. FATF је међувладино тело које утврђује стандарде, и развија и промовише политике за борбу против прања новца и финансирања тероризма. Као резултат рада Групе за финансијске акције априла 1990. године дефинисано је првобитних 40 препорука, које чине оквир за имплементацију мера за супротстављање прању новца и одузимање прихода стечених криминалом на националном и међународном плану. Ове препорука сачињене су тако да представљају један флексибилан оквир, који омогућује државама које желе да га примене прилагођавање економским, друштвеним и политичким приликама у земљи. Препоруке су мењане и допуњаване више пута, а последњи пут 2012. године.
г) Комитет експерата за оцењивање мера против прања новца и финансирања тероризма Савета Европе (MONEYVAL)
MONEYVAL је основан је 1987. године с циљем успостављања ефикасних система супротстављања прању новца и финансирању тероризма у земљама чланицама. MONEYVAL оцењује да ли се његове чланице придржавају одговарајућих стандарда везаних за борбу против прања новца и финансирања тероризма. Република Србија је члан овог комитета Савета Европе.
Поред тога, MONEYVAL представља регионално тело које се бави имплементацијом препорука FATF, примењујући исту методологију.
д) Егмонт група
Основни циљ ове групе је успостављање форума финансијско обавештајних служби, са циљем унапређења сарадње у борби против прања новца и финансирања тероризма и комуникација између различитих држава. Модалитети те сарадње односе се на: ширење система размене финансијско-обавештајних информација, побољшање нивоа стручности особља организација и омогућавање боље сарадње између јединица за финансијске истраге применом нових технолошких достигнућа.
ђ) CARIN мрежа (Camden Asset Recovery Inter-Agency Network)
Ова организација представља неформалну мрежу стручних експерата представника правосуђа, полиције и агенција за управљање и одузимање имовине, чији је основни циљ непосредна односно неформална сарадња у конкретним случајевима праћења, замрзавања и одузимања имовине. Секретаријат ЕУРОПОЛ-а врши и секретарске послове CARIN мреже. Република Србија има својство посматрача у овој мрежи од заседања у Прагу, које је одржано од 15. до 17. септембра 2010. године и два стална представника (Министарства правде и Министарства унутрашњих послова), који су контакт тачке за сарадњу у оквиру CARIN мреже. Сарадња преко CARIN мреже већ годинама функционише и служи за размену оперативних података о незаконито стеченој имовини између држава чланица. 
е) Група земаља за борбу против корупције Савета Европе (ГРЕКО)
ГРЕКО је комитет Савета Европе који има за циљ унапређење капацитета својих чланица за борбу против корупције праћењем да ли се државе придржавају својих обавеза из ове области. Процес унапређења капацитета за супротстављање корупцији конципиран је кроз флексибилан и ефикасан систем оцењивања (евалуације) спровођења мера за супротстављање корупцији. Евалуацију спроводе експертске групе и на основу резултата евалуације предлажу се конкретне мере (законске, организационе, образовне) за унапређење система супротстављања корупцији. За област финансијских истрага посебно је значајан други круг евалуације који се односи на средства стечена корупцијом. Република Србија је члан овог комитета Савета Европе.
ГРЕКО је посебно одговоран за праћење да ли се државе чланице придржавају усвојених принципа за борбу против корупције и имплементације мера предвиђених правним инструментима Савета Европе, и то: Кривичноправном конвенцијом о корупцији, Грађанскоправном конвенцијом о корупцији („Службени гласник РС – Међународни уговори”, број 102/07) и Препоруком (R 10) о правилима понашања за јавне службенике из 2000. године.
Република Србија сарађује са горе наведеним међународним институцијама и телима у области унапређења и усклађивања правног и институционалног оквира. 
Република Србија ће и у будућности наставити да унапређује међународну и регионалну сарадњу, као и да усклађује своје прописе са препорукама и стандардима међународних институција и тела.
II. РЕФОРМА ПОСТОЈЕЋЕГ СИСТЕМА СПРОВОЂЕЊА ИСТРАГА ФИНАНСИЈСКОГ КРИМИНАЛА 
Овај део Стратегије је подељен у три основне целине који садрже 13 циљева. Сваки од циљева садржи одређени број мера које је неопходно предузети како би Република Србија успоставила ефикасан систем истрага финансијског криминала. 
Обука представља посебан стуб који се хоризонтално протеже кроз читаву Стратегију и кроз циљеве и мере и заступљена је у сва три основна стуба. 

1. Делотворни репресивни органи

а) Опис стања
Тужилаштво за организовани криминал образовано је 2003. године као Посебно одељење Окружног јавног тужилаштва у Београду, а од 2010. године ради као јавно тужилаштво посебне надлежности. Надлежност и рад Тужилаштва за организовани криминал уређен је Законом о организацији и надлежности државних органа у сузбијању организованог криминала, корупције и других посебно тешких кривичних дела („Службени гласник РС”, бр. 42/02, 27/03, 39/03, 67/03, 29/04, 58/04, 45/05, 61/05, 72/09, 72/11, 101/11 и 32/13) и Законом о јавном тужилаштву („Службени гласник РС”, бр. 116/08, 104/09, 101/10, 78/11, 101/11, 38/12 – УС, 121/12, 101/13, 111/14 – УС и 117/14). 
Поред образовања Тужилаштва за организовани криминал, у јавном тужилаштву извршена је и специјализација за кривично гоњење корупције, па је 2008. године у Републичком јавном тужилаштву образовано Одељење за борбу против корупције, а у јавним тужилаштвима опште надлежности 2010. године (у апелационим и вишим јавним тужилаштвима) основана су одељења за борбу против корупције и прања новца.
Тужилаштво за организовани криминал поступа пред посебним одељењем Вишег суда у Београду, док виша јавна тужилаштва поступају пред вишим судовима, у складу са законом који уређује територијалну организацију судова и јавних тужилаштава.
Откривање најтежих кривичних дела против привреде, против службене дужности и кривичних дела са елементима корупције врши Служба за борбу против организованог криминала (СБПОК), Управа криминалистичке полиције (УКП) и Одељење криминалистичке полиције (ОКП), у сарадњи са подручним полицијским станицама, а под координацијом подручне полицијске управе. 
Служба за борбу против организованог криминала у свом саставу има Јединицу за финансијске истраге. Јединица за финансијске истраге састоји се од Одељења за финансијске истраге организованог криминала и Одељења за послове планирања и координације финансијских истрага. 
Како би се ефикасније спроводиле финансијске истраге, упоредо са јачањем капацитета јавних тужилаштава неопходно је унапредити ресурсе Јединице за финансијске истраге. 
Имајући у виду сложену унутрашњу структуру полиције, изазов у пракси представља хоризонтална и вертикална координација надлежних организационих структура.
Додатни изазов представља координација полиције и јавног тужилаштва, ради ефикасног откривања и кривичног гоњења лица која су извршила кривична дела финансијског криминала. Постојећа организациона структура полиције и јавног тужилаштва остварује делимичне резултате у пракси. Како би се остварила пуна ефикасност неопходно је унапредити правни и институционални оквир органа надлежних за откривање и гоњење кривичних дела, као и капацитете и вештине, јавних тужилаца и заменика јавних тужилаца (у даљем тексту: јавни тужиоци) и полицијских службеника.
Јавно тужилаштво и полиција финансијске истраге превасходно схвата као механизам за одузимање имовине, што је веома уско схватање. Према Извештају о скринингу за Преговарачко поглавље 23, потребно је да Република Србија спроведе препоруке Оперативне групе за финансијске активности (FATF) са посебним нагласком на изградњу капацитета за спровођење комплекснијих финансијских истрага упоредо са криминалистичким истрагама, кроз оснивање специјализованих јединица у оквиру полиције (на централном и локалном нивоу), запошљавање и обучавање експерата и увођење савремене технике истраге. Постојећи нормативни оквир је довољно широк да омогући паралелно покретање финансијске истраге од тренутка сумње у постојање кривичног дела којим је прибављена имовинска корист. Такође, приликом спровођења финансијских истрага и упоређивања имовине осумњичених са њиховим легалним приходима, узима се у обзир само имовина која се налази у Републици Србији или државама у окружењу, а недовољно се прате финансијски токови и изношење те имовине у друге државе.
Постојеће схватање финансијских истрага треба да се промени код полиције и носилаца правосудних функција према појму истрага финансијског криминала дефинисаних овом стратегијом. 
Разумевање појма истраге финансијског криминала и проактивни приступ у раду полиције и јавног тужилаштва, може да се промени употребом напредних алата предвиђених Стратегијом и спровођењем обука за носиоце правосудних функција и полицијске службенике у Правосудној академији, односно Криминалистичко-полицијској академији.
Сви напредни алати и технике борбе против финансијског криминала, нова унутрашња организација полиције, јавног тужилаштва, судова, начин сарадње између полиције, јавног тужилаштва, Пореске управе, Управе за спречавање прања новца и других државних органа, као и финансијска форензика, морају бити уређени новим законом о организацији и надлежности државних органа у сузбијању организованог криминала, корупције и других посебно тешких кривичних дела. 
Наведени закон ће нормативно решити сва питања организационог карактера неопходна за ефикасну борбу против организованог криминала, финансијског криминала, привредног криминала, криминала против службене дужности и корупције.
Поред наведеног закона, ради испуњавања циљева предвиђених Стратегијом, потребно је изменити и допунити следеће законе: Закона о уређењу судова, Закон о јавном тужилаштву, Закон и седиштима и подручјима судова и јавних тужилаштава, Законик о кривичном поступку и Закон о одузимању имовине проистекле из кривичног дела. 
У циљу јачања рада Тужилаштва за организовани криминал потребно је у процесу доношења новог закона о организацији и надлежности државних органа у сузбијању организованог криминала, корупције и других посебно тешких кривичних дела, преиспитати стварну надлежност овог јавног тужилаштва и ускладити је са решењима у Стратегији. 
Како би се унапредио квалитет рада репресивних органа и подигао капацитет јавног тужилаштва и концентрација знања, најбољих људских и материјалних ресурса, неопходно је образовати у вишим јавним тужилаштвима у Београду, Новом Саду, Крагујевцу и Нишу посебна одељења која би се искључиво бавила кривичним гоњењем оних кривичних дела код којих се јављају облици финансијског криминала.
Дакле, најтежим облицима финансијског криминала и даље би се бавило Тужилаштво за организовани криминал, док би оне облике финансијског криминала за које не би било надлежно Тужилаштво за организовани криминал, процесуирала управо наведена виша јавна тужилаштва.
Наведена јавна тужилаштва, односно посебна одељења у оквиру њих, била би надлежна за територију читавог свог апелационог подручја за кривична дела са елементима финансијског криминала.
Тиме би се постигло да за најтеже облике финансијског криминала имамо центар за територију читаве Републике Србије, а то је Тужилаштво за организовани криминал, док би виша јавна тужилаштва у Београду, Новом Саду, Крагујевцу и Нишу били регионални центри за кривично гоњење лакших облика финансијског криминала.
Наведена посебна одељења виших јавних тужилаштва би поступала пред посебним одељењима виших судова у Београду, Новом Саду, Крагујевцу и Нишу, као што Тужилаштво за организовани криминал поступа пред Посебним одељењем Вишег суда у Београду.
Проблем у гоњењу за кривична дела финансијског криминала, кривична дела против привреде и кривична дела против службене дужности представља разуђена надлежност основних и виших јавних тужилаштава.
Надлежност основног или вишег јавног тужилаштва, односно основног или вишег суда у односу на наведена кривична дела се углавном заснива према прописаној казни затвора.
Тако долазимо у ситуацију да је највећи број ових кривичних дела у надлежности основних судова, односно основних јавних тужилаштава. Оваквим приступом није могуће стећи концентрацију знања и најбољих људских и материјалних ресурса на једном месту, па с тога није могуће остварити проактивно поступање.
Из тог разлога потребно је одредити кривична дела против привреде и кривична дела против службене дужности, која ће се сматрати кривичним делима финансијског криминала и корупције.
Новим законом о организацији и надлежности државних органа у сузбијању организованог криминала, корупције и других посебно тешких кривичних дела, било би предвиђено која би кривична дела требало да буду у надлежности виших јавних тужилаштава, односно виших судова и која ће бити предмет рада посебних одељења у вишим јавним тужилаштвима и судовима у Београду, Новом Саду, Крагујевцу и Нишу.
Пореска кривична дела и друга лакша кривична дела против привреде морају бити остављена у надлежности основних јавних тужилаштава и судова. У основним јавним тужилаштвима и судовима неће бити формирана посебна одељења за пореска кривична дела и друга лакша кривична дела против привреде, али ће алати и технике из Стратегије бити доступни и за наведена кривична дела.
Постојећа одељења за борбу против корупције у апелационим јавним тужилаштвима биће ојачана, тако да имају улогу у координацији свих основних и виших јавних тужилаштава са своје територије за борбу против финансијског криминала.
Јавни тужиоци из посебних одељења оствариваће директну сарадњу са посебно одабраним и обученим полицијским службеницима. Истраге финансијског криминала морају да се воде симултано и да најбитнији докази буду прикупљени у истом тренутку док се прикупљају докази за предикатно кривично дело. Истраге финансијског криминала треба да помогну како на расветљавању самог кривичног дела, тако и на откривању имовине проистекле из кривичног дела. 
Из тог разлога неопходно је оформити полицијске јединице у Београду, Новом Саду, Крагујевцу и Нишу, компатибилне са посебним одељењима у оквиру јавних тужилаштава. Дакле, преузео би се модел функционисања Тужилаштва за организовани криминал и СБПОК-а. Предвиђа се дакле регионални центар у оквиру полиције компатибилан са регионалним центром у оквиру тужилаштва, који би се бавио овом врстом криминала. 
Потребно је извршити процену неопходних услова рада и капацитета (инфраструктурних и административних) за јавне тужиоце у посебним одељењима виших јавних тужилаштава у Београду, Новом Саду, Крагујевцу и Нишу, у циљу спровођења финансијске истраге.
Анализа ће показати у којим случајевима и у којој мери је неопходно организовати прерасподелу просторија у оквиру зграде у којој се налазе правосудни органи, како би јавни тужиоци имали одговарајуће инфраструктурне услове. Анализа би требало да одговори на питање неопходног обима административне подршке сваком јавном тужиоцу да би могао ефикасно да процесуира учиниоце кривичних дела. 
б) Циљеви
1.1. Успостављена ефикасна организација јавног тужилаштва и суда; 
1.2. Ојачани капацитети носилаца правосудних функција у области финансијских истрага; 
1.3. Обука носилаца правосудних функција у области финансијских истрага;
1.4. Успостављена ефикасна организације у оквиру Министарства унутрашњих послова;
1.5. Обука полицијских службеника.
2. Унапређена сарадња
а) Опис стања
1) Сарадња на националном нивоу
За откривање кривичних дела финансијског криминала кључну улогу имају полиција и јавно тужилаштво. 
Међутим, велики број других државних органа у свакодневном раду долази у додир са чињеницама значајним за истраге финансијског криминала.
Недостатак сарадње и размене информација између полиције и јавног тужилаштва, са једне стране, и државних органа које могу бити у поседу чињеница значајних за спровођење и ток истраге, са друге стране, одражава се на успешност откривања и гоњења учинилаца кривичних дела финансијског криминала.
Сарадња каква сада постоји између полиције, јавног тужилаштва и других државних органа је спора и неефикасна. Очигледан пример је размена информација. Полиција и јавно тужилаштво дуго чекају на повратне информације из других државних органа, те када такве информације и буду достављене, често су лоше обрађене и закаснеле, те се не могу употребити у циљу финансијске истраге. На ово утиче и садржински неквалитетан захтев за информацијама које се траже из полиције и јавног тужилаштва. Захтев који се упућује из полиције и јавног тужилаштва мора бити јасан и конкретан, да би се добио брз и конкретан одговор. Не постоји, двосмерна комуникација између полиције, јавног тужилаштва и других државних органа. Ретки су случајеви да Управа царина или неки други државни орган, када у свом раду наиђе на неку чињеницу која може бити релевантна за будуће откривање неког финансијског кривичног дела, тражи консултацију са јавним тужилаштвом или полицијом.
Све ово горе наведено јасно показује да због недостатка сарадње између државних органа није могућ проактивни приступ како у раду полиције и јавног тужилаштва, тако и других државних органа.
Како би се отклонили утврђени недостаци потребно је у сваком државном органу чија је надлежност таква да долазе у контакт са чињеницама везаним за финансијски криминал, а које могу бити доказ у кривичном поступку или водити до доказа, одредити службенике за везу са јавним тужилаштвом и полицијом. 
Државни органи који су дужни да одреде службенике за везу су: Управа за спречавање прања новца, Пореска управа, Управа царина, Народна банка Србије, Агенција за привредне регистре, Централни регистар хартија од вредности, Агенција за приватизацију, Државна ревизорска институција, Служба за катастар непокретности, Агенција за борбу против корупције, Републички фонд за пензијско и инвалидско осигурање, Републичка дирекција за имовину Републике Србије, надлежна министарства која воде одговарајуће базе података министарства, итд.
Службеници за везу представљају делотворан начин преноса знања и вештина службеника органа из којих долазе. Службеници за везу деле своје знање, вештине, искуство, стручно знање, учествујући по потреби у раду у оном државном органу у који су упућени.
Службеник за везу представља мост између државног органа из кога долази и органа у који је упућен. Службеник за везу омогућава да два органа додатно препознају начине на који могу да сарађују и убрзава размену информација.
Државни службеници који буду одређени за службенике за везу мораће да прођу посебне обуке. Службеник за везу мора бити упознат са надлежношћу органа у који долази и начину рада тог органа.
Службеници за везу из Пореске управе, Управе царина и Управе за спречавање прања новца по потреби ће бити ангажовани у јавном тужилаштву. 
Службеници за везу не морају бити искључиво упућени у јавно тужилаштво и полицију. Може се догодити и обрнута ситуација, да неко од полицијских службеника буде упућен у други државни орган. Такође, према потреби, и други државни органи могу одређивати службенике за везу у државне органе који нису полиција и јавно тужилаштво.
Код најсложенијих предмета финансијског криминала неопходан је највећи степен сарадње свих државних органа са полицијом и јавним тужилаштвом, како би се обезбедило ефикасно управљање истрагом и кривичним гоњењем. 
Ако је предмет веома сложен и захтева стално присуство службеника више државних органа и мултидисциплинарни приступ, јавни тужилац би за рад на тако сложеном предмету могао да формира ad hoc ударну групу (task force).
Потребно је да се припреми и усвоји методологија за формирање и рад ударних група.
Ударном групом руководи јавни тужилац, а чланови ударне групе су полицијски службеници и службеници других државних органа, зависно од потреба на предмету.
За руковођење ударном групом потребно је ојачати капацитете јавног тужилаштва. Јавни тужиоци из посебних одељења мораће да прођу посебне обуке које треба да им омогуће знање како да управљају ударном групом. Ударна група није алат који је свакодневан, већ искључиво у најтежим кривичним предметима. Свака ударна група се мора формирати са посебним циљем, и њен успех и резултат ће највише зависити од способности руководиоца ударне групе да њоме управља и усмери рад свих чланова.
Неопходно је да постоји стратешки приступ у сарадњи државних органа с обзиром да је циљ оснивања ударних група омогућавање унапређене размене информација и вештина, као и подршка у анализи развоја ситуације у конкретном предмету.
2) Међународна сарадња
Сврха Eurojust-а (European Union’s Judicial Cooperation Unit) је омогућавање ефикасног откривања и процесуирања учинилаца кривичних дела организованог криминала који делују на територији више држава чланица Европске уније.
Основни циљеви Eurojust-а су: подстицање и побољшавање сарадње власти држава чланица у области истраге и кривичног гоњења, побољшање сарадње власти држава чланица у области узајамне правне помоћи и спровођења захтева за изручење, ефикасне истраге и вођење поступка.
У погледу сарадње са Eurojust-ом, Република Србија треба да испуни услове за закључење уговора о сарадњи, посебно у погледу заштите података о личности. Када су у питању заједнички истражни тимови, Република Србија је чланица Конвенције о полицијској сарадњи у југоисточној Европи („Службени гласник РС”, број 70/07), која се ослања на начела Европске уније. Република Србија би требало да у већем обиму користи заједничке истражне тимове са другим државама региона. Заједнички истражни тимови су корисно средство сарадње са државама чланицама Европске уније. За сарадњу са државама чланицама Европске уније значајне су Оквирна одлука 2002/465/ЈНА о заједничким истражним тимовима и Оквирна одлука 2006/960/ЈНА о поједностављењу размене информација и података између органа за спровођење закона у државама чланицама Европске уније. 
У складу са Оквирном одлуком Европске уније, Заједнички истражни тим је истражни тим оформљен на основу споразума између надлежних органа две или више држава чланица Европске уније, са конкретним циљем и ограниченим роком за спровођење кривичне истраге. 
Заједнички истражни тим се обично формира ради истраге најтежих кривичних дела, као што су тероризам, кријумчарење људи и кријумчарење дрога. Међутим, по препорукама Европске уније заједнички истражни тимови користе се и за кривична дела која се сматрају мање озбиљним.
б) Циљеви
2.1. Успостављена ефикасна хоризонтална и вертикална сарадња полиције, јавног тужилаштва, и других државних органа и институција, регулаторних и надзорних тела путем службеника за везу;
2.2. Успостављена унапређења сарадња путем ударних група (task force);
2.3. Унапређена међународна сарадња;
2.4. Оснивање АRO (assets recovery office) канцeларије; 
2.5. Обука за успостављање унапређене сарадње.
3. Увођење финансијске форензике
а) Опис стања
Финансијски криминал се испољава кроз нетачно финансијско извештавање привредних друштава, манипулацију на берзама хартија од вредности и робе, подмићивање особа задужених за располагање јавним средствима у намери прибављања повољнијих уговора, нетачном пореском извештавању, проневерама, испорукама неадекватне робе, пореским утајама, злоупотребама у вези са стечајем, злоупотребама у јавним набавкама, приватизацији, као и прању новца, стварању тајних фондова и финансирању тероризма.
Дакле, ради се о изузетно компликованим финансијским трансакцијама, где знања и вештине јавних тужилаца нису довољна за ефикасно кривично гоњење. Из тог разлога неопходно је запослити у јавном тужилаштву финансијске форензичаре. Финансијска форензика је мултидисциплинарна област и обједињује знања о финансијама, рачуноводству, ревизији, банкарском и берзанском пословању, информатици, као и познавања кривичног законодавства, функционисања државних институција, истражним техникама, као и другим финансијским вештинама, а све у циљу разјашњавања односа чињеница и финансијских трансакција у функцији кривичног поступка. 
Финансијски форензичар треба да има способност идентификовања криминалне радње са финансијског аспекта, али и знања о техникама истраге и прикупљања доказа. Поред тога, финансијски форензичар мора да зна да презентује налазе и да поседује истраживачки менталитет. 
Финансијски форензичар мора бити способан да помогне јавном тужиоцу у одговору на следећа питања, која услед сложености случаја јавни тужилац не може да да: опис и дефинисање радње извршења кривичног дела, откривање и именовање учиниоца кривичног дела, откривање места и времена извршења кривичног дела и обима штете и висину прибављене имовинске користи проистекле из кривичног дела. Јасно је да се ради управо о оним питањима на која одговор даје кривични поступак, али полиција и јавно тужилаштво услед недостатака знања из економије не могу да дају одговоре на ова питања. Стога, финансијски форензичар проналази доказе финансијске природе и помаже јавном тужиоцу и полицији да усмере финансијску истрагу и прикупе што више доказа потребних за оптужницу. 
Како би се успоставила финансијска форензика у јавном тужилаштву, неопходно је идентификовати мањи број лица која имају знања и способности и вољна су да се баве финансијском форензиком, и то пре свега форензичним рачуноводством у државним органима, односно јавном тужилаштву. Потребно је дефинисати критеријуме за ангажовање финансијских форензичара, који морају имати раније искуство са рачуноводством и ревизијом и да у оквиру припреме за рад у јавном тужилаштву прођу специјализовану обуку. 
После спроведене обуке били би обавезни да један број година проведу у државним органима, како би се спречио одлив тек обучених кадрова. 
Увођење финансијске форензике је најсложенији и најскупљи елемент Стратегије. Тужилаштво за организовани криминал би требало да има најмање два финансијска форензичара, док би одељења у четири виша тужилаштва требало да имају минимум по једног финансијског форензичара. 
б) Циљеви
3.1. Успостављање службе за финансијску форензику у јавним тужилаштвима;
3.2. Опремање одељења за финансијску форензику у оквиру јавних тужилаштава кадровским и материјално-техничким средствима;
3.3. Обука јавних тужилаца у области основних знања о форензичном рачуноводству.
4. Обуке
Изазови у гоњењу финансијског криминала огледају се у сложеним појавним облицима ове врсте криминала, учиниоцима који су спремни да плаћају финансијске стручњаке, који им помажу како у креирању сложених трансакција тако и у прикривању трагова кривичног дела и у формирању тајних новчаних фондова и прању новца.
Насупрот учинилаца финансијског криминала, налазе се јавни тужиоци који су дипломирани правници и не поседују знања о методологији откривања и кривичног гоњења ових кривичних дела. 
Током протеклих десет година у Републици Србији је организован велики број обука из области унапређења борбе против финансијског криминала. Ове обуке иако су биле корисне за носиоце правосудних функција, нису у потпуности испуниле свој основни циљ, да носиоци правосудних функција имају сва неопходна знања из ове области. Остварење циља, је изостало јер су обуке организоване углавном ad hoc, са различитим групама судија и јавних тужилаца, без претходне анализе потреба за обуком и припремљених свеобухватних програма обуке. Овде је дакле, изостао, свеобухватни приступ. 
Стратегија представља свеобухватни приступ борбе против финансијског криминала. Када су обуке у питању и оне се морају вршити свеобухватним приступом. Сви јавни тужиоци и судије који поступају у предметима кривичних дела финансијског криминала и корупције, морају да прођу обуку предвиђену будућим програмом који доноси Правосудна академија. Програм обуке биће заснован на претходно припремљеној анализи потреба. 
Правосудна академија биће задужена за обуке јавних тужилаца и судија из посебних одељења за рад на овој врсти предмета. Обука за полицијске службенике биће припремљена и организована у сарадњи Криминалистичко-полицијске академије и Правосудне академије. Додатно је потребно обучити и службенике за везу, као и јавне тужиоце у области управљања ударним групама.
5. Препоруке за унапређење финансијских истрага
Поред остваривања циљева Стратегије који намећу одговарајуће обавезе реализације, Стратегија наводи и одређене препоруке које се односе на органе власти, посебно јавно тужилаштво, које нису обавезујућег карактера. Сврха препорука је да подстакну проактиван начин рада органа власти:
– коришћење јавно доступних информација – Препоручује се јавним тужиоцима да користе јавно доступне информације. Главни извор ових информација су интернет и масовни медији;
– успостављање нових база података, чијом претрагом би се имовина могла брзо и ефикасно идентификовати (нпр. регистар рачуна грађана који би водила Народна банка Србије и др.);
– употреба база података за анализу – Јавно доступне националне и међународне базе података представљају значајан извор информација. Ове базе података садрже информације из јавних регистара (на пример привредних субјеката, пореских обвезника, завода за статистику), које представљају механизам за анализу информација. Предност ових база огледа се у лакој доступности. 
III. СПРОВОЂЕЊЕ И НАДЗОР НАД СПРОВОЂЕЊЕМ СТРАТЕГИЈЕ
1. Спровођење Стратегије
У року од 30 дана од дана доношења Стратегије биће донет Акциони план за њено спровођење, којим ће се на прецизан начин предвидети конкретне мере за спровођење стратешких циљева, као и рокови за реализацију мера и носиоци активности. 
2. Надзор над спровођењем Стратегије и Акционог плана
Одговорност за остваривање циљева и мера предвиђених Стратегијом и Акционим планом биће поверена Координационом телу за спровођење Стратегије састављеном од четири члана, руководилаца кључних институција за унапређење финансијских истрага: Министарства правде, Министарства унутрашњих послова, Републичког јавног тужилаштва и Врховног касационог суда. 
Чланови Координационог тела су министар правде, министар унутрашњих послова, Републички јавни тужилац и председник Врховног касационог суда, као и њихови заменици које они предлажу. 
Административну, стручну и техничку подршку раду Координационог тела пружа Министарство правде.
3. Извештавање о спровођењу
Свака три месеца Координационо тело подноси Влади извештај о раду. На крају сваке календарске године, Влада подноси Народној скупштини извештај о спровођењу Стратегије. 
IV. ЗAВРШНИ ДEO
Oву стрaтeгиjу oбjaвити у „Службeнoм глaснику Рeпубликe Србиje”.
 
05 број 23-5243/2015-1
У Београду, 14. маја 2015. године
Влада
Председник,
Александар Вучић, с.р.