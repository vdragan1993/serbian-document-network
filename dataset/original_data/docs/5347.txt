На основу члана 38. став 3, а у вези са чланом 31. Закона о трговини („Службени гласник РС”, број 53/10),
Министар пољопривреде, трговине, шумарства и водопривреде доноси
 
 
ПРАВИЛНИК
о минималним техничким условима за трговину на откупним местима
"Службени гласник РС", број 32 од 13. маја 2011.
 
 
I. УВОДНЕ ОДРЕДБЕ
 
Члан 1.
Овим правилником ближе се прописују минимални технички услови за трговину на откупним местима где се врши откуп пољопривредних производа и домаћих животиња од пољопривредних произвођача ( у даљем тексту: откупно место), у погледу простора, уређаја и опреме, као и начина продаје.
Одредбе овог правилника не односе се на робне берзе, сајам, остале привредне изложбе и традиционалне манифестације, пијаце и велетржнице, а које се уређују посебним прописима.
 
Члан 2.
Минимални технички услови у смислу овог правилника су услови, који се односе на: простор, односно просторије опрему, уређаје, спољашње одлике простора, начин продаје робе, опрему и уређаје за складиштење робе.
Предмет откупа су пољопривредни производи добијени гајењем биљака, укључујући жетву и убирање плодова и узгојем домаћих животиња.
 
II. УСЛОВИ У ПОГЛЕДУ ПРОСТОРА, ОБЈЕКАТА, ПРОСТОРИЈА, УРЕЂАЈА И ОПРЕМЕ
 
Члан 3.
Откупно место мора да има уређени простор, објекат, део објекта, просторије за пријем и мерење робе, простор за складиштење, утовар и истовар пољопривредних производа, као и посебно изграђеног или ограђеног простора за прихватање, смештај и откуп домаћих животиња.
На откупном месту примењују се технички, хигијенски и ветеринарско-санитарни услови за пријем, мерење, складиштење, утовар и истовар пољопривредних производа и домаћих животиња, у складу са посебним прописима
 
Члан 4.
Откупно место не може бити лоцирано поред ђубришта, депонија, несанитарних нужника, отворених канала, фабрика које испуштају гасове, пару, димове, прашину, као ни у близини других објеката који могу штетно утицати на хигијенске услове у објекту, односно хигијенску исправност пољопривредних производа.
Слободне површине око откупног места се уређују, а прилазни путеви ка објекту, интерне саобраћајнице и платои око објекта изграђују се од чврстог материјала (бетон, асфалт, камен и сл.).
 
Члан 5.
Простор откупног места мора да испуњава следеће услове:
1) да земљиште буде суво и оцедито и да је на њему осигурано одвођење површинских вода у складу са техничким и хигијенским условима;
2) да се фекалне и друге текуће отпадне материје морају одводити у јавну канализацију, а ако она не постоји, да се одвођење врши затвореним превозним средствима до уређаја за пречишћавање, односно до затворене водонепропусне септичке јаме;
3) да се чврсте отпадне материје морају сакупљати на одређеном и уређеном месту у складу са прописима о хигијенско-техничкој заштити и заштити човекове средине (затворене јаме и др.);
4) да откупно место својом функцијом не угрожава животну средину (стање вода, тла, ваздуха и др.) и не отежава нормално одвијање саобраћаја, као и да испуњава услове утврђене важећим прописима којима се дефинише промет пољопривредних производа и домаћих животиња;
5) да откупно место испуњава услове, у складу са прописима којима су утврђени услови за промет пољопривредних производа и домаћих животиња.
 
Члан 6.
Просторија откупног места се гради од чврстог материјала и мора да је сува, прозрачна, са природним и вештачким осветљењем, заштићена од влаге и са потребном вентилацијом, као и да откупљене производе обезбеђује од кварења и пропадања.
Просторија откупног места се гради од материјала који се лако чисти, пере и дезинфикује (бетониран или поплочан тврдим материјалом - камен, бетонске плоче, цигла и др.) и мора да се редовно одржава.
 
Члан 7.
Откупно место мора имати сталан довод хигијенски исправне воде, из јавног водовода или на други начин. 
	
На откупном месту чврсте отпадне материје сакупљају се у хигијенским посудама и одлажу у канте или контејнере, који су смештени на уређеном простору.
Откупно место мора имати хигијенски изграђен санитарни чвор.
 
Члан 8.
Откупно место мора имати најмање једну одговарајућу пословну просторију за преузимање откупљених производа, која је по величини, уређености и опреми подобна за привремени смештај откупљених производа. 
	
Изузетно од става 1. овог члана откупно место не садржи просторију за складиштење, ако се производи отпремају са откупног места у року који не нарушава безбедност и својства производа који се откупљују.
 
Члан 9.
Ако се на откупном месту врши разврставање и класирање пољопривредних производа, откупно место мора имати обезбеђене услове и опрему која омогућава одређивање параметара квалитета при пријему, односно за разврставање према квалитету, односно класи.
Откупно место мора имати исправно мерило са важећим жигом и уверење о оверавању мерила, као и опрему за утврђивање квалитета и узимање узорака.
 
III. НАЧИН ПРОДАЈЕ НА ОТКУПНИМ МЕСТИМА
 
Члан 10.
Откупно место мора бити обележено таблом са следећим подацима:
1) пословно име и ПИБ откупљивача; 
2) број или назив и адреса откупног места;
3) период године када се врши откуп и радно време откупног места;
4) врста производа који се откупљују;
5) обавештење о откупној цени са ПДВ-ом по категоријама квалитета (класама) и року плаћања.
Подаци из става 1. тач. 1) до 4) овог члана достављају се најкасније у року од 15 дана од дана почетка откупа министарству надлежном за послове пољопривреде и трговине. 
	
На откупном месту мора бити истакнуто обавештење министарства надлежног за послове пољопривреде и трговине о правима и обавезама учесника трговине на откупном месту са истакнутим бројевима телефона надлежних инспекцијских служби.
 
Члан 11.
Приликом примопредаје пољопривредних производа и домаће стоке на откупним местима издају се исправе, у складу са законом којим се уређује рачуноводство, које садрже следеће податке:
1) назив откупљивача, седиште, адреса, ПИБ и текући рачун;
2) назив, адреса или број откупног места; 
3) име, презиме, пребивалиште, адреса и ЈМБГ пољопривредног произвођача, број регистрованог пољопривредног газдинства;
4) назив, количина и квалитет, односно класа откупљених производа;
5) цену откупљених производа по јединици мере;
6) датум и рок исплате као и начин исплате.
Исправа из става 1. овог члана мора бити потписана од стране овлашћеног лица откупљивача и оверена печатом, као и потписана од стране пољопривредног произвођача који је предао пољопривредни производ, односно домаћу животињу.
Копије издатих исправа из става 1. овог члана морају се чувати на откупном месту, у складу са прописима о рачуноводству.
 
IV. ЗАВРШНЕ ОДРЕДБЕ
 
Члан 12.
Даном ступања на снагу овог правилника престаје да важи Правилник о хигијенско-техничким и санитарним условима откупних станица и откупних места за куповину пољопривредних производа („Службени гласник СРС”, број 26/86).
 
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”.
 
 
Број 110-00-00010/2011-09
У Београду, 5. маја 2011. године
Министар,
Душан Петровић, с.р.