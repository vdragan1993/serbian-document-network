На основу члана 12. став 3. Закона о заштити лица са менталним сметњама („Службени гласник РС”, број 45/13),
Министар здравља доноси
  
ПРАВИЛНИК
о врсти и ближим условима за образовање организационих јединица и обављање послова заштите менталног здравља у заједници
"Службени гласник РС", број 106 од 5. децембра 
				2013.
   
I. УВОДНЕ ОДРЕДБЕ
Предмет
Члан 1.
Овим правилником уређују се врсте и ближи услови у погледу простора, опреме и кадра за образовање организационих јединица и обављање послова заштите менталног здравља у заједници.
Заједница
Члан 2.
Заједница, у смислу овог правилника, представља облик удруживања људи унутар неког одређеног простора, чији појединци ступају у различите социјалне интеракције, окупљајући се око заједничких вредности, потреба, интереса и проблема, развијајући осећање припадности и идентификације са заједницом и предузимајући организоване акције у циљу задовољавања основних и заједничких потреба.
Образовање центра за ментално здравље у заједници
Члан 3.
Центар за ментално здравље у заједници образује се као посебна организациона јединица за обављање послова заштите менталног здравља у домовима здравља који обављају и делатност лечења лица са менталним сметњама и у психијатријским установама.
Циљ образовања центра за ментално здравље у заједници
Члан 4.
Образовањем и организовањем центра за ментално здравље у заједници постиже се виши ниво квалитета заштите менталног здравља у заједници, обезбеђује се пружање разноврсних услуга које су доступне што већем броју лица, с циљем да те услуге буду што ефикасније и прихватљивије лицима са менталним сметњама.
Послови центра за ментално здравље у заједници
Члан 5.
Центар за ментално здравље у заједници обавља послове:
1) промоције менталног здравља и превенција менталних поремећаја;
2) превенције инвалидитета и рехабилитација;
3) лечења и рехабилитације лица са менталним сметњама;
4) успостављања мултидисциплинарног тимског рада;
5) успостављања интердисциплинарне сарадње унутар здравственог система;
6) успостављања мултисекторске сарадње на локалном нивоу са службама система социјалне заштите, службама локалних органа самоуправе, удружењима пацијената и др.;
7) сарадње са организацијама и удружењима чији су циљеви усмерени на помоћ и подршку лицима са менталним сметњама; 
8) сарадње са референтним здравственим установама;
9) учешћа у различитим стручним скуповима;
10) учешћа у разним пројектима;
11) саветодавног рада са лицима са менталним сметњама и члановима њихових породица;
12) едукације пацијената, здравствених радника и здравствених сарадника;
13) лечења – медикаментозна терапија;
14) социотерапије;
15) окупационо радне терапије;
16) рекреативне терапије;
17) породичне терапије;
18) превенције и лечења болести зависности;
19) рехабилитације и ресоцијализације;
20) надзора над лицима са менталним сметњама која користе заштићене куће или станове;
21) психијатријске патронаже;
22) помоћи и праћења лица којима је изречена мера обавезног лечења на слободи;
23) социјалне подршке – интервенције у кризним ситуацијама.
Дневне услуге у заједници
Члан 6.
У склопу система пружања услуга центра за ментално здравље у заједници, могу се организовати: 
1) дневни боравак за лица са менталним сметњама;
2) дневни центри за старија лица, што употпуњује систем служби и повећава услуге заштите менталног здравља;
3) заштићене куће или станови;
4) удружења корисника услуга и др.
II. ОРГАНИЗАЦИЈА И НАЧИН РАДА ЦЕНТРА ЗА МЕНТАЛНО ЗДРАВЉЕ У ЗАЈЕДНИЦИ
Организација центра за ментално здравље у заједници
Члан 7.
Центар за ментално здравље у заједници, образован у дому здравља или у психијатријској установи, организује свој рад у складу са планом рада здравствене установе при којој је образован, на начин којим ће се осигурати доступна, квалитетна, ефикасна и континуирана здравствена заштита лица са менталним сметњама у заједници.
Превентивна делатност
Члан 8.
Здравствена заштита лица са менталним сметњама у центру за ментално здравље у заједници спроводи се кроз дефинисане планове и програме, индивидуалне или групне третмане у заједници, а у циљу задржавања ових лица и њиховог останка у породичној и социјалној средини, односно у превенцији њиховог стационарног лечења.
Сарадња центра за ментално здравље у заједници са здравственим установама
Члан 9.
Центар за ментално здравље у заједници сарађује са свим здравственим установама на свим нивоима здравствене заштите, кроз размену информација и успостављањем јединственог система упућивања пацијената са примарног на друге нивое здравствене заштите, у складу са законом.
Сарадња центра за ментално здравље у заједници са другим службама и лицима у заједници
Члан 10.
Центар за ментално здравље у заједници, у складу са протоколима, сарађује и са другим службама и лицима у заједници, у циљу очувања здравља лица са менталним сметњама.
Интерне писмене процедуре центра за ментално здравље у заједници
Члан 11.
Центар за ментално здравље у заједници има утврђене интерне процедуре које се односе на: 
1) збрињавање ургентних стања у психијатрији;
2) поштовање права лица са менталним сметњама при укључивању у дијагностичке и терапијске процедуре;
3) поступање са лицем са менталним сметњама који одбија одређени третман или не поштује претходно договорени план за медикаментозни или психосоцијални третман;
4) поступак упућивања на хоспитални третман;
5) поступање са форензичким пацијентима који су од стране суда упућени у центар за ментално здравље у заједници, као и са форензичким пацијентима након хоспиталног третмана у поступку укључивања у заједницу;
6) поступање са информацијама о здравственом стању пацијената;
7) решавање по жалби пацијената и њихових законских заступника;
8) кућне и друге планиране посете;
9) истраживачке пројекте о обезбеђивању сигурности пацијената или њихових законских заступника за учешће у истраживачким пројектима;
10) контролу инфекције;
11) чишћење, дезинфекцију и дезинсекцију површина;
12) забрану пушења у просторијама центра;
13) друге процедуре у складу са надлежношћу центра.
Планирање у центру за ментално здравље у заједници
Члан 12.
Центар за ментално здравље у заједници сачињава годишњи план рада са планом надзора и контроле, који је саставни део годишњег плана рада дома здравља или део плана рада психијатријске установе.
Годишњи план рада из става 1. овог члана упућује се надлежном заводу за јавно здравље у циљу координације и праћења планираних активности, у складу са законом.
III. УСЛОВИ У ПОГЛЕДУ ПРОСТОРА ЦЕНТРА ЗА МЕНТАЛНО ЗДРАВЉЕ У ЗАЈЕДНИЦИ
Санитарно-технички и хигијенски услови
Члан 13.
Центар за ментално здравље у заједници мора да испуњава опште санитарно-техничке и хигијенске услове, и то: 
1) да је изграђен од чврстог материјала;
2) да је смештен на приступачном терену са изграђеним прилазом за особе са инвалидитетом;
3) не сме бити изложен буци и загађењу животне средине изнад дозвољених вредности;
4) да има сигуран и трајан извор загревања;
5) да испуњава прописане техничке и еколошке стандарде.
Комунални и други услови за простор центра за ментално здравље у заједници
Члан 14.
Центар за ментално здравље у заједници мора да задовољава све прописане комуналне и санитарне услове за водоснабдевање и одвођење отпадних вода, електрично снабдевање, прикључке на плинску мрежу и друге инсталације као и све услове противпожарне заштите.
Унутрашње уређење просторија центра за ментално здравље у заједници
Члан 15.
Центар за ментално здравље у заједници мора да има обезбеђене телекомуникационе везе и уређаје, уз обавезан приступ интернету.
Просторије центра за ментално здравље у заједници: 
1) морају бити осветљене и изграђене тако да се могу лако и брзо проветрити;
2) морају бити обезбеђене одговарајућом вентилацијом;
3) морају да имају дневно светло;
4) подови просторија морају бити урађени тако да се не клизају и да се могу брзо и лако чистити, одржавати и дезинфиковати.
Просторни услови центра за ментално здравље у заједници
Члан 16.
Центар за ментално здравље у заједници, по правилу, треба да буде смештен на локацији која је доступна корисницима са подручја заједнице којој пружа услуге.
Просторије центра за ментално здравље у заједници морају у потпуности да осигуравају удобност, сигурност и дискрецију лицима са менталним сметњама.
Радни простор центра за ментално здравље у заједници
Члан 17.
Центар за ментално здравље у заједници треба да има радни простор, који се састоји од: 
1) административног (пријемног) пулта са картотеком;
2) простора за интервенције;
3) простора за рад психијатра;
4) простора за рад психолога;
5) простора за рад социјалног радника;
6) простора за групну и радну терапију;
7) санитарног чвора за пацијенте, одвојено по основу пола;
8) санитарног чвора за запослене, одвојено по основу пола;
9) гардеробе за пацијенте;
10) гардеробе за запослене;
11) приручне кухиње са неопходном опремом и апаратима.
Просторије за рад из става 1. овог члана морају бити одговарајуће површине, зависно од врсте и обима услуга које центар за ментално здравље у заједници пружа.
Хигијенско-технички услови центра за ментално здравље у заједници
Члан 18.
Просторије за преглед пацијената, санитарни чвор за пацијенте и санитарни чвор за запослене, морају да имају лавабо са топлом и хладном водом и текућим сапуном као и пешкирима за брисање руку за једнократну употребу, односно апаратом за сушење руку.
IV. УСЛОВИ У ПОГЛЕДУ МЕДИЦИНСКО-ТЕХНИЧКЕ ОПРЕМЕ
Простор за рад административног пулта са картотеком
Члан 19.
Административни пулт са картотеком мора бити опремљен металним ормаром са кључем за личне здравствене картоне пацијената, радним столом, столицом и телефоном.
Простор за интервенције
Члан 20.
Простор за интервенције мора бити опремљен:
1) лежајем за интервенције;
2) носачем – сталком за инфузију;
3) ормаром за инструменте и за лекове;
4) столићем за инструменте;
5) посудом за инструменте;
6) сувим стерилизатором;
7) негатоскопом;
8) отоскопом;
9) топломером;
10) рукавицама за једнократну употребу;
11) шприцевима и иглама за једнократну употребу;
12) компресивним завојима;
13) завојним материјалом;
14) средствима за имобилизацију;
15) комплетом орофарингеалног тубуса;
16) амбу балоном са маскама;
17) челичном посудом за кисеоник запремине најмање три литра са припадајућом опремом;
18) комплетом за терапију анафилактичког шока (адреналин, антихистаминици, аминофилин, кортикостероиди); 
19) торбом за медицинску сестру, односно медицинског техничара;
20) пластичном посудом за медицински отпад;
21) посудом за остали – комунални отпад.
Простор за интервенције мора да има металну касу, односно сеф за психоактивне контролисане супстанце, који морају бити стално закључани и обезбеђени, а у складу са прописима којима се уређују психоактивне контролисане супстанце.
Простор за рад психијатра
Члан 21.
Простор за рад психијатра мора бити опремљен: 
1) лежајем за преглед пацијената;
2) столицом за преглед пацијената;
3) радним столом и столицом за отпатке;
4) офталмоскопом;
5) неуролошким чекићем;
6) акустичном виљушком;
7) посудом за шпатуле,
8) шпатулама;
9) лекарском торбом;
10) таблицама за испитивање оштрине вида.
Простор за рад психолога и социјалног радника
Члан 22.
Простор за рад психолога и социјалног радника мора бити опремљен канцеларијским намештајем и опремом.
Поред канцеларијског намештаја из става 1. овог члана, простор за психолога мора имати основне тестове за рад психолога, и то: психолошке инструменте за процену интелектуалних способности, појединих когнитивних функција као и психонеуролошку процену; тестове и технике за процену психомоторног развоја; психолошки инвентар и тестове за процену личности; пројективне технике и др.
Простор за групну терапију
Члан 23.
Простор за групну терапију мора да има: аудио-видео опрему; материјал за креативне и рекреативне активности; диктафон и намештај.
Простор за децу
Члан 24.
Центар за ментално здравље у заједници који пружа услуге и деци, мора да поред прописане опреме има и разне играчке, сликовнице, слагалице, дидактички и сличан материјал за рад са децом.
Простор за лечење болести зависности
Члан 25.
Центар за ментално здравље у заједници који пружа услуге превенције и лечења болести зависности, поред прописане опреме мора да има и скрининг тестове за откривање психоактивних супстанци у урину и пљувачки и скрининг тестове за хепатитис Б и Ц, као и ХИВ.
Возни парк
Члан 26.
Центар за ментално здравље у заједници мора да има одговарајуће превозно средство (аутомобил, комби).
V. УСЛОВИ У ПОГЛЕДУ КАДРА
Мултидисциплинарни тим
Члан 27.
У центру за ментално здравље у заједници, зависно од броја лица са менталним сметњама, величине подручја које покрива и кадровских ресурса, образују се један или више мултидисциплинарних тимова, у саставу: неуропсихијатар, психијатар, неуролог, психолог, социјални радник, дефектолог, логопед, медицинска сестра, односно медицински техничар и радни терапеут.
Послови и задаци чланова мултидисциплинарног тима
Члан 28.
Послови и задаци чланова мултидисциплинарног тима су: 
1) промоција и заштита менталног здравља појединца, породице, групе и заједнице;
2) спровођење поступка лечења;
3) едукација пацијента да препозна ране знакове болести, да на време потражи стручну помоћ и да разуме своје стање;
4) помоћ у процесу социјализације и ресоцијализације, односно у стицању знања, вештина, мотива и ставова потребних за извршење садашњих и будућих улога у друштву;
5) кућне и друге планиране посете у заједници;
6) планирање, организација, руковођење и спровођење психосоцијалне рехабилитације пацијената, укључујући и форензичке пацијенте који су од стране суда упућени у центар за ментално здравље у заједници, као и форензичке пацијенте након хоспиталног третмана у поступку укључивања у заједницу;
7) саветодавне услуге пацијентима;
8) психоедукација;
9) социотерапијске активности у центру за ментално здравље у заједници и у заједници (индивидуална и групна социотерапија);
10) помоћ у решавању кризних ситуација;
11) рана детекција поремећаја у расту и развоју;
12) да воде законски прописану медицинску евиденцију и документацију;
13) да учествује у истраживањима и примени резултата истраживања;
14) да учествује у евалуацији и праћењу рада центра за ментално здравље у заједници,
15) да обавља и друге послове у складу са својим професионалним усмерењем и потребама центра за ментално здравље у заједници.
Руководилац мултидисциплинарног тима
Члан 29.
Центар за ментално здравље у заједници, у складу са актима дома здравља или психијатријске установе, има руководиоца мултидисциплинарног тима (у даљем тексту: руководилац тима).
Руководилац тима, поред општих услова, мора да поседује одговарајуће стручне квалификације као и организаторске вештине.
Послови и задаци руководиоца тима
Члан 30.
Послови и задаци руководиоца тима утврђују се актом о систематизацији, тако да се обезбеђује: 
1) руковођење и координација рада мултидисциплинарног тима;
2) организовање рада центра за ментално здравље у заједници;
3) развијање позитивне радне атмосфере, мотивације запослених и старање о изграђивању и развијању добрих интерперсоналних односа;
4) успостављање и одржавање везе са службама примарне здравствене заштите, као и са здравственим установама на секундарном и терцијарном нивоу здравствене заштите, укључујући и форензичка одељења;
5) успостављање и одржавање веза са другим службама у заједници које се баве унапређењем и заштитом менталног здравља;
6) у сарадњи са члановима мултидисциплинарног тима израда годишњег плана стручног рада чланова тима;
7) успостављање и одржавање сталне комуникације и сарадње са здравственим саветом и структурама јединице локалне самоуправе, организацијама и удружењима, групама за самопомоћ, волонтерским организацијама, верским заједницама, организацијом црвеног крста и другим организацијама;
8) надзор и контрола рада и извештавање о раду центра за ментално здравље у заједници;
9) израда годишњег плана рада центра за ментално здравље у заједници у сарадњи са другим члановима мултидисциплинарног тима;
10) обављање и других послова у складу са својим професионалним усмерењем и потребама центра за ментално здравље у заједници.
Послови и радни задаци психијатра, односно неуропсихијатра
Члан 31.
Специјалиста психијатрије, односно неуропсихијатрије обавља: 
1) дијагностику и планирање третмана за лечење лица са менталним сметњама;
2) правилно примењивање и спровођење психофармаколошке терапије, уз нарочиту пажњу о индивидуалном дозирању и дужини третмана, нежељеним ефектима и компликацијама психијатријског третмана;
3) психијатријску експертизу;
4) консултативне услуге и даје налазе и мишљења на позив других служби;
5) друге послове у складу са својим професионалним усмерењем и потребама центра за ментално здравље у заједници.
Послови и радни задаци психолога
Члан 32.
Психолог: 
1) обавља психодијагностичке процене;
2) израђује и спроводи план психолошког третмана;
3) обавља процену тока и евалуацију третмана;
4) обавља психолошко саветовање;
5) обавља и друге послове у складу са својим професионалним усмерењем и потребама центра за ментално здравље у заједници.
Послови и радни задаци социјалног радника
Члан 33.
Социјални радник: 
1) узима социјалне анамнезе са експертизом;
2) израђује план активности из домена рада социјалног радника;
3) пружа одговарајућу помоћ у решавању питања и проблема који су важни за пацијенте и изван су домена медицинског и психолошког третмана;
4) пружа стручну помоћ пацијентима чије социјално стање захтева нарочито старање и помоћ локалне заједнице, као што су незапосленост, деца без родитељског старања, самохрани родитељи, радно неспособна лица, стара и изнемогла лица;
5) ради на уклањању различитих социјалних чинилаца који у породици и широј друштвеној заједници могу имати негативан утицај на успешан третман пацијента;
6) успоставља континуирану сарадњу са различитим службама и установама социјалне заштите, образовним и установама од јавног значаја, различитим организацијама у заједници у којој делује центар;
7) мотивише пацијенте да активно учествују у друштвеним и културним догађајима, у складу са њиховим могућностима и склоностима;
8) организује рекреативне активности с циљем развијања социјалних вештина пацијената;
9) развија и мотивише обављање волонтерског рада у заједници који је у уској вези са социјалном заштитом и социјалном политиком;
10) обавља и друге послове у складу са својим професионалним усмерењем и потребама центра за ментално здравље у заједници.
Послови и радни задаци медицинске сестре, односно медицинског техничара
Члан 34.
Медицинска сестра, односно медицински техничар: 
1) остварује први контакт са пацијентом и узима потребне личне податке;
2) процењује потребе пацијента кроз разговор и развијање поверења;
3) организује и руководи пословима неге пацијената;
4) надзире и учествује у примени плана рада сестринске неге;
5) води бригу о пацијенту који доживљава акутну менталну патњу или који се налази у фази погоршања хроничне менталне сметње;
6) надзире редовну и исправну примену лекова, укључујући и терапију инјекцијама;
7) води медицинску евиденцију и документацију о ординираној терапији, интервенцијама и дијагностици;
8) надзире хигијенско-дијететски режим пацијента;
9) стара се о набавци потребног материјала, лекова и друго и надзире редовну и исправну примену лекова, укључујући терапију инјекцијама;
10) мотивише пацијента да активно учествује у друштвеним и културним догађајима, у складу са њиховим потребама и интересовањима;
11) пружа подршку пацијентима и њиховим породицама у циљу побољшања квалитета њиховог живота;
12) обавља кућне посете;
13) организује рекреативне активности с циљем развијања социјалних вештина пацијената;
14) обавља и друге послове у складу са својим професионалним усмерењем и потребама центра.
Послови и радни задаци радног терапеута
Члан 35.
Радни терапеут подстиче и развија способност за самостално функционисање пацијената, а посебно за: 
1) израду плана активности из домена радне терапије за индивидуални и групни третман;
2) обављање техничке припреме као што су селекција активности, одређивање радног места, избор материјала, алата и прибора;
3) обављање мотивационих разговора са пацијентима;
4) утврђивање терапеутског простора и прилагођавање опреме са циљем постизања што већег степена функционалности и рационалног коришћења преосталих животних вештина;
5) опсервацију, праћење и регистровање успешности терапеутског третмана, става и понашања пацијента;
6) процењивање активности свакодневног живота пацијената које су повезане са његовим тренутним менталним сметњама;
7) мотивисање пацијената да активно учествују у друштвеним и културним догађајима, у складу са њиховим интересовањима;
8) организовање рекреативних активности с циљем развијања социјалних вештина пацијената;
9) обављање и других послова у складу са својим професионалним усмерењем и потребама центра за ментално здравље у заједници.
Стручно усавршавање чланова мултидисциплинарног тима
Члан 36.
Чланови мултидисциплинарног тима, сагласно закону, имају право и обавезу да се стално стручно усавршавају ради одржавања и унапређивања квалитета здравствене заштите у области менталног здравља.
Стручно усавршавање из става 1. овог члана обухвата посебне облике усавршавања кроз континуирано праћење и усвајање савремених знања и вештина из појединих области менталног здравља, у складу са законом.
План стручног усавршавања сваке календарске године центар за ментално здравље у заједници предлаже дому здравља или психијатријској установи.
VI. СТУПАЊЕ НА СНАГУ
Члан 37.
 Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-243/2013-16
У Београду, 29. новембра 2013. године
Министар, 
проф. др Славица Ђукић Дејановић, с.р.