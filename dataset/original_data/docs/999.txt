На основу члана 72б Закона о Војсци Србије („Службени гласник РС”, бр. 116/07, 88/09, 101/10 – др. закон и 10/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о начину и условима остваривања права на пензијско и инвалидско осигурање и на накнаду због престанка запослења супружника официра, односно подофицира
"Службени гласник РС", број 99 од 2. децембра 
				2015
 
1. Уводна одредба
Члан 1.
Овом уредбом уређују се начин и услови остваривања права на пензијско и инвалидско осигурање укључивањем у обавезно осигурање (у даљем тексту: обавезно осигурање), као и права на накнаду због престанка радног односа на неодређено време супружника премештеног официра, односно подофицира коме је престао радни однос на неодређено време због тог премештаја, а у месту у које је официр, односно подофицир премештен не може да се запосли (у даљем тексту: корисник обавезног осигурања, односно корисник накнаде због престанка радног односа на неодређено време).
2. Обавезно осигурање
Члан 2.
Корисник обавезног осигурања који право на обавезно осигурање остварује на основу члана 72б Закона о Војсци Србије, то право остварује код надлежног фонда за пензијско и инвалидско осигурање (у даљем тексту: надлежни фонд) у смислу прописа о пензијском и инвалидском осигурању.
Уз захтев за признавање права на обавезно осигурање корисник обавезног осигурања надлежном фонду подноси доказе на основу којих се може утврдити да су испуњени услови прописани за остваривање тог права.
Члан 3.
Корисник обавезног осигурања захтев за признавање права на уплату доприноса за обавезно осигурање из средстава Министарства одбране подноси јединици, односно установи у којој се официр, односно подофицир налази на служби уз који прилаже правноснажно решење надлежног фонда о признавању права на обавезно осигурање, доказ о брачној заједници са официром, односно подофициром по основу којег остварује право на обавезно осигурање, уговор о раду закључен са претходним послодавцем и основ о престанку радног односа после премештаја официра, односно подофицира по основу којег остварује право на накнаду због престанка радног односа на неодређено време и о стеченом образовању.
Члан 4.
Решење о признавању права из члана 3. ове уредбе доноси старешина из члана 141. Закона о Војсци Србије.
Решењем из става 1. овог члана одређују се износ за уплату доприноса и јединица, односно установа која ће уплаћивати допринос за обавезно осигурање.
Право на уплату доприноса за обавезно пензијско и инвалидско осигурање остварује се под условима да износ за уплату доприноса одговара проценту од просечне месечне зараде исплаћене по запосленом у Републици Србији у претходном кварталу, у складу са Одлуком о утврђивању основице доприноса за лица укључена у обавезно осигурање у Републичком фонду за пензијско и инвалидско осигурање, утврђеном према образовању одређеном за радно место на којем је престао радни однос корисника пензијског и инвалидског осигурања, и то:




Редни број


Образовање


Проценат




1) 


за основно образовање и васпитање и стручно оспособљавање у трајању до једне године 


35%




2) 


за основно образовање и васпитање и образовање за рад у трајању од две године 


40%




3) 


за средње образовање у трајању од три године 


54%




4) 


за средње образовање у трајању од четири године


65%




5) 


за средње образовање у трајању од четири године са стеченим специјалистичким образовањем 


80%




6) 


за први степен основних академских студија и за први степен основних струковних студија


87% 




7) 


за други степен мастер академских студија, за други степен мастер струковних студија, за други степен специјалистичких струковних студија и за први степен академских студија са стручним називом „дипломирани”


115%




8) 


за други степен специјалистичких академских студија


127%




9) 


за студије трећег степена – докторске академске студије


155%




3. Накнада због престанка запослења
Члан 5.
Корисник накнаде због престанка радног односа на неодређено време који то право остварује на основу члана 72б Закона о Војсци Србије захтев за накнаду због престанка радног односа на неодређено време подноси јединици, односно установи у којој је официр, односно подофицир на служби.
Уз захтев из става 1. овог члана корисник накнаде због престанка радног односа на неодређено време подноси доказ: да се у прописаном року пријавио организацији надлежној за послове запошљавања и да се налази на евиденцији незапослених лица; о премештају официра, односно подофицира по основу којег остварује право на накнаду због престанка радног односа на неодређено време; о брачној заједници са официром, односно подофициром по основу којег остварује право на накнаду због престанка радног односа на неодређено време; уговор о раду закључен са претходним послодавцем и основ о престанку радног односа после премештаја официра, односно подофицира по основу којег остварује право на накнаду због престанка радног односа на неодређено време и о стеченом образовању.
Члан 6.
Право на накнаду због престанка радног односа на неодређено време остварује се под условима да износ накнаде због престанка радног односа на неодређено време одговара проценту од просечне месечне зараде без пореза и доприноса по запосленом у Републици Србији исплаћене у претходном месецу утврђеном према образовању одређеном за радно место на којем је престао радни однос корисника пензијског и инвалидског осигурања, и то: 




Редни број


Образовање


Проценат




1) 


за основно образовање и васпитање и стручно оспособљавање у трајању до једне године 


11%




2) 


за основно образовање и васпитање и образовање за рад у трајању од две године 


12%




3) 


за средње образовање у трајању од три године 


13%




4) 


за средње образовање у трајању од четири године


14%




5) 


за средње образовање у трајању од четири године са стеченим специјалистичким образовањем


15%




6) 


за први степен основних академских студија и за први степен основних струковних студија


16% 




7) 


за други степен мастер академских студија, за други степен мастер струковних студија, за други степен специјалистичких струковних студија и за први степен академских студија са стручним називом „дипломирани”


17%




8) 


за други степен специјалистичких академских студија


18%




9) 


за студије трећег степена – докторске академске студије


19%




Члан 7.
Решење о признавању права на накнаду због престанка радног односа на неодређено време доноси старешина из члана 141. Закона о Војсци Србије.
4. Заједничке одредбе
Члан 8.
Право на уплату доприноса за обавезно осигурање припада од дана признавања права на обавезно осигурање из решења о признавању права на обавезно осигурање. Право на накнаду због престанка радног односа на неодређено време припада од наредног дана од дана престанка радног односа на неодређено време, ако је захтев поднет у року од три месеца од дана престанка радног односа, а ако је захтев поднет након тог рока – од дана подношења захтева.
Право из става 1. овог члана престаје под условом ако:
1) корисник обавезног осигурања, односно корисник накнаде због престанка радног односа на неодређено време заснује радни однос, даном заснивања радног односа;
2) корисник обавезног осигурања, односно корисник накнаде због престанка радног односа на неодређено време одбије понуду организације надлежне за послове запошљавања да заснује радни однос на одговарајућем радном месту, даном одбијања понуде организације надлежне за послове запошљавања; 
3) корисник обавезног осигурања, односно корисник накнаде због престанка радног односа на неодређено време стекне право на пензију, даном стицања права на пензију;
4) корисник обавезног осигурања, односно корисник накнаде због престанка радног односа на неодређено време ступи на издржавање казне затвора по правноснажној пресуди којом је осуђен на безусловну казну затвора у трајању дужем од шест месеци, даном ступања на издржавање казне затвора;
5) постане правноснажна пресуда о разводу брака корисника обавезног осигурања, односно корисника накнаде због престанка радног односа на неодређено време са официром, односно подофициром по основу којег остварује обавезно осигурање, односно ту накнаду, даном правноснажности пресуде;
6) официру, односно подофициру престане професионална војна служба по основу које корисник обавезног осигурања, односно корисник накнаде због престанка радног односа на неодређено време остварује обавезно осигурање, односно ту накнаду, осим при престанку те службе због коришћења права на пензију, даном престанка професионалне војне службе;
7) кориснику обавезног осигурања, односно кориснику накнаде због престанка радног односа на неодређено време истекне шест година од дана признавања права на обавезно осигурање и права на накнаду због престанка радног односа на неодређено време. 
Ако накнада због престанка радног односа на неодређено време припада за мање од месец дана обрачунава се по данима, тако што се дневни износ одређује дељењем месечног износа накнаде са бројем 30.
Члан 9.
Корисник обавезног осигурања, односно корисник накнаде због престанка радног односа на неодређено време дужан је да у року од три дана од дана настанка промене из члана 8. став 2. ове уредбе писмено извести старешину из члана 141. Закона о Војсци Србије.
Члан 10.
Одредбе ове уредбе примењују се и за време ратног стања.
5. Прелазне и завршне одредбе
Члан 11.
Поступци по захтевима за признавање права на уплату доприноса за обавезно осигурање и накнаде због престанка радног односа на неодређено време који до дана ступања на снагу ове уредбе нису окончани окончаће се по одредбама прописа који је био на снази до дана ступања на снагу ове уредбе.
Лице коме је утврђено право на пензијско и инвалидско осигурање и на накнаду због престанка запослења супружника официра, односно подофицира наставља да остварује признато право по одредбама прописа који је био на снази до дана ступања на снагу ове уредбе.
Члан 12.
Даном ступања на снагу ове уредбе престаје да важи Уредба о начину и условима остваривања права на пензијско и инвалидско осигурање и на накнаду због престанка запослења брачног друга професионалног официра, односно професионалног подофицира („Службени лист СРЈ”, бр. 21/00 и 24/00 – исправка, „Службени лист СЦГ”, бр. 4/05 и 37/05 и „Службени гласник РС”, број 11/11).
Члан 13.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-11245/2015-1
У Београду, 28. новембра 2015. године
Влада
Председник,
Александар Вучић, с.р.