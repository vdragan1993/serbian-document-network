Редакцијски пречишћен текст
 
 
На основу члана 60. став 6. Закона о туризму („Службени гласник РС”, бр. 36/09, 88/10 и 99/11 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
Влада доноси
 
УРЕДБУ
о условима које мора да испуњава здравствена установа за пружање угоститељских услуга трећим лицима

"Службени гласник РС", бр. 18 од 9. марта 
	2012, 54 од 21. јуна 2013.
 
Члан 1.
Oвом уредбом се прописују технички, економски, тржишни и други услови које мора да испуњава здравствена установа која пружа услуге смештаја и исхране трећим лицима.
Члан 2.
Здравствена установа у којој се организује боравак и пружање услуга превенције, лечења и рехабилитације корисницима по основу упута надлежне лекарске комисије и комисије Републичког фонда за пензијско и инвалидско осигурање (у даљем тексту: здравствена установа), може пружати услуге смештаја, припремања и услуживања хране, пића и напитака трећим лицима (у даљем тексту: угоститељске услуге), на основу одобрења министра надлежног за послове туризма (у даљем тексту: министар).
Здравствена установа пружа угоститељске услуге у објектима који испуњавају прописане минимално-техничке и санитарно-хигијенске услове за уређење и опремање угоститељских објеката (у даљем тексту: угоститељски објекат).
Члан 3.
Здравствена установа својим актом одређује врсту угоститељског објекта и врсту услуге која се у њему пружа, као и број и структуру смештајних јединица у угоститељском објекту за смештај.
Број и структура смештајних јединица у којима се пружају услуге смештаја трећим лицима усаглашава се са планом мреже здравствених установа и са одредбама уговора који су закључени са Републичким фондом за здравствено осигурање и Републичким фондом за пензијско и инвалидско осигурање.
Смештајне јединице морају бити видно означене бројевима према принципима нумерације.
Члан 4.
Одобрење из члана 2. став 1. ове уредбе издаје се решењем које се доноси на захтев здравствене установе.
Захтев из става 1. овог члана садржи:
1) податке о здравственој установи;
2) податке о угоститељском објекту;
3) изјаву о испуњености минимално-техничких и санитарно-хигијенских услова;
4) сагласност Привредне коморе Србије;
5) сагласност министарства надлежног за послове здравља;
6) оверену копију уговора са Републичким фондом за здравствено осигурање о пружању здравствених услуга и Републичким фондом за пензијско и инвалидско осигурање.
Решење из става 1. овог члана је коначно.
Члан 5.
Брисан је (види члан 1. Уредбе - 54/2013-105)
Члан 6.
Угоститељски објекат који послује у оквиру здравствене установе разврстава се у одређену категорију угоститељског објекта за смештај врсте хотел, на захтев здравствене установе, ако поред услова из члана 2. ове уредбе, испуњава и услове утврђене стандардима за одређену категорију хотела и ако представља засебну грађевинску целину.
Уз захтев из става 1. овог члана прилаже се изјава са подацима о испуњености стандарда прописаних за одређену категорију хотела, као и са подацима о броју соба које су искључиво намењене пацијентима који може износити највише до 20% од укупног броја соба.
У погледу права и обавеза здравствених установа у поступку разврставања угоститељског објекта у одређену категорију хотела, као и начин разврставања, примењују се одговарајуће одредбе закона којим се уређује туризам.
Решење о разврставању угоститељског објекта у одређену категорију хотела које се доноси у складу са законом из става 3. овог члана, поред осталог, садржи и тачан број соба које су изузете из поступка категоризације.
Члан 7.
Здравствена установа је дужна да за пружање угоститељских услуга у угоститељском објекту испуни услове који су прописани законом којим се уређује туризам, а нарочито да:
1) на улазу у угоститељски објекат видно истакне назив здравствене установе и седиште, назив и врсту угоститељског објекта, као и радно време и да га се придржава у свом пословању;
2) на улазу у угоститељски објекат видно истакне ознаку категорије хотела односно посебног стандарда који се у њему пружа, утврђеног решењем министра;
3) у месту пословања у ком обавља угоститељску делатност поседује решење о одобрењу за пружање услуга исхране и смештаја трећим лицима издато од стране министра;
4) се евидентира у Регистру туризма и да у месту пословања у ком обавља угоститељску делатност поседује уверење о евидентирању;
5) у угоститељском објекту одржава просторије и опрему и пружа услуге према прописаним стандардима за врсту објеката у којој обавља делатност и за категорију хотела која му је одређена решењем министра;
6) у писаном, говорном или визуелном јавном оглашавању тачно користи врсту угоститељског објекта и категорију хотела која му је одређена решењем министра;
7) истакне цене смештаја, пансиона и полупансиона, износ боравишне таксе у свакој соби и на рецепцији, као и да истакне цене хране, пића и напитака у ценовницима који морају бити доступни корисницима услуга у довољном броју примерака и на сваком месту где се корисници услужују;
8) утврди нормативе хране и пића које услужује и на захтев корисника услуга омогући увид у те нормативе, као и да услуге пружа у одговарајућој количини и квалитету према тим нормативима;
9) утврди јединствене цене медицинских и осталих услуга које 
	здравствена установа пружа и учини их доступним свим корисницима;*
10) брисана је (види члан 2. Уредбе - 54/2013-105)
11) уредно врши наплату и уплату боравишне таксе;
12) се придражава истакнутих цена;
13) изда прописан рачун за сваку пружену услугу;
14) води евиденцију гостију дневно и уредно;
15) утврди кућни ред и истакне га на рецепцији, а изводе из кућног реда истакне у свим смештајним јединицама;
16) обавља делатност са пажњом доброг привредника.
 
*Службени гласник РС, 
	број 54/2013
 
Члан 8.
Здравствена установа оглашава, нуди на продају, продаје и пружа угоститељске услуге за које према овој уредби испуњава услове, у складу са законом којим се уређује туризам.
Члан 9.
Здравствена установа којој је издато одобрење за обављање угоститељске делатности дужна је да о свакој промени података предвиђених овом уредбом обавести министaрство надлежно за послове туризма (у даљем тексту: министарство).
Здравствена установа којој је издато одобрење за обављање угоститељске делатности дужна је да једном годишње, најкасније до 31. јануара, министарству достави податке о броју остварених ноћења и структури гостију у угоститељском објекту за претходну годину.
Члан 10.
Надзор над спровођењем ове уредбе врши министарство.
Члан 11.
Ова уредба ступа на снагу осмог дана од дана објављивања у „Службеном гласнику Републике Србије”.
 
Број 110-1545/2012-1
У Београду, 1. марта 2012. године

Влада
Председник,
др 
	Мирко Цветковић, с.р.