На основу члана 16. став 4. Закона о стечају и ликвидацији банака и друштава за осигурање („Службени гласник РС”, бр. 61/05, 116/08 и 91/10), 
	
Министар финансија доноси 
 
ПРАВИЛНИК
о основама и мерилима за одређивање награде за рад и накнаде стварних трошкова Агенције за осигурање депозита у функцији стечајног, односно ликвидационог управника


	"Службени гласник РС", број 67 од 13. септембра 2011.
 
Члан 1. 
Овим правилником прописују се основe и мерила за одређивање висине награде за рад и накнаде стварних трошкова Агенције за осигурање депозита (у даљем тексту: Агенција) у обављању функције стечајног, односно ликвидационог управника банака и друштава за осигурање, у складу са законом. 
	
Члан 2. 
Висину награде за рад утврђује надлежни суд решењем у време закључења стечајног, односно ликвидационог поступка.
Основицу за обрачун висине награде за рад представља вредност стечајне, односно ликвидационе масе коју чине целокупна имовина стечајног, односно ликвидационог дужника која се утврђује на завршном рочишту за окончање поступка на основу завршног стечајног, односно ликвидационог биланса.
Члан 3. 
Висина награде за рад обрачунава се на следећи начин:




Основица за обрачун 

Висина награде за рад





до 2.000 евра 

100% 



2.001 до 25.000 евра 

2.000 евра увећаних за 20% вредности преко 2.000 евра 
				



25.001 до 50.000 евра 

6.600 евра увећаних за 8% вредности преко 25.000 евра 
				



50.001 до 100.000 евра 

8.600 евра увећаних за 5% вредности преко 50.000 евра 
				



100.001 до 250.000 евра 

11.100 евра увећаних за 3% вредности преко 100.000 евра 
				



250.001 до 1.000.000 евра 

15.600 евра увећаних за 1,5% вредности преко 250.000 евра 
				



1.000.001 до 3 милиона евра 

26.850 евра увећаних за 0,5% вредности преко 1.000.000 евра 
				



3.000.001 до 5 милиона евра 

36.850 евра увећаних за 0,3% вредности преко 3.000.000 евра 
				



преко 5 милиона евра 

42.850 евра увећаних за 0,2% вредности преко 5.000.000 евра 
				



Награда за рад обрачуната на начин из става 1. овог члана исплаћује се у динарској противвредности евра по званичном средњем курсу Народне банке Србије на дан доношења решења надлежног суда о окончању поступка стечаја, односно ликвидације. 
	
Члан 4. 
До одређивања висине награде за рад из члана 3. овог правилника, надлежни суд утврђује прелиминарну висину награде која се обрачунава и исплаћује Агенцији месечно током трајања стечајног, односно ликвидационог поступка, у износу од 3% од реализованих месечних трошкова стечајног, односно ликвидационог дужника за месец који претходи месецу у коме се врши исплата. 
	
Висина награде за рад из члана 3. овог правилника умањује се за укупан износ исплаћених награда у току стечајног, односно ликвидационог поступка. 
	
Члан 5.
Надлежни суд може одлучити да се награда за рад која се утврђује у смислу члана 3. овог правилника, може увећати на основу следећих критеријума: 
	
1) сложености стечајног, односно ликвидационог поступка; 
2) степену намирења стечајних поверилаца;
3) трајања стечајног, односно ликвидационог поступка. 
Критеријуми из става 1. овог члана не примењују се кумулативно.
Уколико је по оцени надлежног суда испуњен један или више критеријума из става 1. овог члана, надлежни суд може одобрити увећање награде по критеријуму који је повољнији за Агенцију.
Члан 6. 
Сложеност стечајног, односно ликвидационог поступка цени надлежни суд на предлог Агенције, а нарочито према: 
	
1) броју и сложености испитаних пријава потраживања; 
2) проблемима у прибављању валидне имовинскоправне документације за имовину која чини стечајну, односно ликвидациону масу; 
	
3) повећању стечајне, односно ликвидационе масе и проналажењу нове имовине стечајног, односно ликвидационог дужника која није била евидентирана у књиговодственој евиденцији стечајног, односно ликвидационог дужника у тренутку покретања стечајног, односно ликвидационог поступка; 
	
4) постојању елемента иностраности. 
На образложен захтев Агенције, награда обрачуната у складу са чланом 3. овог правилника увећава се за најмање 10%, а највише за 40% од њене вредности, ако је по оцени надлежног суда испуњен један или више критеријума из става 1. овог члана. 
	
Члан 7. 
Ако су у стечајном поступку стечајни повериоци намирени у висини од најмање 40%, а највише 70% од укупно утврђених потраживања, награда обрачуната у складу са чланом 3. овог правилника увећава се за 20% од њене вредности, а ако су стечајни повериоци намирени преко 70% од укупно утврђених потраживања, награда се увећава за 30% од њене вредности. 
	
Члан 8.
Награда обрачуната у складу са чланом 3. овог правилника се увећава по основу трајања стечајног, односно ликвидационог поступка, и то: 
	
1) за 30% од њене вредности, ако Агенција поднесе завршни рачун у року од 12 месеци од дана покретања стечајног, односно ликвидационог поступка;
2) за 20% од њене вредности, ако Агенција поднесе завршни рачун у року од 12 до 24 месеца од дана покретања стечајног, односно ликвидационог поступка.
Награда се неће увећати у складу са ставом 1. овог члана уколико је основица за обрачун награде у смислу члана 3. овог правилника до 2.000 евра.
Члан 9. 
Основицу за обрачун награде за рад код намирења разлучних поверилаца чине средства остварена продајом имовине која је предмет обезбеђења, умањена за трошкове продаје те имовине, за сваки део имовине која је предмет обезбеђења једног или више поверилаца. 
	
Трошковима продаје из става 1. овог члана сматрају се трошкови настали у поступку продаје, трошкови чувања и складиштења предмета продаје, трошкови настали самим коришћењем ствари и други стварни и нужни трошкови.
Награда за рад и трошкови продаје се одбијају од средстава остварених продајом имовине која је предмет обезбеђења, пре намирења разлучних поверилаца, а у складу са законом којим се уређује стечај привредних друштава. 
	
Обрачун висине награде за рад код намирења разлучних поверилаца врши се у складу са чланом 3. овог правилника и та награда се не може увећавати по основу члана 5. овог правилника. 
	
Члан 10. 
Стечајни, односно ликвидациони дужник надокнађује Агенцији износ стварних трошкова које Агенција има у обављању послова стечајног, односно ликвидационог управника (трошкови оглашавања, закупа, службених путовања, судске таксе и сл.).
Члан 11.
Овај правилник се примењује на све поступке у којима Агенција обавља функцију стечајног, односно ликвидационог управника.
Члан 12. 
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-336/2011-16
У Београду, 2. септембра 2011. године
Министар,
др 
	Мирко Цветковић, с.р.