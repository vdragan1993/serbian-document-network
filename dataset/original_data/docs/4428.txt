На основу члана 134, члана 135. став 3. и члана 137. став 4. Закона о осигурању („Службени гласник РС”, број 139/14) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),
Извршни одбор Народне банке Србије доноси
 
ОДЛУКУ
о инвестирању средстава осигурања
"Службени гласник РС", број 55 од 25. јуна 
				2015.
 
Уводне одредбе
1. Овом одлуком прописују се ограничења за инвестирање средстава техничких резерви у поједине облике имовине из чл. 131. и 133. Закона о осигурању (у даљем тексту: Закон), ближи услови који се односе на поједине облике те имовине и други облици имовине која се може прибављати средствима техничких резерви, осим оних утврђених у чл. 131. и 133. Закона.
Одредбама ове одлуке ближе се уређују и правила инвестирања средстава гарантне резерве и прописују се други критеријуми за издавање сагласности Народне банке Србије за инвестирање средстава осигурања у иностранству и ограничења за то инвестирање, поред оних прописаних у члану 137. ст. 2. и 3. Закона. 
2. Под средствима осигурања у смислу ове одлуке подразумевају се средства из члана 115. Закона, утврђена у складу са Законом и прописима којима се уређују техничке резерве и адекватност капитала друштва за осигурање/реосигурање (у даљем тексту: друштво).
Инвестирање средстава техничких резерви
3. Средства техничких резерви могу се инвестирати у облике имовине прописане чланом 131. Закона, одвојено за животна и неживотна осигурања, уз следећа ограничења:
1) у хартије од вредности из члана 131. став 2. тачка 1) Закона – без ограничења;
2) у хартије од вредности из члана 131. став 2. тачка 2) Закона – без ограничења;
3) у хартије од вредности из члана 131. став 2. тачка 3) Закона – у висини до 35% средстава техничких резерви, а у хартије од вредности истог емитента – у висини до 10% средстава техничких резерви;
4) у хартије од вредности из члана 131. став 2. тачка 4) Закона чији је издавалац правно лице са седиштем у Републици Србији – у висини до 35% средстава техничких резерви, а у хартије од вредности истог емитента – у висини до 5% средстава техничких резерви;
5) у хартије од вредности из члана 131. став 2. тачка 5) Закона – у висини до 3% средстава техничких резерви, а у хартије од вредности истог емитента – у висини до 0,5% средстава техничких резерви;
6) у хартије од вредности из члана 131. став 2. тачка 6) Закона – у висини до 25% средстава техничких резерви, а у хартије од вредности истог емитента – у висини до 5% средстава техничких резерви;
7) у хартије од вредности из члана 131. став 2. тачка 7) Закона – у висини до 5% средстава техничких резерви, а у хартије од вредности истог емитента – у висини до 1% средстава техничких резерви;
8) у уделе из члана 131. став 2. тачка 8) Закона – у висини до 5% средстава техничких резерви, а у удео једног правног лица – у висини до 1% средстава техничких резерви;
9) у инвестиционе јединице из члана 131. став 2. тачка 9) Закона – до висине техничких резерви обрачунатих за врсту животних осигурања из члана 8. тачка 5) Закона, а у инвестиционе јединице једног инвестиционог фонда – у висини до 25% тих техничких резерви;
10) у непокретности и друга стварна права на непокретностима из члана 131. став 2. тачка 10) Закона – у висини до 30% средстава техничких резерви животних осигурања, односно до 20% средстава техничких резерви неживотних осигурања, с тим да се у једну, односно више међусобно повезаних непокретности које чине једну целину може инвестирати у висини до 10% средстава техничких резерви животних осигурања, односно 7% средстава техничких резерви неживотних осигурања.
Средства техничких резерви животних, односно неживотних осигурања могу се депоновати код банака које имају седиште у Републици Србији у висини до 20% тих техничких резерви, с тим да се у једну банку може депоновати до 5% тих техничких резерви.
Средства техничких резерви могу се држати у готовини у благајни и на рачуну друштва за осигурање у висини до 7% тих средстава за животна осигурања, односно до 10% тих средстава за неживотна осигурања, с тим да збир депозита и средстава на рачунима код једне банке не може прећи 5% средстава техничких резерви животних, односно неживотних осигурања.
4. Другим облицима имовине која се може прибављати средствима техничких резерви, осим оних утврђених у чл. 131. и 133. Закона, сматрају се следећи облици имовине:
1) резерве за преносне премије, резервисане штете и остале техничке резерве које падају на терет саосигуравача, реосигуравача и ретроцесионара, до висине њихове књиговодствене вредности, утврђене водећи рачуна о кредитној способности саосигуравача, реосигуравача и ретроцесионара;
2) потраживања за недоспеле премије неистеклих неживотних осигурања, саосигурања и реосигурања – до 10% техничких резерви неживотних осигурања. 
Имовина из става 1. одредба под 2) ове одлуке може се прибављати средствима техничких резерви неживотних осигурања само до 31. децембра 2017. године, с тим да је друштво дужно да до наведеног датума о тој имовини води посебну евиденцију, која садржи податке о називу осигураника, броју полисе, броју фактуре (за правна лица), укупном износу премије и износу премије која није доспела.
Имовина која је компензацијом или на други сличан начин, независно од воље друштва, прибављена средствима техничких резерви а није у облику утврђеном Законом и овом одлуком, изузетно се може сматрати другим обликом имовине у смислу става 1. ове тачке, и то у периоду од 30 дана од дана прибављања, до када се мора претворити у облик имовине утврђен Законом и овом одлуком, без могућности да буде накнадно рекласификована и приказана као имовина прибављена средствима гарантне резерве или осталим средствима осигурања.
5. Средства математичке резерве животних осигурања могу се инвестирати и у предујмове из члана 133. став 2. Закона, и то у висини до 20% математичке резерве животних осигурања.
Услови за инвестирање средстава техничких резерви
6. При инвестирању средстава техничких резерви, друштво је обавезно да се придржава и следећих услова:
1) емитент, односно гарант из члана 131. став 2. тач. 1) и 3) Закона мора имати кредитни рејтинг утврђен за дугорочно задуживање у страној валути који је најмање једнак рејтингу који има Република Србија према оцени агенција Standard&Poor’s, Fitch-IBCA или Moody’s; 
2) средства техничких резерви улажу се у хартије од вредности из члана 131. став 2. тач. 5) и 7) Закона уз претходно обављену и документовану процену пословања емитента, с тим да је друштво дужно да своју процену пословања емитента преиспитује најмање једном у току године и да води одговарајућу евиденцију о његовом пословању;
3) средства техничких резерви улажу се у хартије од вредности из члана 131. став 2. тач. 4) и 6) и у хартије од вредности емитоване у иностранству под условом да су агенције за процену бонитета емитентима утврдиле кредитни рејтинг који одговара најмање рејтингу „А” агенције Standard&Poor’s, односно њему одговарајућем рејтингу агенција Fitch-IBCA или Moody’s или да су најмање последње две године уврштене на службену берзанску котацију;
4) улагање средстава техничких резерви у уделе из члана 131. став 2. тачка 8) Закона могуће је ако привредна друштва из те тачке нису повезана лица с друштвом, с тим да је друштво дужно да своју процену пословања тих правних лица преиспитује најмање једном у току године и да води одговарајућу евиденцију о њиховом пословању;
5) за сваку појединачну некретнину прибављену средствима техничких резерви друштво је обавезно да поседује:
– извод из земљишних књига, 
– власнички лист, 
– уговор о купопродаји, 
– процену вредности некретнине коју је израдио овлашћени процењивач.
Друштво је обавезно да при депоновању средстава техничких резерви код сваке појединачне банке прибави писмену изјаву те банке да се неће компензовати на терет тих средстава, односно да их неће задржавати по било ком основу а која може обухватити и више појединачних депоновања. 
У случају да имовина прибављена средствима техничких резерви престане да испуњава услове из става 1. ове тачке, друштво је обавезно да изврши дезинвестирање у року од шест месеци од дана утврђивања те чињенице.
7. Средства техничких резерви не могу се инвестирати у лица која су блиско повезана у смислу Закона, осим у случају прибављања облика имовине из тачке 4. одредба под 1) ове одлуке.
Правила инвестирања средстава гарантне резерве 
8. Средства гарантне резерве инвестирају се у складу са Законом, тако да се постигне оптимална диверсификација укупног инвестиционог портфолиа, а водећи рачуна и о делу инвестиционог портфолија образованом средствима техничких резерви. 
9. Имовина прибављена средствима гарантне резерве не може се накнадно рекласификовати и приказати као имовина прибављена средствима техничких резерви.
У случају учесталих новчаних трансакција којима је прибављена имовина из става 1. ове тачке, друштво утврђује методологију и рокове класификовања готовине по изворима из којих је прибављена, при чему се то класификовање мора спровести до краја тромесечја у коме је та имовина прибављена.
Критеријуми и ограничења за инвестирање средстава осигурања у иностранству
10. Друштво може инвестирати средства осигурања у иностранству под условима утврђеним чланом 137. ст. 2. и 3. Закона, уз следећа ограничења:
1) да се имовина која се прибавља у иностранству не може прибавити под истим или повољнијим условима у Републици Србији;
2) да се не прибавља имовина у земљама којима су агенције Standard&Poor’s, Fitch-IBCA или Moody’s у последњих годину дана смањивале кредитни рејтинг, тако да је постао једнак или нижи од кредитног рејтинга који има Република Србија према оцени истих агенција.
11. При решавању по захтеву за издавање сагласности из члана 137. став 2. Закона, Народна банка Србије процењује адекватност инвестиционе политике и успешност пословања друштва у претходне три године. 
Друштво је обавезно да о свим променама у вези са одобреним инвестирањем средстава осигурања у иностранству (промена вредности већа од 25%, конверзија у други облик имовине, односно дезинвестирање) обавести Народну банку Србије у року од 15 дана од дана настанка те промене.
Исказивање инвестиционог портфолиа
12. Друштво је дужно да, ради извештавања Народне банке Србије у складу с чланом 178. тачка 6) Закона, тромесечно сачињава преглед имовине која је прибављена средствима осигурања у складу са Законом и овом одлуком.
Друштво је дужно да тромесечно сачињава преглед имовине која је прибављена средствима гарантне резерве и осталим средствима осигурања, укључујући и облике имовине који нису утврђени Законом и овом одлуком, већ инвестиционом политиком друштва.
Друштво је дужно да тромесечно сачињава преглед појединачне имовине прибављене средствима техничких резерви.
13. Друштво је обавезно да при сачињавању прегледа из тачке 12. ове одлуке јасно назначи средства осигурања којима је имовина прибављена, као и групу осигурања у смислу Закона, при чему се исказани извор не сме накнадно мењати. 
Друштво које истовремено обавља послове животних и неживотних осигурања у складу с чланом 25. Закона, односно друштво које обавља послове реосигурања – прегледе из тачке 12. ове одлуке сачињава посебно за животна, а посебно за неживотна осигурања.
Прелазна одредба и завршне одредбе
14. Друштво је дужно да имовину прибављену средствима осигурања усклади са одредбама ове одлуке до 31. децембра 2015. године, с тим да се за потребе извештавања Народне банке Србије на дане 30. јуна 2015. године и 30. септембра 2015. године инвестирана средства осигурања приказују у складу са одредбама прописа који су важили до ступања на снагу ове одлуке. 
15. Даном ступања на снагу ове одлуке престаје да важи Одлукa о ограничењима појединих облика депоновања и улагања средстава техничких резерви и о највишим износима појединих депоновања и улагања гарантне резерве друштва за осигурање („Службени гласник РС”, број 87/12).
16. Ова одлука објављује се у „Службеном гласнику Републике Србије” и ступа на снагу 27. јуна 2015. године.
 
ИО НБС број 57
У Београду, 19. јуна 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.