На основу члана 6. став 2, члана 51. став 1. тачка 3) и члана 54. став 6. тачка 1) Закона о рачуноводству и ревизији („Службени гласник РС”, број 46/2006), члана 17. став 1. тачка 4. и члана 23. став 1. тачка 3. Статута Коморе овлашћених ревизора,
Скупштина Коморе овлашћених ревизора на седници одржаној 19. фебруара 2007. године, доноси 
 

 
ПРАВИЛНИК
о континуираном професионалном усавршавању 
„Службени гласник РС“, број 38 од 27. априла 2007.
 
 
Члан 1.
Овим правилником уређује се обавеза континуираног професионалног усавршавања овлашћених ревизора којима је издата лиценца и овлашћених интерних ревизора, у складу са међународним смерницама и захтевима за професионално оспособљавање, Законом о рачуноводству и ревизији („Службени гласник РС”, број 46/2006) и овим правилником. 
 
Члан 2.
Овлашћени ревизори који поседују лиценцу и овлашћени интерни ревизори, дужни су да у циљу одржавања и усавршавања нивоа професионалног знања, похађају стручне курсеве, семинаре, предавања и сл., у минималном трајању од 45 часова у периоду од 2 године за овлашћене ревизоре и 4 године за овлашћене интерне ревизоре, и то:
Овлашћени ревизори који поседују лиценцу
1. Ревизија 15 часова; 
2. Рачуноводство 15 часова;
3. Пословно право 6 часова;
4. Пореско право 6 часова;
5. Професионална етика 3 часа. 
Овлашћени интерни ревизори 
1. Ревизија минимум 5 часова; 
2. Рачуноводство минимум 5 часова;
3. Пословно право минимум 3 часа;
4. Пореско право минимум 3 часа;
5. Професионална етика минимум 3 часа;
6. Управљање ризицима минимум 1 час;
7. Преваре и проневере минимум 1 час;
8. Банкарство (по избору);
9. Менаџмент (по избору);

10. IT (по избору). 
Овлашћени интерни ревизори по сопственом опредељењу, узимајући у обзир послове које обављају, одређују број часова по предмету, са обавезом испуњавања укупног фонда часова и минималног броја часова по наведеним предметима у ставу 1. овог члана, као и предмете по избору.
Овлашћеном ревизору који поседују лиценцу и овлашћеном интерном ревизору признаје се континуирано професионално усавршавање по одређеном предмету из става 1. овог члана, без похађања стручних курсева, семинара, предавања и сл., ако је из области односног предмета објавио књигу (за сваку годину континуираног професионалног усавршавања признаје се један ауторски табак из објављене књиге), или најмање два рада у стручном часопису или зборнику радова Симпозијума.
 
Члан 3.
Овлашћени ревизор коме је издата лиценца, дужан је да оствари континуирано професионално усавршавње у складу са овим правилником, у двогодишњим периодима почев од дана уписа у Регистар издатих лиценци овлашћеним ревизорима за обављање послова ревизије финансијских извештаја. 
Овлашћени интерни ревизор коме је издат сертификат обавезан је да оствари континуирано професионално усавршавање у складу са овим правилником, у четворогодишњим периодима почев од дана уписа у Регистар издатих сертификата за професионално звање овлашћени интерни ревизор. 
Овлашћени ревизори и овлашћени интерни ревизори су дужни да доставе Комори овлашћених ревизора (у даљем тексту: Комора), потврду о похађању курса, семинара, предавања и сл., оверену од стране организатора, са описом и сатницом активности по областима из члана 2. овог правилника, као доказ о испуњености услова континуираног професионалног усавршавања. 
Потврда из става 3. овог члана прилаже се и чува у досијеу Регистра издатих лиценци овлашћеним ревизорима за обављање послова ревизије финансијских извештаја и Регистра издатих сертификата за професионално звање овлашћени интерни ревизор.
 
Члан 4.
Комора је дужна да организује одговарајући број часова курсева, семинара и предавања, чијим похађањем се испуњава обавеза континуираног професионалног усавршавања у складу са условима из овог правилника.
Континуирано професионално усавршавање организује и спроводи Комисија за спровођење испита, обуку и континуирано професионално усавршавање (у даљем тексту: Комисија), у складу са Одлуком о образовању Комије за спровођење испита, обуку и континуирано професионално усавршавање и овим правилником.
Задатак Комисије је да благовремено организује и спроводи континуирано професионално усавршавање у складу са правилима струке и овим правилником. О спровођењу континуираног професионалног усавршавања одлучује Савет Коморе на прелог Комисије.
Предлог Комисије из става 3. овог члана садржи:
– називе предмета;
– имена предавача по предметима или областима;
– потреба за екстерним ангажовањем предавача;
– временски период одржавања континуираног професионалног усавршавања;
– друге податке неопходне за спровођење континуираног професионалног усавршавања. 
 
Члан 5.
Савет Коморе утврђује висину накнаде за курсеве, семинаре и предавања које организује Комора, чијим похађањем се испуњава обавеза континуираног професионалног усавршавања у складу са условима из овог правилника.
 
Члан 6.
Овај правилник, по добијању сагласности Министарства финансија, објављује се у „Службеном гласнику РС” и ступа на снагу осмог дана од дана објављивања.
Сагласност Министарства финансија из става 1. овог члана, прилаже се уз овај правилник и чини његов саставни део.
  
Председник Скупштине Коморе,
проф. др Јован Родић, с.р.