На основу члана 16. став 8. Закона о признавању сорти пољопривредног биља („Службени гласник РС”, број 30/10),
Министар пољопривреде, шумарства и водопривреде доноси
 
ПРАВИЛНИК
о условима за испитивање сорти пољопривредног биља

"Службени гласник РС", број 56 од 28. јуна 
	2013.
 
Члан 1.
Овим правилником ближе се прописују услови у погледу земљишта, техничке и технолошке опремљености и кадровске оспособљености које треба да испуњава правно лице, предузетник или физичко лице за испитивање сорте на огледном пољу, односно у лабораторији у поступку признавања сорти пољопривредног биља.
Члан 2.
Поједини изрази употребљени у овом правилнику имају следеће значење: 
1) испитивање сорте је поступак утврђивања производне и употребне вредности сорте, као и утврђивање различитости, униформности и стабилности сорте на огледном пољу и у лабораторији у поступку признавања сорти пољопривредног биља;
2) огледно поље је земљиште за сетву и садњу семена или садног материјала, односно заштићени простор на коме се врши испитивање сорте у поступку признавања сорти пољопривредног биља;
3) лабораторија је специјално опремљена просторија или простор у коме се врши лабораторијско испитивање производне и употребне вредности сорте, односно утврђивање приноса и квалитета производа, као и других особина које могу утицати на принос и квалитет, применом различитих метода у складу са посебним прописима и прописима којима се уређује поступак признавања сорти.
Члан 3.
Правно лице, предузетник или физичко лице испуњава услове за испитивање сорте пољопривредног биља у погледу земљишта, ако:
1) је власник земљишта или има уговор о закупу земљишта закључен на више година;
2) пољопривредно земљиште задовољава услове у погледу плодности и просторне изолације.
Члан 4.
Када се испитивање сорте пољопривредног биља врши на огледном пољу правно лице, предузетник или физичко лице испуњава услове за испитивање сорте у погледу техничке и технолошке опремљености, ако има:
1) опрему и уређаје за основну обраду и припрему земљишта;
2) опрему и уређаје за припрему сетве и садњу семена односно садног материјала сорте која је у поступку испитивања;
3) опрему и уређаје специјализованe за сетву појединих биљних врста на микропарцели;
4) опрему и уређаје за култивацију и негу усева;
5) опрему и уређаје за жетву и скидање усева, специјализованe за поједине биљне врсте;
6) уређаје и опрему за утврђивање приноса биљне врсте;
7) простор за складиштење семена сорте која је у поступку испитивања;
8) компјутер за вођење и обраду података у електронској бази података, опремљен са потребним програмом.
Члан 5.
Када се испитивање сорте врши у лабораторији правно лице, односно предузетник испуњава услове у погледу техничке и технолошке опремљености, ако има:
1) доказ о акредитацији или потврду о обучености лица за вршење испитивања по прописаним методама и процедурама за испитивање појединих биљних врста или групе биљних врста или производа по квалитету, односно производној и употребној вредности;
2) уређаје и опрему за испитивање квалитета семена пољопривредног биља;
3) уређаје и опрему за испитивање здравственог стања семена и садног материјала;
4) уређаје и опрему за испитивање квалитета производа, односно производне и употребне вредности производа који се добијају од сорте која је у поступку испитивања;
5) уређаје и опрему за испитивање других особина сорте који могу утицати на повећање обима производње или побољшање производних вредности према биљној врсти или групи биљних врста;
6) компјутер за вођење и обраду података у електронској бази података, опремљен са потребним програмом.
Члан 6.
Правно лице или предузетник испуњава услове за испитивање сорте пољопривредног биља у погледу кадровске оспособљености, ако има:
1) одговорно лице за испитивање сорти које потписује извештај о обављеном испитивању;
2) најмање једно лице запослено на неодређено радно време које је стекло високо образовање на студијама другог степена (дипломске академске студије – мастер, специјалистичке академске студије, специјалистичке струковне студије) односно на основним студијама у трајању од најмање четири године, из одговарајуће области у зависности од биљне врсте чије се испитивање врши и које има доказ о радном искуству на пословима испитивања сорти у трајању од најмање једну годину;
3) најмање једног запосленог помоћног радника, на одређено или неодређено време.
Физичко лице испуњава услове за испитивање сорте пољопривредног биља у погледу кадровске оспособљености ако има закључен уговор са правним лицем или предузетником које је регистровано за пружање стручних услуга у пољопривреди и које испуњава услове из става 1. овог члана.
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00079/2013-09
У Београду, 20. јуна 2013. године
Министар,

Горан Кнежевић, с.р.