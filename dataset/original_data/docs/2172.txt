На основу члана 56. став 6. Закона о играма на срећу („Службени
гласник РС”, бр. 84/04 и 85/05 – др. закон),
Министар финансија доноси 
 
ПРАВИЛНИК
о садржини евиденција
о основицама за обрачунавање и плаћање накнаде за приређивање посебних игара на
срећу у играчницама и напојницама и о садржини месечног обрачуна накнаде за приређивање
тих игара 
„Службени гласник
РС”, број
35 од 20. априла 2006.  
 
 
1. Уводне одредбе
 
Члан 1.
Овим правилником прописују се садржина евиденција о основицама
за обрачунавање и плаћање накнаде за приређивање посебних игара на срећу у играчницама
и напојницама и садржина месечног обрачуна накнаде за приређивање тих игара. 
 
Члан 2.
Приређивач је дужан да води евиденцију о основицама за обрачунавање
и плаћање накнаде за приређивање посебних игара на срећу у играчницама (у даљем
тексту: основице), за сваки дан посебно, по сваком столу и за сваку врсту игара,
која се користи за састављање обрасца месечног обрачуна накнаде за приређивање за
сваку врсту игре, односно стола посебно, као и евиденцију о напојницама, у складу
са Законом о играма на срећу („Службени гласник РС”, бр. 84/04 и 85/05 – др. закон
– у даљем тексту: Закон) и овим правилником.
 
2. Евиденција о
основицама 
 
Члан 3.
Приређивач је дужан да податке о основицама, за сваки дан,
по сваком столу и за сваку врсту игре на срећу у играчници, уписује у Образац ДЕО
– Дневна евиденција о основицама за обрачунавање и плаћање накнаде за приређивање
посебних игара на срећу у играчници (осим игара које учесници играју један против
другог) за игру _________ за дан _________ 200__. године, који је одштампан уз овај
правилник и чини његов саставни део.
 
Члан 4.
Приређивач је дужан да податке о основицама, за сваки дан,
по сваком столу и за сваку врсту игре на срећу које учесници играју један против
другог у играчници, уписује у Образац ДЕО 1 – Дневна евиденција о основицама за
обрачунавање и плаћање накнаде за приређивање посебних игара на срећу у играчници
које учесници играју један против другог за игру ________ за дан ___________
200__. године, који је одштампан уз овај правилник и чини његов саставни део.
 
3. Месечни обрачун
накнаде за приређивање игара
 
Члан 5.
Приређивач је дужан да податке о обрачунатој месечној основици,
по сваком столу, и за сваку врсту игре на срећу у играчници, уписује у Образац МОН
– Месечни обрачун накнаде за приређивање посебних игара на срећу у играчници (осим
игара које учесници играју један против другог) за игру _______ за месец
___________ 200__. године, који је одштампан уз овај правилник и чини његов саставни
део.
 
Члан 6.
Приређивач је дужан да податке о обрачунатој месечној основици,
по сваком столу, и за сваку врсту игре на срећу коју учесници играју један против
другог у играчници, уписује у Образац МОН 1 – Месечни обрачун накнаде за приређивање
посебних игара на срећу у играчници које учесници играју један против другог за
игру _________ за месец _________ 200__. године, који је одштампан уз овај правилник
и чини његов саставни део.
 
4. Збирни месечни
обрачун накнаде за приређивање игара 
 
Члан 7.
Приређивач саставља збирни месечни обрачун накнаде за приређивање
посебних игара на срећу у играчницама на Образцу ЗМОН – Збирни месечни обрачун накнаде
за приређивање посебних игара на срећу у играчници за месец _________ 200__. године,
који је одштампан уз овај правилник и чини његов саставни део.
Образац из става 1. овог члана приређивач саставља у три
примерка од којих један примерак доставља Пореској управи, а други примерак Управи
за игре на срећу, најкасније до 5. у месецу за претходни месец, заједно са доказом
о уплати накнаде за приређивање, у писменом облику и путем електронских медија.
 
5. Евиденција о
напојницама у играчници
 
Члан 8.
Приређивач је дужан да податке о оствареним напојницама
по сваком столу, за сваку врсту игре, на крају сваког радног дана уписује у Образац
ЕН – Евиденција о напојницама за дан _____________200__. године, који је одштампан
уз овај правилник и чини његов саставни део.
 
Члан 9.
У случају да приређивач посебних игара на срећу у играчници
приређује игре на срећу и на аутоматима, дужан је да води евиденције о оствареном
промету по сваком аутомату, у складу са Правилником о начину вођења обавезних евиденција
о оствареном промету по аутомату („Службени гласник РС”, број 129/04).
 
Члан 10.
Овај
правилник ступа на снагу осмог дана од дана објављивања у „Службеном гласнику Републике
Србије”.
  
Број 110-00-4/2006-01
У Београду, 11. априла
2006. године
Министар, 

Млађан Динкић, с.р.