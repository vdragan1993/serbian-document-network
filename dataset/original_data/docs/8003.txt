На основу члана 33. ст. 1. и 3. Закона о заштити становништва од заразних болести (,,Службени гласник РС”, брoj 125/04),
Министар здравља доноси
 
УПУТСТВО
за превенцију и сузбијање болничких инфекција изазваних бактеријом 
	Clostridium difficile


	"Службени гласник РС", број 52 од 14. јуна 2013.
 
I. Садржина Упутства
1. Овим упутством прописује се начин спровођења одговарајућих стручних, организационих и других прописаних мера од стране здравствених установа, других облика обављања здравствених делатности (приватна пракса), социјалних установа у којима се обавља и здравствена делатност и других правних лица која могу обављати здравствену делатност за своје запослене, у циљу превенције и сузбијања болничких инфекција изазваних бактеријом 
	Clostridium difficile (у даљем тексту
C. difficile инфекција).
Clostridium difficile (C. 
	difficile) је спорогена, грам позитивна анаеробна бактерија, изолована први пут 1935. године из столице новорођенчади, а 1978. године први пут повезана са настанком псеудомембранозног ентероколитиса.
C. difficile је бактерија осетљива у вегетативном облику, а може спорулисати у средини, када не постоје услови за њен активни раст. Способност стварања спора омогућава бактерији да перзистира и преживи у околини (нпр. на сувим површинама) дужи период времена.
Ова бактерија може узорковати гастроинтестиналне инфекције које се могу манифестовати од асимптоматских колонизација до озбиљних и тешких дијареја, псеудомембранозног ентероколитиса, интестиналне перфорације или довести до смртних исхода. Фактори вируленције ове бактерије су токсини (А, Б и новооткривени тзв. бинарни токсин), који доводе до инфламације, оштећења мукозе и секреције, односно до дијареје или колитиса.
Запаљење црева изазвано бактеријом C. difficile подлеже обавезном пријављивању од 2004. године у складу са Законом о заштити становништва од заразних болести (,,Службени гласник РС”, број 125/04) и Правилником о пријављивању заразних болести и других случајева утврђених законом о заштити становништва од заразних болести (,,Службени гласник РС”, бр. 98/05 и 107/05 – исправка).
II. Епидемиологија
2. Токсини бактерије C. difficile изолују се из столице 15–25% пацијената који имају пролив удружен са употребом антибиотика и из столице 95% пацијента са псеудомембранозним ентероколитисом.
Резервоар инфекције могу бити:
– колонизоване (асимптоматске) особе,
– оболеле особе и
– болничка средина.
3. C. difficile се у болничкој средини може преносити:
– преко контаминираних руку болесника са C. difficile инфекцијом,
– преко руку здравствених радника и/или предмета и прибора из околине инфицираног пацијента контаминираних вегетативним обликом или спорама ове бактерије.
Степен контаминације средине спорама C. difficile-а је пропорционалан броју болесника који имају пролив узрокован овим микроорганизмом.
4. Постоји више фактора ризика који су значајни са настанак C. 
	difficile инфекција. Најзначајнији су: а) некритична употреба антибиотика широког спектра, који делују на физиолошку цревну флору пацијента б) ингестија вегетативног или спорогеног облика бактерије C. 
	difficile. Такође су значајни: старост изнад 65 година, тежина основног обољења, присуство назогастричне тубе, примена лекова за превенцију и терапију гастродуоденалног улкуса, као и дужина болничког лечења. И вируленција неког од сојева C. 
	difficile-а је важан фактор за настанак обољења.
Неке особе изложене наведених факторима развиће обољење, друге могу постати само колонизовани (асимптоматски) носиоци C. 
	difficile-а.
III. Дијагноза
5. Дијагноза обољења поставља се на основу клиничког налаза и микробиолошке дијагностике.
IV. Дефиниција случаја
6. C. difficile инфекција мора испунити најмање један од следећих критеријума:
– Проливасте столице или токсични мегаколон и позитиван лабораторијски налаз токсина у столици или на копрокултури
– Псеудомембранозни колитис ендоскопски доказан
– Хистопатолошки налаз промена које иду у прилог инфекцији C. 
	difficile на колону (са или без дијареје) у узорку узетом ендоскопски, колектомијом или приликом аутопсије.
7. C. difficile инфекција се сматра да је настала у здравственој установи, односно у другом облику здравствене делатности из тачке 1. овог упутства:
а) уколико се јавила 48 сати или касније по пријему у здравствену установу, односно у други облик здравствене делатности из тачке 1. овог упутства
б) уколико је пацијент отпуштен из здравствене установе, односно из другог облика здравствене делатности из тачке 1. овог упутства, у оквиру претходне четири недеље.
V. Микробиолошка дијагностика
8. Значајно место у дијагностици има и правилно узорковање материјала за микробиолошку дијагностику. Потребно је узети одговарајућу, већу количину течне или кашасте столице болесника са дијарејом пре започињавања циљане антибиотске терапије и у року од два сата послати је у микробиолошку лабораторију. Уколико је неопходно, узорак столице се може чувати на температури од 2 до 8˚C до 72 сата. Дијагноза се поставља доказивањем токсина у столици (ЕЛИСА тестом). Могуће је урадити и култивацију анаеробне бактерије и затим на бактерији у култури тестирати продукцију токсина. Примена молекуларне дијагностике и утврђивање риботипа токсогених сојева C. 
	difficile врше се у Референтној микробиолошкој лабораторији према епидемиолошким индикацијама.
9. Лабораторијска контрола на C. difficile се не ради након успешно спроведене терапије и нормализовања столице. Скрининг и рутинско узорковање фецеса за детекцију бактерије C. 
	difficile се не спроводи, изузев при епедимиолошким истраживањима.
VI. Терапија
10. Код иницијале епизоде, лакше болести (мање од четири столице дневно терапија је): рехидрација, прекид антибиотске терапије.
11. Код иницијалне епизоде, средње тешке болести (Ле<15х109/1): прописује се метронидазол 3 х 500 mg per os у трајању 10–14 дана.
12. Код иницијалне епизоде, тешке болести (Ле>15х109/1) старији узраст (>65 година), преегзистентно имунодефицијентно стање или запаљење црева, или вредности креатинина 1,5 пута веће од нормалних вредности, претходни неуспех терапије метронидазолом: прописује се ванкомицин 4 х 125 mg per os у трајању 10–14 дана.
13. Код иницијалне епизоде, фулминантни колитис (или токсични мегаколон) – бол у трбуху, фебрилност, леукоцитоза (Ле>25х109/1) или леукопенија (Ле<15х109/1), хипоалбуминемија (<30 g/1), хипотензија (шок), дистензија трбуха, прописује се: ванкомицин 4 х 500 mg, метронидазол 3 х 500 mg интравенски или ванкомицин ректалне клизме (4 х 500 mg) и имуноглобулин 400 mg/kg интравенски.
14. Код токсичног мегаколона, илеуса, перфорације: хируршко збрињавање.
15. Уз антибиотску терапију саветује се неки од пробиотика и одговарајући дијетални режим исхране.
Почетна доза ванкомицина је 500 mg дневно (4 х 125 mg). Статистички није доказана разлика у дужини трајања инфекције болесника лечених већим дозама ванкомицина, осим у случају компликација. Истовремено давање метронидазола је оправдано само у случају компликација.
Лечење рецидива је идентично као и у случају прве епизоде инфекције, али у трајању од 21 дан.
VII. Мере превенције и сузбијања
16. При спровођењу мера превенције и сузбијања C. difficile инфекција неопходно је имати двоструки приступ:
1) Редуковати факторе ризика за настанак инфекција (рационална примена антибиотика);
2) Прекинути хоризонтално ширење C. difficile са пацијента на пацијента у здравственој установи и другом облику делатности из става 1. Опште одредбе овог упутства.
17. Редукција фактора ризика за настанак инфекција – рационална примена антибиотика.
Потребно је ограничити примену антибиотика само на оне случајеве где су индиковани, јер је у највећем броју случајева 
	C.difficile инфекција у вези са применом антибиотика. Индикација за примену антибиотика се поставља на основу клиничке слике, параметра запаљења (фибриноген, Ц реактивни протеин – 
	CRP, прoкaлцитoнин), и према изолованом узрочнику и његовој осетљивости на антибиотике.
Дужина примене антибиотика треба да буде временски ограничено, по протоколу, посебно у току профилактичке примене антибиотика у хирургији.
18. Прекинути хоризонтално ширење C.difficile са пацијента на пацијента у здравственој установи и другом облику здравствене делатности из тачке 1. овог упутства.
Применити следеће мере контактне изолације:
1) Одвојити (изоловати) све пацијенте са сумњом на C.difficile инфекцију или са потврђеном инфекцијом у једнокреветне собе са посебним санитарним чвором или направити кохортну изолацију (све болеснике са сумњом на 
	C.difficile инфекцију или са потврђеном инфекцијом груписати у исту собу са посебним санитарним чвором.
Поступци пре уласка у собу за изолацију:
Обући личну заштитну опрему овим редоследом:
– заштитни мантил/кецеља,
– рукавице за једнократну употребу.
Поступци пре изласка из собе за изолацију:
Личну заштитну опрему скинути овим редоследом:
– рукавице,
– заштитни мантил/кецеља.
– Све употребљене делове личне заштитне опреме одложити у кесе за инфективни медицински отпад, према препорукама за правилно управљање медицинским отпадом.
– Обавити хигијену руку водом и сапуном (због резистенције спора на алкохолне препарате, у овом случају не користити средства на бази алкохола у хигијени руку).
2) Опрема која се користи код пацијената са сумњом на 
	C.difficile инфекцију или са потврђеном инфекцијом треба да буде за једнократну употребу или намењена само овим пацијентима. Опрему и предмете који се користе за остале пацијенте, после употребе темељно опрати и дезинфиковати препаратом са спорицидним ефектом.
3) Особље које ради са пацијентима у изолацији не треба да ради у другим деловима здравствене установе, односно другог облика здравствене делатности из тачке 1. овог упутства (персонална сепарација).
4) Едуковати пацијента о значају личне и опште хигијене и примени поступака личне хигијене, а непокретним и слабо покретним пацијентима редовно спроводити хигијену од стране медицинског особља и водити евиденцију о томе.
5) Едуковати особље које ради на одржавању хигијене болничке средине о правилном одржавању хигијене болничке средине.
6) Обавити темељно чишћење и прање површина уобичајеним раствором детерџента и испирање чистом водом пре наношења дезифицијенса са спороцидним дејством у непосредној околини болесника и другим местима на којима се споре могу наћи (ормарићи, површине у тоалетима, лавабои, каде, кваке, ноћне посуде, термометри за мерење телесне температуре ректалним путем, прекидачи за светло и друга контаминирана подручја болничке средине) најмање два пута у смени.
7) За дезинфекцију користити радне растворе хлорних препарата са најмање 0,1% активног хлора (или 1000 
	ppm) па до 0,48% активног хлора (или 4800 
	ppm), у зависности од површине и могућности њене контаминације, или неког другог дезинфекционог средства намењеног за површине у околини пацијента са декларисаним дејством на споре 
	C.difficile-а. У случају употребе јачих концентрација раствора за дезинфекцију, потребно је собу испразнити од људи, а пре усељења просторију добро проветрити. Радне растворе припремати непосредно пре употребе у складу са препоруком произвођача.
Након пребрисавања хлорним препаратом, површине оставити да се осуше на ваздуху (површину не брисати).
8) Треба осигурати одвојени прибор за одржавање хигијене простора, опреме и уређаја у собама за изолацију. Пожељно је да се крпе за чишћење перу у машинама након сваке употребе.
9) Прљаво рубље стављати директно у пвц кесу за одлагање веша, у простору за изолацију.
10) Рубље прати водом и детерџентом у складу са процедурама за руковање и спровођење поступака приликом прања рубља.
11) Посуђе прати водом и детерџентом у складу са процедурама за руковање и спровођење поступака приликом прања посуђа.
12) Посебну пажњу обратити на процедуру клистирања пацијената (неопходна је употреба клизми и додатних средстава и рукавица за једнократну употребу).
13) Ограничити кретање пацијената изван собе за контактну изолацију. Уколико је потребно спровести неке дијагностичке и терапијске процедуре ван простора изолације, упозорити особље на придржавање мера контактне изолације у раду са пацијентом.
14) Контактну изолацију укинути 48 сати након престанка дијареје.
15) Уколико се пацијент премешта на друго одељење, здравствену установу или места колективног смештаја, у отпусној листи обавезно нагласити да је пацијент имао 
	C.difficile инфекцију (болесници могу остати колонизовани дуго времена након отпуштања из болнице).
VIII. Ступање на снагу
19. Ово упутство ступа на снагу наредног дана од дана објављивања у ,,Службеном гласнику Републике Србије”.
 
Број 500-01-1013/2013-07
У Београду, 27. маја 2013. године
Министар,
проф. др 
	Славица Ђукић Дејановић, с.р.