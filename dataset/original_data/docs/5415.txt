На основу члана 6а Уредбе о правилима за доделу државне помоћи („Службени гласник РС”, бр. 13/10, 100/11, 91/12, 37/13, 97/13 и 119/14) и члана 15. ст. 1. и 4. Закона о државној управи („Службени гласник РС”, бр. 79/05, 101/07, 95/10 и 99/14),
Министар финансија доноси
 
УПУТСТВО
за утврђивање референтне и дисконтне каматне стопе
"Службени гласник РС", број 76 од 4. септембра 
				2015.
 
I ПРЕДМЕТ И САДРЖАЈ
1. Овим упутством прописује се начин утврђивања, израчунавања и ажурирања основне референтне каматне стопе и израчунавањa референтне и дисконтне каматне стопе које се користе за обрачун износа и дисконтовања државне помоћи и израчунавање износа додељене државне помоћи.
II ОСНОВНА РЕФЕРЕНТНА КАМАТНА СТОПА
1) Утврђивање основне референтне каматне стопе
2. Основна референтна каматна стопа за текућу годину утврђује се на основу просечне вредности 6М BELIBOR каматне стопе („Belgrade Interbank Offered Rate” за рочност од шест месеци), коју објављује Народна банка Србије на својој интернет страници, а израчунава се на основу дневних података о висини те стопе у септембру, октобру и новембру претходне годинe. Овако утврђена основна референтна каматна стопа примењује се од 1. јануара текуће године. 
3. Основна референтна каматна стопа ажурира се сваке године.
4. Изузетно од тачке 3. овог упутства, а ради узимања у обзир значајних и изненадних промена 6М BELIBOR каматне стопе, основна референтна каматна стопа додатно се ажурира уколико је просечна вредност 6М BELIBOR каматне стопе, израчуната за претходна три месеца, одступила више од 15% од важеће 6М BELIBOR каматне стопе. Овако утврђена основна референтна каматна стопа примењује се првог дана другог месеца након истека месеци узетих за њено израчунавање.
2) Израчунавање референтне и дисконтне каматне стопе
5. Референтна каматна стопа израчунава се тако што се основној референтној каматној стопи из тачке 2. овог упутства додаје маржа одређена у Табели 1, која је одштампана уз ово упутство и чини његов саставни део, а у случају новооснованог привредног субјекта или зајмопримца који нема кредитну историју или оцену кредитног рејтинга, основној референтној каматној стопи додаје се маржа од најмање 400 базних поена, у зависности од доступног обезбеђења, при чему маржа не може бити нижа од марже која се примењује у случају матичне компаније. 
Маржа из става 1. ове тачке зависи од кредитног рејтинга привредног субјекта и понуђеног обезбеђења, а изражава се у распону од 60 до 1000 базних поена.
6. За оцену кредитног рејтинга могу се користити системи оцењивања кредитних рејтинга које примењују банке за израчунавање стопе ризика неизмирења обавеза. 
7. Дисконтна каматна стопа се израчунава тако што се основна референтна каматна стопа из тачке 2. овог упутства увећава за фиксну маржу од 100 базних поена.
III ИЗРАЧУНАВАЊЕ ИЗНОСА ДОДЕЉЕНЕ ДРЖАВНЕ ПОМОЋИ
8. Референтна каматна стопа користи се као замена за тржишну каматну стопу приликом израчунавања износа државне помоћи која се додељује путем субвенционисања камата и/или у виду кредита под повољнијим условима од тржишних.
9. Дисконтна каматна стопа се користи за израчунавање нето садашње вредности државне помоћи приликом стицања права на њену доделу, када се државна помоћ исплаћује у више рата, односно када се средства преносе кориснику.
IV ОБЈАВЉИВАЊЕ РЕФЕРЕНТНЕ И ДИСКОНТНЕ КАМАТНЕ СТОПЕ
10. Референтну и дисконтну каматну стопу објављује Комисија за контролу државне помоћи на својој интернет страници.
V ЗАВРШНА ОДРЕДБА
11. Ово упутство ступа на снагу осмог дана од дана објављивања у „Службеном гласнику Републике Србије”. 
 
Број 110-00-351/2014-38
У Београду, 28. августа 2015. године
Министар,
др Душан Вујовић, с.р.
 
Табела 1.




Маржа код кредита у базним поенима




Кредитни рејтинг


Обезбеђење




Високо


Уобичајено


Ниско




Јак (AAA-A)


60


75


100




Добар (БББ)


75


100


220




Задовољавајући (ББ)


100


220


400




Слаб (Б)


220


400


650




Лош/Финансијске тешкоће (ЦЦЦ и мање)


400


650


1000