Редакцијски пречишћен текст
 
 
На основу члана 53. став 4. Закона о управљању отпадом („Службени гласник РС”, бр. 36/09 и 88/10),
Министар животне средине, рударства и просторног планирања доноси 
ПРАВИЛНИК
о листи POPs материја, начину и поступку за управљање POPs отпадом и граничним вредностима концентрација POPs материја које се односе на одлагање отпада који садржи или је контаминиран POPs материјама

"Службени гласник РС", бр. 65 
	од 2. септембра 2011, 17 од 6. марта 2017.
Члан 1. 
Овим правилником прописује се: листa POPs материја, начин и поступак за управљање POPs отпадом и граничне вредности концентрација POPs материја које се односе на одлагање отпада који садржи или је контаминиран POPs материјама.
Члан 2. 
Одредбе овог правилника примењују се на отпад који садржи, састоји се или је контаминиран POPs материјама (у даљем тексту: POPs отпад), и то:
1) отпадну електричну и електронску опрему која садржи PCB, укључујући и отпад који настаје приликом расклапања електричне и електронске опреме који садржи POPs материје и отпадна уља која садрже PCB;
2) грађевински отпад и отпад од рушења који садржи PCB, укључујући и ископан материјал контаминиран са PCB;
3) отпадне POPs пестициде;
4) залихе PFOS и PBDE и отпад контаминиран са PFOS и PBDE;
5) отпад контаминиран ненамерно произведеним POPs материјама.
Члан 3. 
Начин управљања POPs отпадом мора бити такав да се:
1) спречи испуштање POPs материја у животну средину и контаминација других отпада POPs материјама;
2) паковање POPs отпада обезбеди од цурења, оштећења, рђе или високе температуре, односно врши препакивање и поновно означавање по потреби;
3) предузму адекватне мере како не би дошло до просипања POPs отпада;
4) поставе заштитне подлоге испод упакованог отпада; 
5) уклањање течног отпада врши пумпама и погодним хемијски отпорним цевима, намењеним само за руковање са POPs отпадом; 
	
6) чишћење контаминираних површина врши троструким испирањем са одговарајућим органским растварачем; 
	
7) се врши третирање свих апсорбената и растварача из испирања, употребљене једнократне заштитне одеће и пластичне фолије када су контаминирани POPs материјама. 
	
При управљању POPs отпадом предузимају се мере, потребне за спречавање даље контаминације POPs материјама.
Листа POPs материја и граничне вредности концентрација POPs материја које се односе на одлагање POPs отпада дата је у 
	Прилогу 1. – Листа POPs материја и граничне 
	вредности концентрација POPs материја које се односе на одлагање отпада који 
	садржи, састоји се или је контаминиран POPs материјама (POPs отпад), који је одштампан уз овај правилник и чини његов саставни део.
*Службени гласник РС, број 17/2017
Члан 4.
Сакупљање POPs отпада врши се тако да се:
1) одвојено сакупља од осталих врста отпада;
2) обезбеди одговарајућа паковања за транспорт, а посебно отпада који захтева да се препакује и да се транспорт одвија под безбедним условима;
3) обезбеди предаја отпада на складиштење, односно третман, у складу са законом којим се уређује управљање отпадом. 
	
Сакупљање POPs отпада из става 1. овог члана врши се према оперативним програмима и динамици, односно одговарајућим роковима којима се обезбеђује прикупљање свих врста POPs отпада. 
	
POPs отпад сакупљен од произвођача, односно власника тог отпада транспортује се до центра за сакупљање, складиштење, трансфер станице или постројења за третман или одлагање отпада. 
	
Члан 5.
Паковање РOPs отпада врши се за транспорт и за складиштење. 
РOPs отпад треба да буде прописно упакован за транспорт са сигурносним мерама за смањење ризика од цурења и просипања.
Паковање РOPs отпада за транспорт може се користити и за његово складиштење.
РOPs отпад у у свом оригиналном паковању безбедан је за складиштење, ако је паковање у добром стању.
Уређаји ван употребе који садрже или су контаминирани POPs материјама могу се користити као паковање за складиштење. 
	
Трансформатори који садрже PCB празне се од течности, а са кондензаторима који садрже PCB поступа се као са упакованим РOPs отпадом. 
	
Отпад контаминиран РOPs материјама може се сместити у складиште, при чему подлога складишта треба да буде таква да се могу предузети мере заштите, укључујући и мере спречавања избијања пожара.
РOPs отпад се пакује и означава на прописан начин у погледу врсте и стања POPs материја, као и нивoа опасности, у складу са прописом којим се уређује паковање и означавање опасног отпада. 
	
Члан 6.
Транспорт POPs отпада врши се у складу са законом којим се уређује превоз опасних терета и дозволом за транспорт опасног отпада, издатом на основу закона којим се уређује управљање отпадом.
Транспорт неопасног отпада који има карактеристике POPs отпада обавља се адекватно опремљеним возилима у складу са дозволом за транспорт неопасног отпада издатом на основу закона којим се уређује управљање отпадом, односно тако да се спречи расипање или испадање отпада приликом транспорта, утовара и истовара, односно загађење ваздуха, воде, земљишта и животне средине. 
	
Члан 7.
Складиштење POPs отпада врши се у складу са законом којим се уређује управљање отпадом и прописом којим се уређује складиштење опасног отпада.
Складиште POPs отпада означава се као место за складиштење POPs отпада.
Простор за складиштење треба да буде пројектован, изграђен и опремљен тако да се спречи емисија POPs материја у животну средину. 
	
Отпад контаминиран POPs материјама насталим приликом деконтаминације чува се на непропусној подлози, пре коначног одлагања. 
	
Течни POPs отпад ставља се у посуде које спречавају његово цурење у животну средину.
POPs отпад у прашкастом стању чува се у затвореном паковању. 
POPs отпад у расутом стању складишти се у посебним контејнерима за транспорт. 
	
Члан 8.
POPs отпад одлаже се или поново искоришћава тако да се осигура уништење садржаја РОРѕ материја или неповратно трансформише, односно да преостали отпад и испуштања не показују карактеристике РОРѕ материја.
Третман, односно одлагање POPs отпада врши се прописаним поступцима или методама одлагања у складу са прописом којим се уређују категорије, испитивање и класификација отпада (D листа – Операције одлагања и R листа – Операције поновног искоришћења), и то: 
	
1) D9 – физичко хемијски третман;
2) D10 – спаљивање на земљи; 
3) R1 – коришћење првенствено као гориво или за производњу енергије, искључујући отпад који садржи PCB
4) R3 – рециклажа/прерада органских материја које се не користе као растварачи, ограничена на отпад за конверзију гаса;
5) R 4 – рециклажа/прерада метала и једињења метала, ограничена на активности примарне и секундарне металургије, када су достигнуте граничне вредности емисије за ненамерно произведене POPs материје. 
	
Изузетно, POPs који садржи, састоји се или је контаминиран било којом POPs материјом из Прилога 1. овог правилника, може бити стабилизован и одложен на депонију опасног отпада (D5 операција) или одложен у одговарајућем подземном складишту (D12 операција), тако да обезбеди да се не испуштају гасови са ефектом стаклене баште и ненамерно произведене POPs материје, у складу са граничним вредностима концентрација утврђеним у 
	Прилогу 2. – Листа отпада који садржи, састоји се или је контаминиран POPs материјама за који се може применити алтернативно одлагање, који је одштампан уз овај правилник и чини његов саставни део.
При одлагању или поновном искоришћењу може се изоловати било која POPs материја из Прилога 1. овог правилника.
POPs материје које су изоловане из отпада у складу са ставом 4. овог члана накнадно се одлажу у складу са операцијама D9 и D10 из става 2. тач. 1) и 2) овог члана.
*Службени гласник РС, број 17/2017
Члан 9. 
Лице које врши третман или одлагање POPs отпада, у складу са законом, обезбеђује да остаци после третмана немају карактеристике POPs материја.
Члан 10. 
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-63/2011-05
У Београду, 29. августа 2011. године
Министар,
др 
	Оливер Дулић, с.р.
 
Прилози
 
НАПОМЕНА ИЗДАВАЧА: Правилником о изменама 
	Правилника о листи POPs материја, начину и поступку за управљање POPs 
	отпадом и граничним вредностима концентрација POPs материја које се односе 
	на одлагање отпада који садржи или је контаминиран POPs материјама 
	("Службени гласник РС", број 17/2017) Прилози 1. и 2. замењени су новим 
	прилозима (види чл. 1. и 2. Правилника - 17/2017-64)
 
Прилог 1. – Листа POPs материја и граничне вредности концентрација POPs материја које се односе на одлагање отпада који садржи, састоји се или је контаминиран POPs материјама (POPs отпад)
Прилог 2. – Листа отпада који 
	садржи, састоји се или је контаминиран POPs материјама за који се може 
	применити алтернативно одлагање