На основу члана 265. став 4. Закона о извршењу кривичних санкција („Службени гласник РС”, број 55/14) , 
Министар правде доноси 
 
ПРАВИЛНИК
о посебним условима које треба да испуњава запослени који се упућује на рад у Посебну притворску јединицу и начину његовог избора пре упућивања на рад

"Службени гласник РС", број 103 
				од 25. септембра 2014.
 
Члан 1.
Овим правилником уређују се посебни услови које треба да испуњава запослени који се упућује на рад у Посебну притворску јединицу и начин његовог избора пре упућивања на рад.
Члан 2.
Запослене из члана 1. овог правилника, на рад у Посебну притворску јединицу упућује директор Управе за извршење кривичних санкција (у даљем тексту: директор Управе), у складу са Законом о извршењу кривичних санкција и овим правилником.
Члан 3.
Запослени из члана 1. овог правилника може се упутити на рад у Посебну притворску јединицу, ако испуњава следеће посебне услове:
1) да није осуђиван, односно прекршајно кажњаван на безусловну казну затвора за кривично дело, односно прекршај и да се против њега не води кривични поступак за кривично дело за које се гони по службеној дужности;
2) да има најмање три године радног искуства на раду у заводу, односно на истим или сличним пословима у Министарству унутрашњих послова или Војсци Србије;
3) да не постоје безбедносне сметње за упућивање запосленог на рад у Посебну притворску јединицу;
4) да је у години која претходи години упућивања у Посебну притворску јединицу, оцењиван оценом „добар”, „истиче се” или „нарочито се истиче”;
5) да је психофизички способан за рад у Посебној притворској јединици;
6) да је прошао одговарајућу обуку у Центру за обуку и стручно оспособљавање Управе.
Члан 4.
Директор Управе расписује интерни конкурс за упућивање на рад у Посебну притворску јединицу.
Интерни конкурс се доставља заводима за извршење кривичних санкција (у даљем тексту: заводи).
Управник завода текст интерног конкурса чини доступним запосленима у заводу, тако што интерни конкурс оглашава на огласној табли.
Члан 5.
У пријави на интерни конкурс кандидати наводе потпуне и тачне податке, који се односе на:
1) име и презиме кандидата (укључујући и ранија презимена);
2) име и презима оба родитеља и девојачко презиме мајке;
3) датум и место рођења;
4) дотадашње радно искуство, са навођењем конкретних послова радног места;
5) стручну спрему;
6) служење војног рока;
7) чланове породичног домаћинства, као и податке о томе да ли су чланови породичног домаћинства осуђивани, односно да ли се налазе на издржавању казне затвора.
Уз пријаву из става 1. овог члана, кандидати достављају доказе о испуњености услова из члана 3. тач. 1) и 2) овог правилника.
Потврду из члана 3. тачка 4) овог правилника, на захтев кандидата, издаје управник завода.
Безбедносну проверу из члана 3. тачка 3) овог правилника, Управа прибавља по службеној дужности, у складу са прописима којима је уређено вршење безбедносне провере.
Пријава са доказима подноси се Управи, преко завода, у року од осам дана од дана расписивања конкурса.
Члан 6.
За спровођење интерног конкурса, директор Управе именује Конкурсну комисију (у даљем тексту: Комисија).
Комисија има председника и четири члана.
За чланове Комисије обавезно се именују управник Окружног затвора у Београду и начелник Посебне притворске јединице. Остали чланови Комисије именују се из реда запослених у Управи.
Чланови Комисије морају имати високу стручну спрему у складу са законом и најмање пет година радног искуства.
Члан 7.
Комисија прикупља и обрађује поднете пријаве кандидата.
Неблаговремене, непотпуне и пријаве кандидата који не испуњавају услове из члана 3. овог правилника, Комисија одбацује закључком.
Против закључка Комисије може се изјавити жалба у року од три дана од дана пријема закључка.
О поднетој жалби одлучује директор Управе.
Члан 8.
Комисија проверава податке наведене у благовременим и потпуним пријавама кандидата који су посебно обучени и испуњавају услове из члана 3. овог правилника, као и доказима достављеним уз пријаву.
Комисија упућује кандидате на проверу психофизичких способности.
Проверу психофизичких способности кандидата обавља посебна комисија, коју у складу са законом именује директор Управе.
Провера кандидата обавља се путем стандардизованих тестова, у складу са прописом којим се уређује спровођење јавног конкурса за попуњавање радних места у Управи за извршење кривичних санкција.
Са кандидатима који су успешно прошли проверу психофизичких способности, Комисија обавља усмени разговор, о чему се води записник.
Комисија доставља листу кандидата из става 5. овог члана, директору Управе.
Члан 9.
Са листе кандидата из члана 8. став 6. овог правилника, управник Окружног затвора у Београду предлаже директору Управе редослед кандидата за упућивање на рад у Посебну притворску јединицу.
Члан 10.
О предлогу управника из члана 9. овог правилника одлучује директор Управе и решењем упућује изабране запослене на рад у Посебну притворску јединицу.
Решење о упућивању на рад запосленог из става 1. овог члана садржи:
1) име и презиме запосленог;
2) звање;
3) радно место и завод из којег се упућује;
4) назив радног места у Посебној притворској јединици;
5) рок на који се запослени упућује; 
6) податке о накнади трошкова које запослени остварује у складу са прописима о накнади трошкова државних службеника за време упућивања на рад у Посебну притворску јединицу.
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2015. године. 
 
Број 110-00-0014/2014-03
У Београду, 19. септембра 2014. године
Министар,
Никола Селаковић, с.р.