На основу члана 3. став 2. Закона о обнови након елементарне и друге непогоде („Службени гласник РС”, број 112/15) и члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о утврђивању Државног програма помоћи и обнове привредне делатности на поплављеном подручју
"Службени гласник РС", број 24 од 8. марта 
				2016.
 
Члан 1.
Овом уредбом утврђује се Државни програм помоћи и обнове привредне делатности на поплављеном подручју.
Члан 2.
Државни програм помоћи и обнове привредне делатности на поплављеном подручју одштампан је уз ову уредбу и чини њен саставни део.
Члан 3.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-2743/2016
У Београду, 8. марта 2016. године 
Влада
Председник,
Александар Вучић, с.р.
 
ДРЖАВНИ ПРОГРАМ ПОМОЋИ И ОБНОВЕ ПРИВРЕДНЕ ДЕЛАТНОСТИ НА ПОПЛАВЉЕНОМ ПОДРУЧЈУ
1. Област у којој се спроводе мере и територија на којој се спроводе мере
Програм се односи на државну помоћ и обнову привредне делатности субјеката који су претрпели штету од елементарних непогода изазваних обилним кишама из марта 2016. године, које су довеле до изливања река и других водотокова, а на основу чл. 2, 27. и 28. Закона о обнови након елементарне и друге непогоде („Службени гласник РС”, број 112/15 – у даљем тексту: Закон).
Мере утврђене овим програмом спроводе се на делу територије Републике Србије у јединицама локалне самоуправе обухваћених одговарајућим актом Владе о проглашењу елементарне непогоде.
2. Анализа затеченог стања
Из извештаја надлежних органа јединица локалних самоуправа процењује се да је око 100 привредних субјеката односно предузетника угрожено дејством елементарне непогоде.
3. Мере које треба предузети као помоћ привредним субјектима који су претрпели штету на подручју погођеном поплавама
Мере које се предузимају у складу са овим програмом обухватају доделу бесповратне новчане помоћи привредним субјектима и предузетницима, под условима и на начин одређен Законом и овим програмом.
4. Начин и обим спровођења мера, као и критеријуми за спровођење мера
Право на доделу бесповратне помоћи имају привредни субјекти и предузетници који су пријавили штету у складу са Законом и који су на дан 8. марта 2016. године:
1) били регистровани у Регистру привредних субјеката са седиштем на територији општине која је захваћена поплавама, у складу са Законом о поступку регистрације у Агенцији за привредне регистре („Службени гласник РС”, бр. 99/11 и 83/14) или су имали пословну јединицу чије је место рада било на тој територији;
2) имали укупно до 50 запослених на одређено и неодређено време.
Право на доделу бесповратне помоћи немају привредни субјекти који су основани као јавно, односно јавно комунално предузеће, за обављање делатности од општег интереса, у складу са Законом о јавним предузећима („Службени гласник РС”, број 15/16), као и банке и друге финансијске организације.
Износ бесповратних средстава који се додељује субјектима из става 1. овог програма одређује се према укупном броју запослених у седишту, ако је седиште регистровано на територији захваћеној поплавама, односно у пословној јединици привредног субјекта, ако је место рада те пословне јединице на том подручју, на начин како је то приказано у следећој табели:




Број запослених на дан 8. марта 2016.


Износ помоћи у динарима




0–1


240.000,00




2


264.000,00




3


288.000,00 




4


312.000,00 




5


336.000,00 




6–25


360.000,00 




26–50


600.000,00 




Предузетнику који нема запослена лица додељују се средстава у износу који се додељује привредном субјекту са једним запосленим.
Привредни субјект и предузетник, који испуњава критеријуме из става 1. овог програма, има право на бесповратну помоћ, која се додељује у складу са овим програмом (у даљем тексту: подносилац пријаве), ако је јединици локалне самоуправе на чијој територији има седиште, односно на чијој територији је место рада издвојене пословне јединице, поднео пријаву у складу са чланом 15. став 1. Закона.
Пријава садржи:
1) пословно име, односно назив или име и презиме подносиоца захтева;
2) основне податке о подносиоцу захтева (седиште, претежну делатност, број запослених, матични број, ПИБ);
3) податке о пријављеној штети (врсту штете, датум пријаве и назив органа коме је штета пријављена);
4) потпис овлашћеног лица и датум подношења захтева.
Уз пријаву се доставља:
1) копија записника комисије јединице локалне самоуправе о утврђивању штете у складу са Законом, оверена од стране надлежног органа јединице локалне самоуправе;
2) доказ о броју запослених – изјава овлашћеног лица о броју запослених у седишту, односно издвојеној пословној јединици, дата под пуном материјалном и кривичном одговорношћу, потписана од стране одговорног лица и оверена пред органом надлежним за оверу;
3) извод из појединачне пореске пријаве за доспеле порезе и доприносе по одбитку за март 2016. године, који потписом и печатом оверава сам подносилац пореске пријаве или овлашћено лице;
4) потврда надлежне пореске управе да је измирен порез закључно са датумом издавања потврде, ако пријаву подноси предузетник;
5) извод из Агенције за привредне регистре, који не може бити старији од десет дана од дана подношења пријаве, којим се доказује да је привредни субјект активан.
Првостепено решење о додели средстава по основу бесповратне помоћи доноси орган јединице локалне самоуправе коме је поднет пријава, у складу са Законом о општем управном поступку. Првостепени орган утврђује све битне чињенице и околности које су од значаја за доношење правилног решења.
Након доношења решења о додели средстава у складу са критеријумима утврђеним овим програмом, првостепени орган решење уручује, односно доставља подносиоцу пријаве и објављује га на огласној табли јединице локалне самоуправе. 
На првостепено решење, може се изјавити жалба Комисији за утврђивање штете од елементарних непогода, у року од осам дана од дана уручења, односно достављања тог решења подносиоцу пријаве.
Првостепени орган доставља решење Канцеларији за управљање јавним улагањима (у даљем тексту: Канцеларија), са пратећом документацијом, као и органу надлежном за правну заштиту имовинских права и интереса Републике Србије са свим списима предмета. 
Ако Канцеларија утврди да документација није потпуна, затражиће од првостепеног органа да допуни документацију и одредити рок за достављање тражене документације који не може бити дужи од три дана од дана достављања захтева за допуну документације.
5. Начин уплате средстава
Коначно решење са потпуном пратећом документацијом Канцеларија доставља Фонду за развој Републике Србије (у даљем тексту: Фонд).
По пријему коначног решења са пратећом документацијом, Фонд врши уплату средстава на посебан наменски динарски рачун код Управе за трезор (у даљем тексту: Управа) привредног субјекта, односно предузетника. 
Сагласно члану 9. став 4. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка, 108/13, 142/14, 68/15 – др. закон и 103/15), корисницима јавних средстава који нису укључени у систем консолидованог рачуна трезора, као и осталим правним лицима и другим субјектима која не припадају јавном сектору, а којима се врши пренос средстава из буџета, отвара се посебан наменски динарски рачун код Управе за та средства, који се укључује у систем консолидованог рачуна трезора.
Посебан наменски динарски рачун Управа отвара на основу налога за издавање подрачуна који издаје локални орган управе надлежан за послове финансија или лице које тај орган овласти.
Средства намењена за бесповратну помоћ по овом програму изузимају се из принудне наплате, сагласно члану 48. став 5. Закона о платном промету („Службени лист СРЈ”, бр. 3/02 и 5/03 и „Службени гласник РС”, бр. 43/04, 62/06, 111/09 – др. закон, 31/11 и 139/14 – др. закон).
6. Органи државне управе надлежни за координацију, односно носиоци спровођења мера и активности
Министарство надлежно за послове привреде надлежно је за координацију спровођења мера из овог програма.
Носиоци спровођења мера из овог програма су надлежне јединице локалне самоуправе, Канцеларија, Комисија за утврђивање штете од елементарних непогода, министарство надлежно за послове привреде и Фонд.
7. Процена потребних финансијских средстава и извор финансирања
Потребна финансијска средства за спровођење овог програма у износу од РСД 30.000.000,00 обезбеђена су на рачуну Фонда за развој Републике Србије и воде се као неутрошена средстава по основу Уредбе о утврђивању Државног програма обнове привредне делатности на поплављеном подручју („Службени гласник РС”, број 71/15) које је Канцеларија за помоћ и обнову поплављених подручја преусмерила са свог рачуна на рачун Фонда за развој Републике Србије у износу од 600.000.000,00 динара, закључно са августом 2015. године.
8. Праћење реализације програма
Фонд је дужан да Канцеларији, министарству надлежном за послове привреде и министарству надлежном за послове финансија, сваких 15 дана доставља извештај о извршеним уплатама по овом програму.
Министарство надлежно за послове привреде периодично доставља Влади извештај о реализацији Програма достављати, ради информисања.
9. Рок за спровођење Програма
Рок за спровођење овог програма је 31. децембар 2016. године.