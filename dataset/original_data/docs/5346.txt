На основу члана члана 46. став 5. Закона о условима за обављање
промета робе, вршење услуга у промету робе и инспекцијском надзору („Службени гласник
РС”, бр. 39/96, 20/97, 46/98, 34/01 – др. закон, 80/82 – др. закон и 101/05 – др.
закон), 

Министар трговине и услуга доноси

 

 

ПРАВИЛНИК

о начину смештаја, чувања
и продаје одузете робе

„Службени 
гласник РС“, број 
118
од 
13. децембра 
2007.

 

 

I. ОСНОВНЕ ОДРЕДБЕ

 

Члан 1.

Овим правилником уређује се начин смештаја и чувања робе
коју у вршењу инспекцијског надзора одузме тржишни инспектор (у даљем тексту: инспектор),
као и начин продаје те робе по окончању судског, односно управног поступка.

 

Члан 2.

Поједини изрази употребљени у овом правилнику, имају следеће
значење:

– начин смештаја одузете робе обухвата пријем робе у одговарајуће
складиште укључујући превоз те робе од места одузимања до места складиштења и исправе
које прате одузету робу;

– начин чувања одузете робе обухвата мере и радње које уобичајено
врши складиштар, да би примљену робу, чија је вредност предходно утврђена проценом,
очувао у одређеном стању, односно одређеној количини и вредности према подацима
из евиденције коју је дужан да води;

– начин продаје одузете робе обухвата продају робе прикупљањем
писмених понуда, јавним надметањем или непосредном погодбом.

 

II. НАЧИН СМЕШТАЈА ОДУЗЕТЕ
РОБЕ

 

Члан 3.

Одузета роба превози се под надзором овлашћеног лица, од
места одузимања до места складиштења, возилом којим располаже министарство надлежно
за послове трговине (у даљем тексту: Министарство) или возилом овлашћеног превозника
са којим Министарство има закључен уговор о превозу робе, односно возилом складиштара.


Одузету робу у превозу прате следеће исправе: записник о
инспекцијском надзору, потврда о привременом одузимању робе, а ако је роба одузета
решењем у управном поступку и то решење. 

 

Члан 4.

Одузета роба смешта се у одговарајуће складиште.

Под одговарајућим складиштем сматра се складиште за смештај
робе које испуњава минималне техничке и друге прописане услове у зависности од врсте
робе, као и одговарајући објекти и простори за смештај специфичне врсте робе (у
даљем тексту: складиште) као што су:

1) сеф банке – за смештај злата, сребра и других племенитих
метала, природних бисера и производа свих врста и облика израђених од племенитих
метала, природног драгог камења и бисера;

2) резервоар – за смештај нафте и нафтних деривата;

3) стовариште за смештај грађевинског материјала и друге
робе;

4) гаража, паркинг простор или други простор подобан за
смештај моторних и других возила;

5) хладњача;

6) други одговарајући објекат или простор за смештај специфичне
врсте робе које захтевају посебне услове смештаја и чувања. 

 

Члан 5.

Ако Министарство не поседује складиште у смислу члана
4. овог правилника, одузета роба смешта се, односно чува у складишту правног лица
или предузетника које обавља делатност услуге складиштења робе.

Избор складиштара из става 1. овог члана врши се у складу
са законом којим се уређују јавне набавке, а међусобни односи између изабраног складиштара
и Министарства уређују се уговором.

 

Члан 6.

Пријем одузете робе која се смешта у складиште врши овлашћено
лице Министарства, односно складиштара.

О врсти, количини и другим својствима предате, односно примљене
робе саставља се записник, који обавезно садржи и попис исправа предатих уз одузету
робу које чине саставни део записника о пријему робе у складиште. 

 

III. НАЧИН ЧУВАЊА ОДУЗЕТЕ
РОБЕ

 

Члан 7.

Складиштар који прими робу на чување предузима потребне,
уговорене, као и друге одговарајуће мере, у складу са прописима, ради њеног очувања
у одређеном стању, односно одређеној количини и вредности.

Складиштар је дужан да евидентира робу коју је примио на
чување.

Евидентирање робе из става 2. овог члана врши се на начин
којим се обезбеђује прецизна идентификација врсте, количине, својстава, карактеристика
и физичког стања робе (нова роба, употребљавана, видљиви недостаци на роби или амбалажи).

 

Члан 8.

Одузета роба чува се док се не прода и преда купцу или док
се не врати лицу од кога је одузета или изузетно док се не отпише, односно уништи
у складу са посебним прописима.

 

Члан 9.

Вредност робе која се смешта у складиште утврђује се проценом
по пријему робе у складиште пре евидентирања у пословним књигама складиштара, а
најкасније наредног дана од дана пријема робе у складиште.

 

Члан 10.

Процену вредности робе из члана 9. овог правилника врши
комисија коју образује министар надлежан за послове трговине (у даљем тексту: министар),
на основу упоредиве тржишне цене за ту робу у месту продаје.

 

IV. НАЧИН ПРОДАЈЕ ОДУЗЕТЕ
РОБЕ

 

Члан 11.

Одузета роба се продаје, по правилу, после правноснажно
окончаног управног, односно судског поступка.

Одузета роба може се продати искључиво привредном друштву,
односно предузећу или другом правном лицу или предузетнику.

Роба која се продаје на начин из става 2. овог члана не
може се продати лицу од кога је одузета.

 

Члан 12.

Одузета роба продаје се јавним оглашавањем.

Јавни оглас из става 1. овог члана нарочито садржи: податке
о врсти и квалитету робе намењене продаји; почетну цену која не може бити нижа од
евидентиране вредности те робе и друге услове продаје; дан, час и место отварања
понуда, као и дан, време и место где се може видети роба која се продаје.

Јавни оглас се објављује у „Службеном гласнику Републике
Србије” и најмање једном дневном листу који се дистрибуира на целој територији Републике
Србије.

Ако се на јавни оглас не јаве најмање три понуђача, роба
се продаје прикупљањем понуда које спроводи Министарство достављањем позива непосредно
понуђачима.

 

Члан 13.

Ако се роба не прода на начин из члана 12. овог правилника
роба се продаје непосредном погодбом:

1) по цени коју утврђује комисија из члана 10. овог правилника;

2) по ценовнику откупљивача секундарних сировина ако је
роба с обзиром на врсту и својства подобна за такву продају.

Непосредном погодбом продаје се и роба за коју су прописане
цене или начин образовања цена (нафта и нафтни деривати и др.), по ценама у складу
са посебним прописом.

 

Члан 14.

Роба подложна кварењу или роба чије чување изискује несразмерне
трошкове, продаје се без одлагања прикупљањем понуда које спроводи Министарство
достављањем позива непосредно понуђачима.

Ако се роба из става 1. овог члана не прода у року од пет
дана од дана одузимања, та роба се продаје непосредном погодбом:

1) по цени коју утврђује комисија из члана 10. овог правилника;

2) по ценовнику откупљивача секундарних сировина ако је
роба с обзиром на врсту или својства подобна за такву продају.

 

Члан 15.

Поступак продаје одузете робе спроводи Министарство преко
комисије коју образује министар.

 

Члан 16.

О роби продатој на начин прописан овим правилником, води
се евиденција сходно прописима којима су урђени начин и садржина вођења евиденције
о примљеној, продатој и испорученој роби.

 

V. ЗАВРШНЕ ОДРЕДБЕ

 

Члан 17.

Овај
правилник ступа на снагу осмог дана од дана објављивања у „Службеном гласнику Републике
Србије”, а примењиваће се од 1. јануара 2008. године.

 

Број 110-00-00004/2007-06

У Београду, 10. децембра
2007. године

Министар,

др 
Предраг Бубало, с.р.