Редакцијски пречишћен текст
 
    
 На основу члана 173. Закона о привредним друштвима („Службени 
	гласник РС“, број 124/04),
 Влада доноси
 
ОДЛУКУ
о изменама и допунама Одлуке о 
	оснивању Друштва с ограниченом одговорношћу ЈАТ – хотели „Славија” Београд
"Службени гласник РС”, бр. 88 од 14. 
	октобра 2005, 86 
	од 30. септембра 2013, 88 од 23. октобра 2015, 100 од 13. децембра 2016.
  
НАПОМЕНА ИЗДАВАЧА: Одлуком о изменама и допунама 
	Одлуке о оснивању Друштва са ограниченом одговорношћу "Славија хотели", 
	Београд ("Службени гласник РС", број 88/2015), додати су чланови који се 
	односе на органе друштва и на положај Заменика директора, а којима није 
	одређено место самом тексту Одлуке, те су наведене одредбе стављене на крај, 
	у део ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" 
	ОДЛУКЕ (види чл. 1. и 3. Одлуке - 88/2015-127).
 
I. ОСНОВНЕ ОДРЕДБЕ
 Члан 1.
Друштво с ограниченом одговорношћу Јат – хотели „Славија” Београд (у 
	даљем тексту: Друштво) је основано Одлуком Јавног предузећа за ваздушни 
	саобраћај „Јат – аirwаys” број 50 од 9. априла 2005. године, која је 
	измењена и допуњена Одлуком о измени и допуни Одлуке о оснивању Друштва с 
	ограниченом одговорношћу Јат – хотели „Славија” Београд број 71 од 6. маја 
	2005. године.*
Уговором о преносу оснивачких права у „Јат – хотели Славија” д.о.о. Београд, закљученим 7. јула 2005. године између Јавног предузећа „Јат – аirwаys” и Владе Републике Србије, целокупни удео и сва оснивачка права пренети су на Републику Србију (у даљем тексту: Оснивач).*
Одлуком о повећању основног капитала Друштва од 7. јуна 2006. године, повећан је новчани уписани и уплаћени капитал Друштва за износ од 20.500.000,00 динара, односно 234.553,78 ЕУР.*
Одлуком о покрићу губитака на терет основног капитала од 23. априла 
	2012. године смањен је основни капитал Друштва за износ од 589.701.668,35 
	динара.*
*Службени гласник РС, број 
	86/2013
 Члан 2.
Друштво је организовано и послује у правној форми друштва са 
	ограниченом одговорношћу.*
Друштво има једног члана са 100% удела у Друштву.*
*Службени гласник РС, број 
	86/2013
 
 Члан 3.
Друштво је основано на неодређено време.
Друштво има својство правног лица.
 Члан 4.
Брисан је (види члан 3. Одлуке - 
	86/2013-19)
 II. ПОСЛОВНО ИМЕ И СЕДИШТЕ
 Члан 5.
Друштво послује под следећим пословним именом: Друштво са ограниченом 
	одговорношћу за пружање угоститељско хотелијерских услуга „Славија” Београд.*
Скраћено пословно име Друштва је: Хотели „Славија” д.о.о. Београд.*
*Службени гласник РС, број 
	86/2013
 Члан 6.
Седиште Друштва је у Београду, Светог Саве број 1–9.
 Члан 7.
О промени пословног имена и седишта Друштва одлучује директор Друштва, уз 
	сагласност Скупштине Друштва.
 III. ПЕЧАТ ДРУШТВА
 Члан 8.
Друштво има свој печат.
Печат Друштва је округлог облика, пречника 3 цм, на коме је исписано 
	пословно име Друштва и седиште на српском језику.
Директор Друштва утврђује број печата, начин коришћења и чувања печата 
	Друштва.
Поред печата Друштво може имати и свој штамбиљ.
 IV. ПОДАЦИ О ОСНИВАЧУ
 Члан 9.
Оснивач Друштва је Република Србија у чије име оснивачка права врши 
	Влада, Београд, Немањина 11.
 V. ДЕЛАТНОСТ ДРУШТВА
 Члан 10.
Претежна делатност Друштва је:
55110 – хотели и мотели са рестораном.
Друштво може обављати и друге делатности, укључујући и послове 
	спољнотрговинског промета, уколико за то испуњава услове прописане законом.
О обављању делатности из става 2. овог члана одлучује директор Друштва, 
	уз сагласност Скупштине Друштва.
Делатност друштва је и: 
92710 – коцкање и клађење.
Делатност из става 4. овог члана Друштво обавља по претходно прибављеној 
	дозволи која се издаје у складу са законом којим се уређују игре на срећу.
 VI. ОСНОВНИ КАПИТАЛ 
 Члан 11.
Укупан уписан основни капитал Друштва износи 1.560.380.195,75 динара.*
Основни капитал Друштва састоји се од новчаног и неновчаног улога.*
Уписани и уплаћени новчани улог износи 20.581.864,10 динара, од чега је износ од 81.864,10 динара уплаћен на дан 19. маја 2005. године, а износ од 20.500.000,00 динара на дан 7. јуна 2006. године.*
Уписан неновчани улог износи 1.539.798.331,65 динара, на дан 13. маја 2005. године.*
Неновчани улог састоји се од непокретности и покретних ствари по извештају о процени индикативне фер вредности Хотела Славија на дан 1. јануара 2005. године.*
Оснивач уноси као неновчани улог у Друштво и 
	капитал Друштва непокретности то:
1. непокретност у Београду уписана у Лист 
	непокретности број 2026 КО Врачар, на катастарској парцели број 1693, број 
	дела парцеле под зградом или објектом 1, број етажа: приземље: 1 над земљом: 
	7, начин коришћења и назив објекта зграда угоститељства ХОТЕЛ СЛАВИЈА, назив 
	улице или насеља или потеса: Светог Саве, кућни број 9, са обимом удела 1/1;
	
2. непокретност у Београду уписана у Лист 
	непокретности број 2026 КО Врачар, на катастарској парцели број 1725, број 
	дела парцеле под зградом или објектом 1, број етажа: приземље: 1 над земљом: 
	18, начин коришћења и назив објекта зграда угоститељства ХОТЕЛ СЛАВИЈА, 
	назив улице или насеља или потеса: Светог Саве, кућни број 1–7, са обимом 
	удела 1/1; 
3. непокретност у Београду уписана у Лист 
	непокретности број 4022 КО Врачар, на катастарској парцели број 4924/1 
	(делови објекта на катастарским парцелама 1727/1 и 1727/2), број дела 
	парцеле под зградом или објектом 1, број етажа: под земљом 2 приземље: 1 над 
	земљом: 7, начин коришћења и назив објекта зграда угоститељства ХОТЕЛ 
	СЛАВИЈА ЛУКС назив улице или насеља или потеса: Светог Саве, кућни број 2, 
	са обимом удела 1/1.
Оснивач уношењем улога у Друштво и капитал Друштва, врши пренос права својине на непокретностима из претходног става на Друштво.*
Оснивач даје сагласност Друштву, да се Друштво укњижи као власник у 
	надлежном регистру непокретности на непокретностима из става 6. овог члана, 
	чиме стиче право својине.*
*Службени гласник РС, број 
	86/2013
**Службени гласник РС, број 
99/2016
 VII. ПРАВА И ОБАВЕЗЕ ОСНИВАЧА 
 Члан 12.
Основна права Оснивача по основу удела су да:
1) управља Друштвом;
2) одлучује о расподели добити;
3) учествује у расподели ликвидационе или стечајне масе, после престанка 
	Друштва стечајем или ликвидацијом, а по подмирењу обавеза Друштва;
4) буде информисан.
Поред права из става 1. овог члана Оснивач има и друга права у складу са 
	законом и овом одлуком. 
 Члан 13.
Основна обавеза Оснивача је уношење уписаног улога.
Оснивач одговара Друштву и повериоцима Друштва за неунети део уписаног 
	улога, у складу са законом.
 VIII. РАСПОДЕЛА ДОБИТИ 
 Члан 14.
Добит Друштва, утврђена у складу са законом, може се расподелити за 
	повећање основног капитала, резерве или за друге намене, у складу са законом 
	и овом одлуком.
 IХ. ИСТУПАЊЕ У ПРАВНОМ ПРОМЕТУ И ОДГОВОРНОСТ ЗА ОБАВЕЗЕ
 Члан 15.
Друштво у правном промету са трећим лицима има сва овлашћења и иступа у 
	своје име и за свој рачун. 
Друштво за своје обавезе одговара целокупном имовином, а Оснивач само у 
	случајевима и на начин предвиђен законом.
 Х. ЗАСТУПАЊЕ ДРУШТВА
 Члан 16.
Друштво у пословима унутрашњег и спољнотрговинског промета заступа 
	директор Друштва, без ограничења.
Директор може, у оквиру својих овлашћења, дати другом лицу писано 
	пуномоћје за заступање Друштва.
 ХI. СКУПШТИНА ДРУШТВА
 Члан 17.
Овлашћења Скупштине Друштва врши Оснивач, преко овлашћених представника.
 Члан 18.
Скупштина Друштва одлучује о:
1) одобравању послова закључених у вези са оснивањем Друштва пре 
	регистрације;


2) избору и разрешењу директора и заменика директора и утврђивању 
	њихових зарада*
3) одобравању финансијских извештаја;
4) времену и износу исплате добити члану Друштва;
5) именовању интерног ревизора или ревизора Друштва и потврђивању њихових 
	налаза и мишљења, утврђивању накнаде или других услова њиховог уговора са 
	Друштвом;
6) именовању ликвидационог управника и потврђивању ликвидационог биланса;
7) повећању и смањењу основног капитала Друштва и емисији хартија од 
	вредности;
8) давању и опозивању прокуре и пословног пуномоћја за све огранке 
	Друштва;
9) пријему новог члана и преносу удела на трећа лица;
10) статусним променама, промени правне форме и престанку Друштва;
11) давању одобрења на правне послове директора и других лица, у складу 
	са чланом 35. Закона о привредним друштвима;
12) стицању, продаји, давању у закуп, залагању или другом располагању 
	имовином велике вредности, у складу са законом којим се уређују привредна 
	друштва;
13) измени оснивачког акта;
14) образовању огранка Друштва;
15) другим питањима, у складу са законом и овом одлуком. 
*Службени гласник РС, број 88/2015
 
 ХII. ДИРЕКТОР ДРУШТВА
 Члан 19.
Директор Друштва:
1) заступа и води послове Друштва, у складу са законом и овом одлуком;
2) спроводи одлуке Скупштине Друштва;
3) обавештава Скупштину Друштва о пословању;
4) одлучује о правима, обавезама и одговорностима запослених у Друштву, у 
	складу са законом којим се уређују радни односи;
5) доноси Правилник о организацији и систематизацији послова и друге 
	опште акте Друштва;
6) стара се о законитости рада;
7) врши и друге послове, у складу са законом и овом одлуком.
 Члан 20.
Директор Друштва заснива радни однос у Друштву на неодређено време. 
 ХIII. ОПШТИ АКТИ ДРУШТВА
 Члан 21.
Општи акти Друштва су правилник и одлуке којима се на општи начин уређују 
	одређена питања.
Измене и допуне правилника и одлука врше се на начин и по поступку који 
	су одређени за њихово доношење. 
ХIV. ЗАШТИТА ЖИВОТНЕ СРЕДИНЕ
 Члан 22.
Друштво је, при обављању делатности, дужно да се стара о заштити животне 
	средине, у складу са законом и другим прописима.
 ХV. ПРЕСТАНАК ДРУШТВА
 Члан 23.
Друштво престаје: 
1) одлуком Скупштине Друштва;
2) статусним променама које воде престанку Друштва;
3) стечајем и ликвидацијом;
4) ако се правоснажном одлуком утврди да је регистрација Друштва била 
	ништава и одреди брисање Друштва;
5) у другим случајевима предвиђеним законом.
 ХVI. ПРЕЛАЗНЕ И ЗАВРШНЕ ОДРЕДБЕ
 Члан 24.
Запослени у Друштву настављају са радом у Друштву, а своја права и 
	обавезе остварују у складу са законом и општим актима Друштва.
 Члан 25.
Брисан је (види члан 6. Одлуке - 
	86/2013-19)
 Члан 26.
Ову одлуку објавити у „Службеном гласнику Републике Србије”.
  
05 број 023-2599/2005-1
У Београду 13. октобра 2005. године
Влада
Председник,
Војислав Коштуница, с.р.
 
 
ОДРЕДБЕ КОЈЕ НИСУ УНЕТЕ У "ПРЕЧИШЋЕН 
	ТЕКСТ" ОДЛУКЕ
 

	Одлука о изменама и допунама Одлуке о оснивању Друштва с ограниченом одговорношћу Хотели „Славија” Београд:
	"Службени 
	гласник РС", број 86/2012-19
Члан 7.
У преосталом делу Одлука остаје неизмењена.  
Члан 8.
Налаже се директору Друштва да сачини пречишћен текст Одлуке о оснивању Друштва с ограниченом одговорношћу ЈАТ – хотели „Славија” Београд, са изменама и допунама из ове одлуке.
	

Члан 9.
Ова одлука ступа на снагу даном објављивања у „Службеном гласнику Републике Србије”.
Члан 10.
Ову одлуку објавити у „Службеном гласнику Републике Србије”.

	Одлука о изменама и допунама Одлуке о оснивању Друштва с ограниченом одговорношћу Хотели „Славија” Београд:
	"Службени гласник РС", број 88/2015-127

Члан 1.

Органи Друштва су:

– Скупштина Друштва;

– Директор и Заменик директора.

Члан 3.

Заменик директора мења директора у његовом одсуству и може заступати 
	Друштво.

Заменик директора закључује Уговор о раду са директором Друштва.

Члан 4.

У преосталом делу Одлука остаје неизмењена.

Члан 5.

Ова одлука ступа на снагу даном објављивања у „Службеном гласнику Републике 
	Србије”.

Члан 6.

Налаже се директору Друштва да сачини пречишћен текст Одлуке о оснивању 
	друштва с ограниченом одговорношћу „Славија хотели”, Београд, с изменама и 
	допунама из ове одлуке.
 

	Одлука о изменама и допунама Одлуке о оснивању Друштва с ограниченом одговорношћу Хотели „Славија” Београд:
	"Службени гласник РС", број 99/2016-215
 
Члан 2.
Све остале одредбе Оснивачког акта остају на снази.  
Члан 3.
Ова одлука ступа на снагу даном објављивања у „Службеном гласнику 
	Републике Србије”.
Члан 4.
Налаже се директору Друштва да сачини пречишћен текст Одлуке о 
	оснивању друштва с ограниченом одговорношћу „Славија” хотели Београд, са 
	изменама и допунама из ове одлуке.