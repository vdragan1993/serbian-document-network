На основу члана 18. став 2. и члана 52. став 4. Закона о заштити државне границе („Службени гласник РС”, број 97/08),
Министар унутрашњих послова доноси 
 
ПРАВИЛНИК
о облику, садржини и изгледу ознака и друге сигнализације за обележавање граничног прелаза и његовог подручја и облику, садржини и начину постављања посебних табли и сигнализације којима се упозорава на приближавање граничној линији

	"Службени гласник РС", број 11 од 1. фебруара 2013.
 
Члан 1.
Овим правилником прописује се облик, садржина и изглед ознака и друге сигнализације којима се обележава гранични прелаз и његово подручје, као и облик, садржина и начин постављања посебних табли и сигнализације којима се упозорава на приближавање граничној линији.
Члан 2.
На граничним прелазима на улазу у Републику Србију поставља се табла обавештења димензија 800х600 mm, беле боје са рефлектујућом фолијом оивичена плавом траком ширине 20 mm, на којој се у горњем делу на средини налази грб Републике Србије, висине 240 mm, а испод њега текст, ћириличким словима: „РЕПУБЛИКА СРБИЈА”, висине речи: „РЕПУБЛИКА” 100 mm висине речи: „СРБИЈА” 120 mm.
Облик и боја слова и симбола који се користе утврђени су посебним прописом о саобраћајним знаковима на путевима и користе се на свим обавештавајућим и допунским таблама.
Табла обавештења поставља се на граничној линији, односно у њеној непосредној близини, а ако се гранична линија протеже мостом или тунелом поставља се на почетку моста, односно на излазу из тунела.
На граничном прелазу у друмском саобраћају табла обавештења се поставља на металне носаче, тако да је доња ивица табле на висини од 1200–1400 mm од коловоза или земљишта, окренута према суседној држави.
На другим граничним прелазима табла обавештења може се поставити и на други одговарајући начин.
Члан 3.
На граничним прелазима одређеним за прелазак државне границе у железничком, ваздушном и водном саобраћају табла обавештења из члана 2. став 1. овог правилника поставља се испред улаза на подручје граничног прелаза на начин да буде видљива свим лицима која улазе на територију Републике Србије. 
	
Табла се поставља на металне носаче, преносиво постоље или на други одговарајући начин, тако да њена доња ивица буде најмање 700 mm од подлоге изнад које је постављена.
Члан 4.
Подручје граничног прелаза обележава се таблом обавештења димензија 800х600 mm, беле боје са рефлектујућом фолијом оивичена плавом траком ширине 20 mm. У горњем делу на средини табле је грб Републике Србије висине 240 mm, а испод грба текст ћириличким словима: „ПОДРУЧЈЕ ГРАНИЧНОГ ПРЕЛАЗА”, испод кога је на средини табле уписан назив граничног прелаза, а испод назива граничног прелаза је текст ћириличким словима: „КРЕТАЊЕ ОГРАНИЧЕНО”.
По потреби, подручје граничног прелаза може се означити постављањем покретних или непокретних ознака и сигнализације (ограда, обележавајућих трака или других препрека).
Члан 5.
Табла обавештења из члана 4. овог правилника на друмским граничним прелазима поставља се на улазној страни на подручје граничног прелаза, удаљена 10 – 50 m од табле обавештења из члана 2. став 1. овог правилника, која је на граничној линији, а ако то није могуће на другом одговарајућем месту.
На граничним прелазима на којима је раздвојен робни и путнички саобраћај, табла обавештења из члана 4. овог правилника, поставља се и на саобраћајним тракама испред места за обављање граничне контроле робног, односно путничког саобраћаја.
На граничним прелазима који нису отворени 24 часа, испод табле обавештења из члана 4. овог правилника поставља се допунска табла обавештења димензија 800х200 mm, беле боје са рефлектујућом фолијом, оивичена плавом траком ширине 15 mm, на којој је текст ћириличким словима: „ОТВОРЕНО” висине слова 80 mm, испод кога је уписано време рада граничног прелаза висине слова 80 mm. 
	
На граничним прелазима отвореним за прелазак државне границе у ваздушном саобраћају табла обавештења из члана 4. овог правилника поставља се на улазу испред места одређеног за обављање граничне контроле.
На граничним прелазима отвореним за прелазак државне границе у железничком саобраћају табла обавештења из члана 4. овог правилника поставља се на преносивом постољу или на други одговарајући начин на перону на коме се обавља гранична контрола.
На граничним прелазима отвореним за прелазак државне границе у водном саобраћају табла обавештења из члана 4. овог правилника поставља се на металним носачима или на други одговарајући начин на улазу у обележени део пристаништа, као и на обали предвиђеној за пристајање пловних објеката, окренута према води. 
	
Члан 6.
На граничним прелазима за друмски саобраћај, ради лакшег обављања граничне контроле, саобраћајне траке могу се означити симболима и натписима који усмеравају аутобусе, теретна и путничка моторна возила у одређеним правцима.
Члан 7.
Табла обавештења са упозорењем на приближавање граничној линији поставља се на путевима и другим комуникацијама на удаљености до 100 m од граничне линије.
Изузетно, због конфигурације терена или других околности, табла обавештења из става 1. овог члана може се поставити на самој граничној линији или на удаљености већој од 100 m. 
	
Табла обавештења из става 1. овог члана је димензија 450х650 mm, беле боје са рефлектујућем фолијом, оивичена плавом траком ширине 20 mm, у чијем горњем делу су знак забране саобраћаја за сва возила на моторни погон и запрежна возила и знак забране саобраћаја за пешаке, величине 180 mm, у средини је грб Републике Србије висине 160 mm, а испод грба текст ћириличким словима: „ДРЖАВНА ГРАНИЦА”, висине слова 50 mm.
Члан 8.
Уколико је потребно, испод табле обавештења из члана 7. овог правилника, могу се постављати допунске табле којима се обавештава о могућности преласка државне границе на најближем граничном прелазу, као и о његовој удаљености. 
	
Допунска табла из става 1. овог члана димензија 450х300 mm је беле боје са рефлектујућом фолијом, оивичена плавом траком ширине 15 mm, у горњем делу је текст ћириличким словима: „НАЈБЛИЖИ ГРАНИЧНИ ПРЕЛАЗ”, а испод је назив граничног прелаза, његова удаљеност, висине слова 80 mm и стрелица која показује правац кретања до наведеног граничног прелаза.
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”.
 
01 број 11391/12-3
У Београду, 23. јануара 2013. године
Министар,
Ивица Дачић, с.р.