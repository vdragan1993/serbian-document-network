Редакцијски пречишћен текст
 
 

На
основу члана 164. став 2. Закона о државним службеницима („Службени гласник РС”,
бр. 79/05, 81/05 – исправка, 83/05 – исправка, 64/07 и 67/07 – исправка),

Високи
службенички савет доноси

 

 

КОДЕКС

понашања државних службеника

„Службени гласник
РС“, бр. 29 од 21. марта 2008, 
30 од 27. марта 2015.

 

 
Предмет и циљ Кодекса*

*Службени гласник РС, број 
30/2015
 
Члан 1.*
Овим кодексом уређују се правила етичког понашања државних службеника и 
начин праћења његове примене.*
Циљ овог кодекса је да ближе утврди стандарде интегритета и правила 
понашања државних службеника из органа државне управе, служби Владе и стручних 
служби управних округа (у даљем тексту: органи) и да обавести јавност о понашању 
које има право да очекује од државних службеника.*
*Службени гласник РС, број 
30/2015

 

Придржавање одредаба
кодекса

 

Члан 2.

Државни
службеник је дужан да се придржава одредаба овог кодекса. 

Понашање
државног службеника супротно одредбама овог кодекса представља лакшу повреду радне
дужности, осим ако је законом одређено као тежа повреда радне дужности. 


 

Поверење јавности

 

Члан 3.

Државни
службеник је дужан да се понаша на начин који доприноси очувању и подстицању поверења
јавности у интегритет, непристрасност и ефикасност органа.

 

Законитост и непристрасност
у раду

 

Члан 4.

Државни
службеник обавља своју дужност у оквиру датог овлашћења, у складу са законом и другим
прописом и поступа по правилима струке и одредбама овог кодекса.

Државни
службеник не сме да се у приватном животу понаша на начин који га чини пријемчивим
утицају других лица који се може одразити на законито и непристрасно вршење дужности.

 

Политичка неутралност

 

Члан 5.

Државни
службеник придржава се у вршењу своје дужности начела политичке неутралности.

У
службеним просторијама органа државни службеник не сме да носи и истиче обележја
политичких странака, нити њихов пропагандни материјал. 

Државни
службеник не сме да утиче на политичко опредељење других државних службеника и намештеника.

 

Заштита јавног интереса

 

Члан 6.

При
доношењу одлука и вршењу дискреционих овлашћења државни службеник дужан је да води
рачуна о јавном интересу и релевантним чињеницама и не сме да делује на начин који
га доводи у положај обавезе враћања услуге неком физичком или правном лицу.

 

Спречавање сукоба интереса

 

Члан 7.

У
вршењу својих послова државни службеник не сме да дозволи да његов приватни интерес
дође у сукоб с јавним интересом.

Он
је дужан да води рачуна о стварном или могућем сукобу интереса и предузме мере предвиђене
законом ради избегавања сукоба интереса.

 

Спречавање сукоба интереса
при ступању на рад

 

Члан 8.

Руководилац
кадровске јединице органа, односно државни службеник задужен за кадровске послове
у органу који нема кадровску јединицу, дужан је да лице које се прима у радни однос
у својству државног службеника пре ступања на рад упозна са законом предвиђеним
ограничењима и забранама које имају за циљ спречавање сукоба интереса.

 

Поступање са поклоном

 

Члан 9.

Државни
службеник не сме да прими поклон, нити било какву услугу или другу корист за себе
или друга лица у вршењу своје дужности, осим протоколарног или пригодног поклона
мање вредности сагласно прописима којима се уређује спречавање сукоба интереса при
вршењу јавних функција. 

Уколико
је државном службенику понуђен поклон или нека друга корист дужан је да поклон или
другу корист одбије, односно уручен поклон врати, да предузме радње ради идентификације
лица и уколико је могуће пронађе сведоке и да одмах, а најкасније у року од 24 сати,
о томе сачини службену забелешку и обавести непосредно претпостављеног. 


Ако
је државни службеник у недоумици да ли се понуђени поклон може сматрати пригодним
поклоном мање вредности дужан је да о томе затражи мишљење од непосредно претпостављеног.

 

Поступање са повереним
средствима

 

Члан 10.

Државни
службеник је дужан да материјална и финансијска средства која су му поверена у вршењу
послова користи наменски, економично и ефикасно, искључиво за обављање послова и
да их не користи за приватне сврхе.

 

Поступање са информацијама

 

Члан 11.

У
вршењу својих послова државни службеник не може захтевати приступ информацијама
које му нису потребне за обављање послова, а информације које су му доступне користи
на прописани начин.

Државни
службеник не сме да неовлашћено саопштава информације до којих је дошао у обављању
својих послова.

У
обављању приватних послова државни службеник не сме да користи информације које
су му службено доступне ради стицања погодности за себе или с њим повезана лица.

 

Заштита приватности

 

Члан 12.

У
циљу заштите приватности, државни службеник не сме да износи личне податке из евиденција
које се воде о другом државном службенику, осим у законом предвиђеним случајевима.

 

Опхођење са странкама

 

Члан 13.

У
опхођењу са странкама државни службеник је дужан да: поступа професионално, љубазно
и пристојно; покаже заинтересованост и стрпљење, посебно са неуком странком; благовремено
и тачно даје податке и информације, у складу са законом и другим прописом; пружа
помоћ и даје информације о надлежним органима за поступање по захтевима, као и о
правним средствима за заштиту права и интереса; руководи се начелом једнакости и
не даје привилегије зависно од било каквих својстава и личних особина странке; с
посебном пажњом поступа према особама с инвалидитетом и другим особама с посебним
потребама; поштује личност и достојанство странке.

 

Опхођење са претпостављенима
и другим државним службеницима

 

Члан 14.

У
односима са претпостављеним, подређеним, другим државним службеницима и намештеницима
државни службеник поступа с дужном пажњом и поштовањем.

Државни
службеник је дужан да у односу са другим државним службеницима обезбеди потребну
сарадњу, не омета процес рада, поспешује професионалне односе и радну атмосферу
и да избегава радње које би имале штетне последице по углед органа.

 

Очување угледа органа

 

Члан 15.

Државни
службеник на положају дужан је да води рачуна да понашањем на јавном месту не умањи
углед положаја и органа и поверење грађана у државну службу.

 

Забрана сексуалног узнемиравања

 

Члан 16.

Забрањено
је сексуално узнемиравање, вербално или невербално нежељено понашање из сфере полног
живота којим се вређа лични интегритет државног службеника. 

Пријаве
за сексуално узнемиравање подносе се лицу које је непосредно претпостављено ономе
од кога потиче узнемиравање.

 

Стандарди одевања на
раду

 

Члан 17.

Државни
службеник је дужан да буде прикладно и уредно одевен, примерено пословима државног
службеника и да својим начином одевања на радном месту не нарушава углед државног
органа нити изражава своју политичку, верску или другу личну припадност која би
могла да доведе у сумњу његову непристрасност и неутралност.

Неприкладном
одећом сматрају се нарочито: непримерено кратке сукње, блузе са великим деколтеом
или танким бретелама, изразито кратке или провидне блузе, кратке панталоне. 


Државног
службеника који је неприкладно одевен непосредни руководилац упозориће на обавезу
поштовања овог кодекса у погледу одевања на радном месту и на могућност покретања
дисциплинског поступка у случају поновљене повреде кодекса.

 

Заштита стандарда понашања
и забрана мобинга

 

Члан 18.

Државни
службеник који сматра да се од њега или другог државног службеника тражи да поступи
на начин који није у складу са овим кодексом о томе писмено обавештава руководиоца
органа.

Државни
службеник због тога не сме бити стављен у неповољнији положај у односу на друге
државне службенике, нити изложен узнемиравању (мобинг) приликом обављања својих
дужности и остваривања права у органу.

 
Праћење примене Кодекса*

*Службени гласник РС, број 
30/2015
 
Члан 18а*
Органи су дужни да Високом службеничком савету доставе извештај који 
садржи потребне податке и информације неопходне за праћење примене Кодекса 
понашања државних службеника и за унапређивање правила етичког поступања 
државних службеника.*
Извештај из става 1. овог члана доставља се једном годишње, најкасније до 
31. јануара за претходну годину.*
Органи су дужни да Високом службеничком савету, на његов захтев, када за 
то постоје оправдани разлози, доставе и ванредни извештај или поједине податке и 
информације неопходне за праћење примене Кодекса.*
Извештај обавезно садржи: број државних службеника у органу, број поднетих 
притужби грађана на понашање државних службеника, врсте повреда Кодекса понашања 
државних службеника на које се у притужбама указује, податке о покренутим 
дисциплинским поступцима и изреченим дисциплинским мерама против државних 
службеника због повреде Кодекса понашања државних службеника, те оцену нивоа 
поштовања одредаба Кодекса од стране државних службеника.*
Сви подаци и информације који се у органима обрађују приликом сачињавања 
извештаја о примени Кодекса понашања државних службеника, достављају се Високом 
службеничком савету, без навођења података о личности државних службеника 
обухваћених извештајем.*
*Службени гласник РС, број 
30/2015
 
Притужбе због кршења Кодекса*

*Службени гласник РС, број 
30/2015
 
Члан 18б*
Притужбе због кршења Кодекса од стране државних службеника, поднете 
непосредно Високом службеничком савету, Високи службенички савет прослеђује 
надлежном органу на изјашњење, најкасније у року од пет дана од дана пријема.*

Орган је дужан да најкасније у року од 15 дана од дана пријема притужбе из 
става 1. овог члана обавести Високи службенички савет о основаности притужбе и о 
предузетим мерама.*
*Службени гласник РС, број 
30/2015
 
Извештај Високог службеничког савета*

*Службени гласник РС, број 
30/2015
 
Члан 18в*
Високи службенички савет, након испитивања извештаја органа о примени 
Кодекса понашања државних службеника, саставља свој извештај, најкасније до 31. 
марта за претходну годину.*
Извештај Високог службеничког савета из става 1. овог члана садржи и 
предлог мера за унапређење поштовања Кодекса.* 
Извештај Високог службеничког савета из става 1. овог члана доставља се 
министарству надлежном за државну управу, ради предузимања одговарајућих мера из 
његовог делокруга, а, по потреби, и другим органима.*
*Службени гласник РС, број 
30/2015
 

Ступање на снагу

 

Члан 19.

Овај
кодекс ступа на снагу осмог дана од дана објављивања у „Службеном гласнику Републике
Србије”.

 

792 број 021-01-1/2008-01 


У Београду, 29. фебруара 2008. године

Високи службенички савет 


Председник,

проф. др Ранко Кеча, с.р.