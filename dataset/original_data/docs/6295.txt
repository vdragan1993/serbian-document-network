На основу члана 64. став 4. Закона о превозу путника у друмском саобраћају („Службени гласник РС”, број 68/15),
Министар грађевинарства, саобраћаја и инфраструктуре доноси
ПРАВИЛНИК
о садржини обрасца реда вожње, садржини и начину вођења регистра и начину овере реда вожње у међумесном превозу
"Службени гласник РС", број 19 од 8. марта 
				2017.
 
Члан 1. 
Овим правилником прописује се садржина обрасца реда вожње, садржина и начин вођења регистра оверених редова вожње и начин овере реда вожње у међумесном превозу.
Члан 2. 
Образац реда вожње садржи: 
1) пословно име и адресу превозника, у горњем левом углу реда вожње;
2) простор за регистрацију и оверу реда вожње, у горњем десном углу реда вожње;
3) назив линије – почетна и крајња аутобуска станица, односно аутобуско стајалиште и најмање једна аутобуска станица, односно аутобуско стајалиште које ближе одређује правац линије, осим ако ред вожње садржи само почетну и крајњу станицу, односно стајалиште; 
4) редни број сваког поласка; 
5) редослед аутобуских станица, односно аутобуских стајалишта од почетне до крајње аутобуске станице, односно аутобуског стајалишта (за аутобуску станицу уноси се назив насеља или насељеног места са назнаком АС, а ако у насељу или насељеном месту постоје две или више аутобуских станица уноси се и адреса аутобуске станице);
6) времена полазака на аутобуским станицама и аутобуским стајалиштима, времена долазака на крајњим аутобуским станицама и аутобуским стајалиштима на линији, као и времена долазака и полазака на аутобуским станицама ако је предвиђено задржавање;
7) удаљеност аутобуских станица и аутобуских стајалишта од почетне аутобуске станице, односно аутобуског стајалишта изражена у километрима;
8) режим обављања превоза на линији (свакодневно, одређеним данима у недељи и сл.); 
9) рок важења реда вожње и 
10) потпис овлашћеног лица и печат превозника.
Ред вожње штампа се на папиру А4 формата беле боје.
Образац реда вожње дат је у Прилогу, који је одштампан уз овај правилник и чини његов саставни део.
Члан 3. 
Регистар оверених редова вожње у међумесном превозу садржи: 
1) редни број; 
2) пословно име и адресу превозника; 
3) матични број превозника; 
4) назив линије; 
5) број полазака на линији; 
6) број и датум решења о регистрацији и овери реда вожње; 
7) регистарски број реда вожње; 
8) рок важења реда вожње; 
9) број и датум решења којим се одобрава измена регистрованог реда вожње и
10) напомену (брисање или одјава регистрованог реда вожње односно поласка, престанак обављања међумесног превоза по регистрованом реду вожње због престанка важења лиценце за превоз и сл.).
Члан 4. 
Регистар се води у облику књиге тврдог повеза. 
На предњој страни корица стоји назив регистра, и то: „Регистар оверених редова вожње у међумесном превозу” и календарска година регистрације редова вожње.
Члан 5. 
Овера регистрованог реда вожње врши се уписом регистарског броја реда вожње, датума овере реда вожње, стављањем печата и потписа овлашћеног лица министарства надлежног за послове саобраћаја у простору на реду вожње који је предвиђен за регистрацију и оверу реда вожње.
Ред вожње оверава се у три примерка, од којих се један примерак доставља превознику.
Члан 6.
Даном почетка примене овог правилника престаје да важи Правилник о садржини обрасца реда вожње и садржини и начину вођења регистра и овере реда вожње у међумесном превозу („Службени гласник РС”, бр. 20/96 и 20/04).
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 15. јуна 2017. године.
Број 110-00-16/2017-03
У Београду, 24. фебруара 2017. године
Министар, 
проф. др Зорана З. Михајловић, с.р.
Прилози