На основу члана 41. став 2. Закона о фискалним касама
(„Службени гласник РС”, број 135/04),

Влада Републике Србије доноси

 

 

УРЕДБУ

о остваривању права
физичког лица – купца добара, односно корисника услуга у спровођењу 

Закона о
фискалним касама 

„Службени 

гласник РС“, број 15 од
18.
фебруара 
2005.

 

 

Члан 1.

Овом уредбом ближе се уређује остваривање права
физичког лица – купца добара, односно корисника услуга (у даљем тексту: купац)
у спровођењу Закона о фискалним касама („Службени гласник РС”, број 135/04 – у
даљем тексту: Закон) на рефундацију дела пореза на додату вредност (у даљем
тексту: ПДВ) исказаног у фискалном исечку за купљена добра, односно пружене
услуге које се евидентирају преко фискалне касе.

 

Члан 2.

Физичко лице – купац коме правно лице, односно
предузетник не евидентира промет добара, односно услуга преко фискалне касе,
или не одштампа и изда фискални исечак фискалне касе преко које је евидентиран
промет, има право да о томе достави податак Министарству финансија.

 

Члан 3.

Министарство финансија ће на основу добијених података
издати налог Пореској управи да изврши контролу правног лица, односно
предузетника, за кога су добијени подаци из члана 2. ове уредбе.

Пореска управа ће на основу овлашћења из Закона
извршити контролу правног лица, односно предузетника и уколико утврди да су
добијени подаци из члана 2. ове уредбе тачни, том правном лицу, односно
предузетнику изрећи ће меру у складу са Законом.

 

Члан 4.

Физичком лицу – купцу, који је први доставио податке из
члана 2. ове уредбе, а оставио је личне податке, у случају да су испуњени
услови из члана 3. става 2. ове уредбе, припада накнада у износу од 500 динара.

Одлуку о додели накнаде из става 1. овог члана доноси
министар надлежан за послове финансија.

 

Члан 5.

Ова уредба ступа на снагу наредног дана од дана
објављивања у „Службеном гласнику Републике Србије”.

 

 

05 број 110-884/2005-1

У Београду, 17. фебруара
2005. године


Влада Републике Србије

Потпредседник,


Мирољуб Лабус, с.р