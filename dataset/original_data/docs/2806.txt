На основу члана 21. став 1. Закона о Народној банци
Србије („Службени гласник РС”, бр. 72/2003 и 55/2004), члана 89. став 4. и
члана 91. став 2. Закона о банкама („Службени гласник РС”, број 107/2005), 
Гувернер Народне банке Србије доноси
 
 
ОДЛУКУ
о ближим условима и
начину давања и одузимања сагласности за отварање филијале или представништва
банке у иностранству
“Службени
гласник РС”, број 53 од
23. јуна 2006.
 
 
1.
Овом одлуком прописују се ближи услови и начин давања банци сагласности Народне
банке Србије за отварање филијале или представништва у иностранству (у даљем
тексту: сагласност), као и услови и начин одузимања сагласности.
 
2.
Банка која отвара филијалу или представништво у иностранству (у даљем тексту:
банка оснивач) подноси Народној банци Србије писмени захтев за добијање
сагласности.
 
3.
Уз захтев за отварање филијале у иностранству, банка оснивач доставља Народној
банци Србије:
1)
податке о свом називу, седишту и адреси;
2)
податке о предмету пословања, тј. о врсти банкарских и других финансијских
послова којима ће се бавити филијала у иностранству;
3)
податке о износу средстава свог оснивачког улога;
4)
податке о свом финансијском стању (финансијски извештај с мишљењем овлашћеног
ревизора за претходну пословну годину);
5)
одлуку свог надлежног органа о отварању филијале у иностранству;
6)
нацрт статута, уговора или другог акта на основу ког ће филијала пословати у
иностранству;
7)
изводе из прописа земље у којој се отвара филијала у иностранству који се
односе на њену делатност и овлашћења;
8)
писмену изјаву којом се обавезује да ће обезбедити правну заштиту уложених
средстава у складу с прописима земље у којој се отвара њена филијала у
иностранству, као и да ће за обавезе филијале одговарати до висине уложених
средстава; 
9)
писмену изјаву да ће обезбедити контролу пословања своје филијале у
иностранству;
10)
податке о лицу које се предлаже за директора филијале у иностранству, уз које
прилаже следећу документацију:
–
изјаву предложеног лица да не постоје разлози из члана 72. став 3. тачка 1. Закона
о банкама,
–
изјаву предложеног лица да није члан било ког органа управљања друге банке,
–
уверење надлежног органа да предложено лице није правноснажно осуђивано за
кривично дело на безусловну казну затвора или за кривична дела из члана 72.
став 3. тачка 3. Закона о банкама, односно друго кажњиво дело које га чини
неподобним за обављање те функције,
–
оверену фотокопију личне карте из које се види јединствени матични број грађана
– за предложено домаће физичко лице, односно оверену фотокопију пасоша из које
се види број пасоша, датум и земља његовог издавања, као и датум важења пасоша
– за предложено страно физичко лице,
–
доказ да има најмање три године искуства на руководећем положају у лицу у
финансијском сектору или шест година искуства у области финансија и банкарства,
–
препоруку директора правног лица код кога је предложено лице запослено или
директора правног лица с којим то лице пословно сарађује, која садржи
образложено мишљење о професионалним и моралним квалитетима овог лица, као и о
његовом доприносу законитом и стабилном пословању филијале у иностранству,
–
пословну биографију предложеног лица.
 
4.
Банка оснивач, уз захтев за отварање свог представништва у иностранству,
Народној банци Србије доставља документацију предвиђену тачком 3. ове одлуке, с
тим што за лице одговорно за пословање тог представништва доставља одлуку
надлежног органа банке ос нивача о именовању тог лица и његову пословну
биографију.
 
5.
На отварање другог организационог облика банке у иностранству примењују се
одредбе ове одлуке које се односе на отварање филијале банке у иностранству.
 
6.
При давању сагласности, Народна банка Србије нарочито цени финансијско стање
банке оснивача. 
 
7.
О захтевима из тач. 3, 4. и 5. ове одлуке, Народна банка Србије доноси решење –
у року од 30 дана од дана подношења уредног захтева.
Решење
из става 1. ове тачке је коначно.
 
8.
Банка оснивач је дужна да, у року од годину дана од дана добијања решења из
тачке 7. ове одлуке, Народној банци Србије достави:
–
извод из регистра стране земље да су филијала, представништво или други
организациони облик банке у иностранству регистровани у складу с прописима
земље у којој су отворени, у оригиналу или овереној фотокопији, с преводом;
–
статут, уговор или други акт на основу кога филијала, представништво или други
организациони облик банке у иностранству послују у земљи у којој су отворени.
Ако
поступак регистрације из става 1. ове тачке траје дуже од рока из тог става,
банка оснивач је дужна да о томе Народној банци Србије без одлагања достави
образложено обавештење, и да јој, у року од 15 дана од дана извршене
регистрације, достави доказе прописане том тачком. 
Ако
се регистрација из ове тачке не обави у року из те тачке, Народна банка Србије
одузеће банци оснивачу дату сагласност.
 
9.
Банка оснивач је дужна да Народној банци Србије поднесе извештај о пословању
филијале, представништва или другог организационог облика у иностранству у
протеклој години, и то до 31. марта текуће године, као и да је без одлагања
обавести о свим променама значајним за њихово пословање.
 
10.
Ако филијала, представништво или други организациони облик банке у иностранству
престане да ради, банка оснивач је дужна да о томе без одлагања обавести
Народну банку Србије. У супротном, Народна банка Србије одузеће банци оснивачу
дату сагласност.
 
11.
У случајевима из тачке 8. став 3. и тачке 10. ове одлуке, Народна банка Србије
ће банци оснивачу решењем одузети дату сагласност.
Решење
из става 1. ове тачке је коначно.
 
12.
Даном почетка примене ове одлуке престаје да важи Одлука о давању сагласности
за оснивање банке у иностранству, отварање филијале, пословне јединице или
представништва у иностранству („Службени гласник РС”, број 23/2005).
 
13.
Ова одлука ступа на снагу наредног дана од дана објављивања у „Службеном
гласнику РС”, а примењиваће се од 1. октобра 2006. године.
 
О. број 67
У Београду, 21. јуна 2006.
године
Гувернер
Народне банке Србије,
Радован Јелашић, с.р.