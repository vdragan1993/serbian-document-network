На основу члана 66. Закона о Народној банци Србије
(„Службени гласник РС”, бр. 72/2003 и 55/2004),

Гувернер Народне банке Србије доноси

 

	 

ОДЛУКУ

о условима за давање
овлашћења банкама за обављање послова са иностранством, као и о условима за
одузимање тог овлашћења

“Службени гласник
РС”, број 
5
од 18.
јануара 
2007.

 
 

1.
Народна банка Србије даће банци, на њен захтев, овлашћење за обављање послова
платног промета и кредитних послова са иностранством (у даљем тексту: овлашћење
за обављање послова са иностранством) ако та банка испуни следеће услове:

1)
да је од Народне банке Србије добила дозволу за рад и да је уписана у регистар
привредних субјеката;

2)
да је технички опремљена и организована на начин који обезбеђује да послове са
иностранством обавља ефикасно и у складу с међународним стандардима;

3)
да су запослени у њеним организационим деловима који послују са иностранством
стручно оспособљени за обављање послова са иностранством и да се служе
одговарајућим страним језиком, а да руководиоци тих организационих делова
активно говоре један од светских језика.

 

2.
Банка која добије овлашћење за обављање послова са иностранством дужна је:

1)
да најкасније у року од 90 дана од дана добијања овлашћења за обављање послова
са иностранством успостави мрежу кореспондентских односа и контокорентних
рачуна с банкама у иностранству;

2)
да Народну банку Србије обавести о рачунима отвореним у иностранству – у року
од 15 дана од дана отварања рачуна;

3)
да у пословању са иностранством уредно и у роковима извршава обавезе у земљи и
иностранству, придржавајући се међународних правила и узанси, као и домаћих
прописа;

4)
да одржава ниво ликвидности у складу с прописима којима се уређује управљање
ризицима;

5)
да уредно и у роковима измирује обавезе према Народној банци Србије, као и
обавезе према другим банкама у земљи.

 

3.
Овлашћење за обављање послова са иностранством даје се у форми решења, које је
коначно.

 

4.
Народна банка Србије може одузети овлашћење за обављање послова са
иностранством банци која не испуњава услове прописане тач. 1. и 2. ове одлуке.

Овлашћење
за обављање послова са иностранством одузима се у форми решења, које је
коначно.
 

5.
Банка која је до дана ступања на снагу ове одлуке добила овлашћење за обављање
послова са иностранством наставља да обавља те послове у складу с тачком 2. те
одлуке.

 

6.
Даном ступања на снагу ове одлуке престаје да важи Одлука о условима за давање
овлашћења банкама за обављање послова са иностранством, као и о условима за
одузимање тих овлашћења („Службени гласник РС”, број 76/2004).

 

7.
Ова одлука ступа на снагу наредног дана од дана објављивања у „Службеном
гласнику РС”.

 

О. број 1

У Београду, 12. јануара
2007. године

Гувернер

Народне банке Србије,


Радован Јелашић, с.р.