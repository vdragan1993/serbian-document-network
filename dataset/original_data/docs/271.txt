На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о образовању Радне групе за давање предлога о обавезним компонентама у оквиру социјалног програма, које ће Влада захтевати приликом приватизације предузећа за телекомуникације „Телеком Србија” акционарско друштво Београд
"Службени гласник РС", број 56 од 26. јуна 
				2015.
 
1. Образује се Радна група за давање предлога о обавезним компонентама у оквиру социјалног програма, које ће Влада захтевати приликом приватизације Предузећа за телекомуникације „Телеком Србија” акционарско друштво Београд (у даљем тексту: Радна група).
2. Задатак Радне групе је предлагање Влади обавезних компонената у оквиру социјалног програма, које ће Влада захтевати приликом приватизације Предузећа за телекомуникације „Телеком Србија” акционарско друштво Београд.
3. У Радну групу се именују:
− за председника:
др Ирини Рељин, вршилац дужности помоћника министра трговине, туризма и телекомуникација;
− за заменика председника:
Татјана Андан, начелник одељења у Министарству трговине, туризма и телекомуникација;
− за чланове:
1) Славица Мариновић, виши саветник у Министарству привреде,
2) Наташа Завођа, самостални саветник у Министарству финансија,
3) Милица Јаначковић, саветник у Министарству за рад, запошљавање, борачка и социјална питања,
4) Иван Исаковић, шеф службе за интерне односе у Дирекцији за људске ресурсе у Предузећу за телекомуникације „Телеком Србија” акционарско друштво Београд,
5) Тамара Новићевић, директор Сектора за пословне процене и планирање у Дирекцији за финансије у Предузећу за телекомуникације „Телеком Србија” акционарско друштво Београд.
4. Радна група, ради реализације задатка из тачке 2. ове одлуке, може одржавати састанке са представницима репрезентативних синдиката Предузећа за телекомуникације „Телеком Србија” акционарско друштво Београд.
5. Стручне и административне послове за потребе Радне групе обављаће Министарство трговине, туризма и телекомуникација.
6. За секретара Радне групе одређује се Небојша Васиљевић, виши саветник у Министарству трговине, туризма и телекомуникација. 
7. Радна група ће доставити Влади предлог компонената из тачке 2. ове одлуке и извештај о свом раду у року од 30 дана од дана доношења акта Владе којим ће се уредити услови, поступак и начин приватизације Предузећа за телекомуникације „Телеком Србија” акционарско друштво Београд.
8. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-6966/2015-1
У Београду, 25. јуна 2015. године
Влада
Председник,
Александар Вучић, с.р.