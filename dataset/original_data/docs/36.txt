На основу члана 97. тачка 1. Устава Републике Србије, члана 99. став 1. тачка 7. Устава Републике Србије, члана 182. став 2. Устава Републике Србије и члана 136. Пословника Народне скупштине Републике Србије („Службени гласник РС”, брoj 14/09 – пречишћен текст),
Полазећи истовремено од основних начела и норми Повеље Уједињених нација, Хелсиншког акта и других међународних докумената у којима се државни суверенитет и територијални интегритет одређују као темељи савременог међународног поретка,
Уверени да се сви спорови унутар савременог света и унутар држава чланица Уједињених нација могу и морају решавати на основу ових начела и норми, тежећи мирном, свеобухватном и компромисном решењу проблема Косова и Метохије,
Узимајући у обзир да су одлуком Народне скупштине, а на основу Устава Републике Србије, све одлуке привремених органа Косова и Метохије након једнострано проглашене независности Покрајине проглашене ништавим и неприхватљивим за Републику Србију, укључујући ту и саму декларацију о независности Косова и Метохије,
Потврђујући досадашње резолуције и одлуке Народне скупштине о Косову и Метохији, као и одлуке Владе засноване на тим одлукама,
Имајући у виду садржину мишљења Међународног суда правде,
Народна скупштина Републике Србије на седници Шестог ванредног заседања Народне скупштине у 2010. години, одржаној 26. јула 2010. године, донела је
 
 
ОДЛУКУ
о наставку активности Републике Србије у одбрани суверенитета и територијалног интегритета Републике Србије
„Службени гласник РС“, број 51 од 27. јула 2010.
 
 
1. Народна скупштина потврђује досадашњу политику очувања суверенитета и територијалног интегритета Републике Србије вођену на основу свих ранијих одлука Народне скупштине о Косову и Метохији и налаже Влади коришћење свих расположивих дипломатских и политичких средстава која стоје на располагању сувереним државама, чланицама Уједињених нација у активностима ка остварењу тог циља.
 
2. Народна скупштина изражава пуно опредељење за остваривање државног и политичког јединства по питању очувања Косова и Метохије и потврђује да Република Србија никада неће, ни експлицитно ни имплицитно, признати једнострано проглашену независност Косова и Метохије.
 
3. Народна скупштина сматра да је неопходно да се путем мирних преговора дође до трајног, одрживог и обострано прихватљивог решења за Косово и Метохију, у складу са Уставом Републике Србије, које ће омогућити историјско помирење српског и албанског народа, као и мир и стабилност региона.
 
4. Народна скупштина изражава подршку Влади у процесу подношења резолуције у Генералној скупштини Уједињених нација, чије би усвајање отворило пут да се кроз преговоре дође до компромисног решења за Косово и Метохију.
 
5. Народна скупштина овлашћује Владу да предузме све дипломатске напоре у правцу усвајања те резолуције у Генералној скупштини Уједињених нација.
 
6. Ову одлуку објавити у „Службеном гласнику Републике Србије”.
 
 
РС број 18
У Београду, 26. јула 2010. године

Народна скупштина Републике Србије
Председник,
проф. др 
	Славица Ђукић-Дејановић, с.р.