На основу члана 13. став 1. тачка 27. Закона о Високом савету судства („Службени гласник РС”, бр. 116/08, 101/10, 88/11 и 106/15) у вези са чл. 72. и 73. Закона о уређењу судова („Службени гласник РС”, бр. 116/08, 204/09, 101/10, 31/11 – др. закон, 78/11 – др. закон, 101/11, 101/13, 106/15, 40/15 – др. закон и 13/16) и члана 69. Судског пословника („Службени гласник РС”, бр. 110/09, 19/12, 89/13, 96/15, 104/15, 113/15, 39/16, 56/16 и 77/16),
Високи савет судства на седници одржаној 13. децембра 2016. године, донео је
ПРАВИЛНИК
о начину вођења личног листа за судију, судију поротника и запосленог у суду
"Службени гласник РС", број 108 од 29. 
				децембра 2016.
   
Члан 1.
Овим правилником о начину вођења личног листа за судију, судију поротника и запосленог у суду (у даљем тексту: Правилник) уређује се начин вођења личног листа за судију, судију поротника и запосленог у суду и обавезе Високог савета судства (у даљем тексту: Савет) и председника суда при достави података за вођење личних листова.
Начин вођења личног листа за судију, судију поротника и запосленог у суду
Члан 2.
Савет води лични лист за сваког судију, судију поротника и запосленог у суду у електронском облику, путем специјализоване софтверске апликације за евидентирање и обраду личног листа (у даљем тексту: апликација), водећи рачуна о заштити и тајности података.
Подаци у личном листу морају бити тачни, потпуни, правовремени и ажурни и воде се у складу са прописима којима се уређује заштита података о личности.
Обавезе Савета за вођење личних листова
Члан 3.
Савет се стара о одржавању и функционисању апликације, као и о њеном усклађивању са прописима у вези са вођењем личних листова.
Савет води шифарнике у апликацији, отвара и администрира корисничке налоге за приступ апликацији; у координацији са корисником, врши ажурирање података и пружа техничку подршку корисницима апликације, те доставља судовима ажурирано корисничко упутство за рад у апликацији.
Савет комуницира са председницима судова по свим питањима у вези са вођењем личних листова за судију, судију поротника и запосленог у суду, као и са другим органима који поседују податке који се воде у личним листовима.
Члан 4.
Савет врши сталну контролу података у личним листовима и обавештава председника суда о уоченим недостацима и неправилностима, ради отклањања истих.
Обавезе председника суда при достави података за вођење личних листова
Члан 5.
Сваки суд је дужан да евидентира податке потребне за вођење личних листова за судије, судије поротнике и запослене у суду.
Председник суда је дужан да податке о судијама, судијама поротницима и запосленима у суду потребне за вођење личних листова достави Високом савету судства, у електронском облику, путем специјализоване софтверске апликације за евидентирање и обраду личних листова, водећи рачуна о заштити и тајности података. 
Председник суда је дужан да сваку промену у подацима потребним за вођење личног листа достави Савету на начин описан у ставу 2. овог члана, у року од 15 календарских дана од настанка промене.
Члан 6.
Председник суда доставља Савету податке потребне за вођење личних листова и одговара за тачност података које доставља Савету ради уписивања у лични лист.
Члан 7.
Податке потребне за вођење личног листа за судију који је упућен у други суд, Савету доставља председник суда за који је судија изабран (матични суд).
Податке потребне за вођење личног листа за судију који је премештен у други суд, Савету доставља председник суда у који је судија премештен.
Члан 8.
Председник суда ће тромесечно, на захтев Савета, достављати Високом савету судства податке о броју лица у том суду за која постоји обавеза вођења личних листова.
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00017/2016-01
У Београду, 13. децембра 2016. године
Председник Високог савета судства,
Драгомир Милојевић, с.р.