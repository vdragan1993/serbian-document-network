На основу члана 27. став 4. Закона o заштити од пожара („Службени гласник РС”, брoj 111/09),


Министар унутрашњих послова доноси 



 



ПРАВИЛНИК


о начину израде и садржају Плана заштите од пожара аутономне покрајине, јединице локалне самоуправе и субјеката разврстаних у прву и другу категорију


„Службени гласник РС“, број 73 од 12. октобра 2010.


 



Члан 1.


Овим правилником утврђује се начин израде и садржај Плана заштите од пожара аутономне покрајине, јединице локалне самоуправе и субјеката разврстаних у прву и другу категорију угрожености од пожара. 



План заштите од пожара, независно од доносиоца, садржи: 



1) приказ постојећег стања заштите од пожара;


2) процену угрожености од пожара;


3) организацију заштите од пожара;


4) предлог техничких и организационих мера за отклањање недостатака и унапређење стања заштите од пожара;


5) прорачун потребних финансијских средстава;


6) прописане прорачунске и графичке прилоге.


Субјекти у првој и другој категорији угрожености од пожара у Плану заштите од пожара, поред података из става 2. овог члана, ближе приказују и податкe о броју ватрогасаца, техничкој опремљености и обучености ватрогасне јединице, односно организацији превентивних мера заштите од пожара, сталног дежурства и податке о броју стручно оспособљених лица за спровођење заштите од пожара.



Члан 2.


Процена угрожености од пожара, најзначајнији елемент Плана заштите од пожара, представља поступак утврђивања нивоа угрожености од пожара или технолошке експлозије и заштитних мера.


На основу процене угрожености од пожара одређују се мере за спречавање настанка и ширења пожара (превентивне мере), као и мере за успешно гашење, које произлазе из чињеничних специфичности предметног плана заштите од пожара. 



Основни елементи процене угрожености од пожара јесу:


1) постојеће стање; 



2) нумеричка анализа пожарне угрожености; 



3) стручно мишљење о постојећем стању, организације службе заштите од пожара као и професионалних ватрогасних јединица; 



4) предлог мера у складу са прописима; 



5) закључак; 



6) графички прилози.



Члан 3.


План заштите од пожара за подручје аутономне покрајине и локалне самоуправе (општине и града) по својим деловима садржи:


1) Приказ постојећег стања који обухвата техничке описе са расположивим подацима, и то о: 



(1) површини, 



(2) броју становника, 



(3) насељеним местима,


(4) правним лицима у привреди по гранама делатности, 



(5) субјектима заштите од пожара, правним лицима у привреди, у погледу повећане опасности за избијање и ширење пожара (правна лица прве и друге категорије угрожености од пожара), 



(6) индустријским зонама, 



(7) друмском и железничким саобраћајницама, 



(8) туристичким насељима, 



(9) електроенергетским објектима за производњу и пренос електричне енергије,


(10) локацијама на којима су ускладиштене веће количине запаљивих течности и гасова, експлозивних материја и других опасних материја, 



(11) објектима ватрогасних јединица, 



(12) природним извориштима воде који се могу употребљивати за гашење пожара, 



(13) насељима и деловима насеља у којима је изведена спољашња хидрантска мрежа за гашење пожара,


(14) грађевинским објектима у којима повремено или стално борави већи број лица (школе, вртићи, јаслице, ђачки и студентски домови, домови пензионера, болнице, спортски објекти, културно-уметнички и историјски објекти и сл.), 



(15) локацијама и грађевинским објектима који служе за дистрибуцију запаљивих течности, гасова и других опасних материја,


(16) пољопривредним и шумским површинама са путевимa проходним за ватрогасна возила и ватрогасце,


(17) шумским површинама по врсти, старости, запаљивости и изграђености противпожарних путева и просека у шумама,


(18) насељима, квартовима, улицама или значајнијим грађевинским објектима који су неприступачни за прилаз ватрогасним возилима, 



(19) насељима, квартовима, улицама или значајнијим грађевинским објектима у којима нема довољно средстава за гашење пожара, 



(20) система телефонских и радио веза употребљивих приликом гашења пожара и организацију гашења,


(21) узроцима избијања и ширења евидентираних пожара током последњих 10 година;


2) Процену угрoжености од пожара која, поред основних елемената из члана 2. става. 3. овог правилника, садржи и стручну обраду података на бази чињеница о:


(1) макроподели на пожарне секторе и зоне уз оцену да ли они испуњавају прописане услове у погледу спречавања ширења пожара, 



(2) густини изграђености унутар једне зоне уз оцену о постојећој физичкој структури грађевинских и других објеката с обзиром на могућности ширења пожара, 



(3) спратности грађевинских објеката и приступачности саобраћајница и површина у погледу могућности евакуације лица и гашења пожара, 



(4) старости грађевинских објеката и потенцијалним опасностима за избијање пожара, 



(5) стању спроведености мера заштите од пожара у индустријским зонама и угрожавању грађевинских објеката изван индустријских зона, 



(6) стању спроведености мера заштите од пожара за грађевинске објекте истих намена на одређеним подручјима, 



(7) извориштима воде и хидрантској мрежи за гашење пожара,


(8) изведеним дистрибутивним центрима енергената, 



(9) стању спроведених мера заштите од пожара на шумским и пољопривредним површинама,


(10) броју ватрогасних јединица;


3) Организацију заштите од пожара која обухвата:


(1) начин на који је организована заштита од пожара за подручје аутономне покрајине и јединице локалне самоуправе (општине и града), 



(2) начин на који ће се остварити комуникација са другим субјектима заштите од пожара у случају потрeбе,


(3) средства потребна за комуникацију, 



(4) начин укључивања комуналних предузећа, служби за снабдевање храном, служби за пружање прве помоћи, начин ангажовања посебних возила у акцији гашења, 



(5) податке о броју ватрогасаца, техничкој опремљености и обучености ватрогасних јединица, односно организацији превентивних мера заштите од пожара, сталног дежурства и податке о броју стручно оспособљених лица за спровођење заштите од пожара за подручје аутономне покрајине и јединице локалне самоуправе (општине и града);


4) Предлог техничких и организационих мера за отклањање недостатака и унапређење заштите од пожара који обухвата:


(1) мере у организацији подручја аутономне покрајине и јединице локалне самоуправе (општине и града) које могу утицати да се умањи ризик у погледу настанка пожара и експлозија,


(2) техничке мере које се односе на подизање нивоа заштите од пожара за подручје аутономне покрајине и јединице локалне самоуправе (општине и града), чија обавезна примена није утврђена законима и техничким прописима,


(3) мере заштите од пожара за подручје аутономне покрајине и јединице локалне самоуправе (општине и града) које се морају реализовати, а које захтевају знатна финансијска средства која треба обезбедити посебним планирањем средстава, 



(4) мере којима аутономна покрајина и јединице локалне самоуправе (општина и град) планирају набавку посебне опреме, уређаја и средстава да би се систем заштите од пожара унапредио и тиме смањио ризик,


(5) мере за санацију постојећег стања, 



(6) мере унапређења које би се спроводиле на грађевинским објектима, деловима грађевинских објеката и отвореном простору, 



(7) предлоге за промену намене грађевинских објеката или простора, 



(8) предлоге за изградњу нових извора и инсталација за снабдевање водом за гашење пожара, 



(9) предлоге за оснивање нових јединица за гашење пожара, 



(10) мере у вези са паљењем ватре и спаљивањем биљног отпада на отвореном простору, 



(11) предлог за изградњу нових осматрачких места за откривање пожара на отвореним просторима, 



(12) предлог за измену или доградњу система везе.


5) Прорачун потребних финансијских средстава који обухвата:


(1) реално сагледавање финансијских елемената свих предложених техничких и организационих мера уз сагласност органа аутономне покрајине и јединице локалне самоуправе (општине и града),


(2) динамику извршења техничких и организационих мера за подручје аутономне покрајине и јединице локалне самоуправе (општине и града) са планом финансијских средстава за период од пет година,


6) Прорачунске и графичке прилоге којима се приказују:


(1) површина на коју се конкретан план односи, 



(2) густина насељености и насељена места, 



(3) зоне са субјектима заштите од пожара, правним лицима у привреди у погледу повећане опасности за избијање и ширење пожара (правна лица прве и друге категорије угрожености од пожара), 



(4) индустријске зоне, 



(5) важније друмске и железничке саобраћајнице, 



(6) зоне са туристичким насељима, 



(7) електроенергетски објекти за производњу и пренос електричне енергије,


(8) локације на којима су ускладиштене веће количине запаљивих течности и гасова, експлозивне материје и друге опасне материје, 



(9) објекти ватрогасних јединица на територији аутономне покрајине или јединице локалне самоуправе, 



(10) природна изворишта воде која се могу употребљивати за гашење пожара, 



(11) насеља и делови насеља у којима је изведена спољашња хидрантска мрежа за гашење пожара,


(12) подручја или делова где се налазе грађевински објекти у којима повремено или стално борави већи број лица (школе, вртићи, јаслице, ђачки и студентски домови, домови пензионера, болнице, спортски објекти, културно-уметнички и историјски објекти и слично), 



(13) подручја са локацијама и грађевинским објектима који служе за дистрибуцију запаљивих течности, гасова и других опасних материја,


(14) подручја са пољопривредним и шумским површинама по врсти, старости, запаљивости и изграђености противпожарних путева и просека у шумама,


(15) подручја са насељима, квартовима, улицама или значајнијим грађевинским објектима који су неприступачни за прилаз ватрогасним возилима, 



(16) насеља, квартови, улице или значајнији грађевински објекти у којима нема довољно средстава за гашење пожара,


(17) легенда симбола и ознака према српским стандардима (SRPS).


План заштите од пожара за територију града Београда по својим деловима садржи:


1) Приказ постојећег стања који обухвата техничке описе са расположивим подацима, и то о: 



(1) површини,


(2) броју становника, 



(3) подручјима стамбених, индустријских, туристичких, градских и сеоских насеља те подручјима шумских и пољопривредних површина, 



(4) грађевинским објектима у погледу опасности од избијања и ширења пожара који су обухваћени проценом угрожености,


(5) друмским и железничким саобраћајницама које пролазе преко подручја града Београда уз означавање прикључака локалних саобраћајница, 



(6) водоводној и хидрантској мрежи, гасоводу, нафтоводу и другим инсталацијама за транспорт запаљивих и опасних материја,


(7) већим грађевинским објектима за ускладиштавање запаљивих, експлозивних и гасовитих материја или других опасних материја, 



(8) главним енергетским инсталација с њиховим вентилима, 



(9) значајнијим грађевинским објеката у којима повремено или стално борави већи број људи,


(10) објектима професионалних и индустријских ватрогасних јединица за гашење пожара, 



(11) местима на којима постоји стално ватрогасно дежурство, 



(12) уређеним природним извориштима воде за гашење пожара,


(13) системима телефонских и радио-веза употребљивих у гашењу пожара,


(14) здравственим установама и болницама које би пружиле прву помоћ повређенима у гашењу пожара, 



(15) шумским површинама и врстама биљног покривача уз изграђеност саобраћајница и пожарних просека,


(16) пољопривредним површинама и изграђености саобраћајница,


(17) броју пожара и врстама значајнијих грађевинских објеката и простора на којима су настајали пожари у последњих 10 година; 



2) Процену угрожености од пожара, која поред основних елемената из члана 2. става. 3. овог правилника, треба да садржи и стручну обраду података на бази чињеница о:


(1) правилној изграђености и повезаности насеља, шумских и пољопривредних површина у погледу услова за ширење пожара, 



(2) изграђености саобраћајница за акцију гашења пожара, 



(3) функционалност изграђене хидрантске мреже за гашење пожара,


(4) опасности од избијања пожара у грађевинским објектима где борави већи број људи, индустријским, складишним и другим опасним грађевинским објектима и локацијама, односно просторима, 



(5) опасностима од избијања пожара у одређеним шумским и пољопривредним подручјима, 



(6) опасностима при транспорту опасних материја и одређивању подручја на којима се таква опасност очекује,


(7) опасностима на инсталацијама за дистрибуцију гаса и електричне енергије, 



(8) опасностима које произилазе из старости грађевинских објеката, технологија или инсталација за развод енергената, 



(9) опасностима због неизграђености саобраћајница или њихове недовољне ширине за приступ и гашење пожара ватрогасним возилима, 



(10) функционалности система веза за осматрање и гашење пожара, 



(11) бројности и оспособљености становништва за гашење пожара, 



(12) превозу људства за гашење пожара,


(13) делотворности здравствене заштите и исхране људства ангажованог на већим пожарима,


(14) броју професионалних и добровољних ватрогасних јединица; 



3) Организацију заштите од пожара која садржи:


(1) начин на који је организована заштита од пожара за територију града Београда, 



(2) начин на који ће се остварити комуникација са другим субјектима заштите од пожара у случају потребе,


(3) средства потребна за комуникацију,


(4) начин укључивања комуналних предузећа, служби за снабдевање храном, служби за пружање прве помоћи, начин ангажовања посебних возила у акцији гашења, 



(5) податке о броју ватрогасаца, техничкој опремљености и обучености ватрогасних јединица, односно организацији превентивних мера заштите од пожара, сталног дежурства и подаци о броју стручно оспособљених лица за спровођење заштите од пожара за територију града Београда;


4) Предлог техничких и организационих мера за отклањање недостатака и унапређење заштите од пожара који обухвата:


(1) мере у организацији подручја града Београда које могу утицати да се умањи ризик у погледу настанка пожара и експлозија,


(2) техничке мере које се односе на подизање нивоа заштите од пожара за територију града Београда а да се њихова обавезна примена не захтева законима и техничком регулативом,


(3) мере заштите од пожара за територију града Београда које се морају реализовати а захтевају знатна финансијска средства које треба обезбедити посебним планирањем средстава, 



(4) мере којима град Београд планира набавку посебне опреме, уређаја и средстава да би се систем заштите од пожара унапредио и тиме смањио ризик,


(5) мере за санацију постојећег стања, 



(6) мере унапређења које би се спроводиле на грађевинским објектима, грађевинским деловима и отвореном простору, 



(7) изградњу нових извора и инсталација за снабдевање водом за гашење пожара, 



(8) оснивање нових јединица за гашење пожара, 



(9) мере у вези са паљењем ватре и спаљивањем биљног отпада на отвореном простору, 



(10) изградњу нових осматрачких места за откривање пожара на отвореним просторима, 



(11) измену или доградњу система везе;


5) Прорачун потребних финансијских средстава садржи:


(1) реално сагледавање финансијских елемената свих предложених техничких и организационих мера уз сагласност органа града Београда,


(2) динамику извршења техничких и организационих мера за територију града Београда са планом финансијских средстава за период од пет година;


6) Прорачунске и графичке прилоге којима се приказују:


(1) површина и територија у надлежности града Београда,


(2) број становника, 



(3) подручја стамбених, индустријских, туристичких, градских и сеоских насеља те подручја шумских и пољопривредних површина, 



(4) подручја са грађевинским објектима у погледу опасности од избијања и ширења пожара која су одређена проценом угрожености за подручје града,


(5) важније друмске и железничке саобраћајнице које пролазе преко територије града Београда уз означавање прикључака локалних саобраћајница, 



(6) водоводна и спољашња хидрантска мрежа, гасоводи, нафтоводи и друге инсталације за транспорт запаљивих и опасних материја са главним вентилима,


(7) делова града са већим грађевинским објектима за ускладиштавање запаљивих, експлозивних и гасовитих материја или других опасних материја, 



(8) главне електроенергетске инсталације, 



(9) подручја са значајнијим грађевинским објектима у којима повремено или стално борави већи број људи,


(10) распоред објеката професионалних и индустријских ватрогасних јединица за гашење пожара, 



(11) места на којима постоји стално ватрогасно дежурство, 



(12) уређена природна изворишта воде за гашење пожара,


(13) системи телефонске и радио-везе употребљивих у гашењу пожара,


(14) здравствене установе и болнице које би пружиле прву помоћ повређенима у гашењу пожара, 



(15) делови града са шумским површинама и врстама биљног покривача уз изграђеност саобраћајница и пожарних просека,


(16) делова града са пољопривредним површинама и изграђеним саобраћајницама,


(17) легенду симбола и ознака према српским стандардима (SRPS).


Под грађевинским објектом, у смислу овог правилника, подразумева се објект на одређеној локацији који се састоји од грађевинског дела и уграђене опреме који заједно чине техничко-технолошку целину, а под пожарним сектором, подразумева се, основна просторна јединица дела грађевинског објекта, која се сматра самосталном у погледу техничких и организационих мера заштите од пожара и која је одвојена од осталих делова грађевинског објекта конструкцијом отпорном на пожар. 



 


Члан 4.


План заштите од пожара за субјекте у првој и другој категорији угрожености од пожара по својим деловима садржи:


1) Приказ постојећег стања који обухвата следеће техничке податке са описима који се односе на:


(1) површину објеката, 



(2) број запослених,


(3) број и назив грађевинских и других објеката, 



(4) врсту технологије по грађевинским и другим објектима, 



(5) количину материја по производним и складишним грађевинским објектима, 



(6) број запослених по грађевинским објектима, 



(7) материје које се користе у технолошком процесу у погледу опасности за избијање и ширење пожара,


(8) складишта запаљивих течности, гасова и других опасних материја према количини и врсти, 



(9) зоне опасности у погледу угрожености од настајања технолошке експлозије, 



(10) места у технолошком процесу рангирана по вероватноћи избијање и ширења пожара, 



(11) поузданост система за грејање простора или припрему технолошке паре, воде или другог медија у погледу опасности од избијање и ширење пожара,


(12) поузданост и предвиђено време експлоатације технолошког постројења и грађевинских објеката обзиром на опасности од избијања и ширења пожара,


(13) стање грађевинског објекта и изолационих материјала у погледу опасности од избијање и ширење пожара,


(14) пожарне секторе грађевинских објеката, 



(15) саобраћајнице за приступ ватрогасних возила,


(16) инсталације развода гасова, запаљивих течности, водовод, хидрантску мрежу за гашење пожара и системе за детекцију, дојаву и гашење пожара, 



(17) стање водоснабдевања, 



(18) организацију службе заштите од пожара и удаљеност од најближих професионалних ватрогасних јединица, 



(19) енергетске системе са главним вентилима, 



(20) системе телефонских и радио веза, 



(21) организацију службе физичко-техничке заштите, 



(22) резервне изворе за снабдевање водом за гашење пожара, 



(23) распоред и смештај опреме и средстава за гашење пожара,


(24) професионалне ватрогасне јединице и запослене који су стручно оспособљени за гашење пожара, 



(25) начин примања дојаве пожара,


(26) пожарно оптерећење сваког грађевинског објекта, 



(27) стање службе за пружање прве помоћи повређенима приликом гашења пожара,


(28) регистроване пожаре са узроцима њиховог настајања у последњих 10 година;


2) Процену угрожености од пожара, која поред основних елемената из члана 2. став 3. овог правилника садржи и стручну обраду података на бази чињеница о:


(1) примењеним прописима и коришћеним методама,


(2) локацији (макро и микро), прилазним саобраћајницама и удаљености од професионалне ватрогасне јединице, 



(3) намени грађевинског објекта, технолошком поступку и опасностима које произлазе из намене и технолошког поступка, 



(4) начину евакуације и спасавању лица, 



(5) конструкцији, конструктивним материјалима и отпорности конструкције у пожару,


(6) подели на пожарне секторе,


(7) врсти и количини запаљивих материја и прорачуну пожарног оптерећења, 



(8) електричним инсталацијама и уређајима, 



(9) сигурносним системима, уређајима за искључење струје, инсталацијама за детекцију и дојаву пожара, стабилним системима за гашење пожара, детекцију експлозивних гасова и пара и другим инсталацијама значајним за откривање и гашење пожара,


(10) машинским инсталацијама, 



(11) могућим врстама и изворима опасности за избијање и ширење пожара, 



(12) снабдевању водом и хидрантској мрежи за гашење пожара, 



(13) разврставању у категорију угрожености од пожара и од технолошке експлозије, 



(14) количини и распореду опреме и средстава за гашење пожара, 



(15) организацији службе заштите од пожара и организацији и опремљености ватрогасне јединице,


(16) резултатима примењене нумеричке анализе;


3) Организацију заштите од пожара која обухвата:


(1) начин на који је организована заштита од пожара у субјекту заштите од пожара, правном лицу,


(2) начин на који ће се остварити комуникација са другим субјектима заштите од пожара у случају потребе,


(3) средства потребна за комуникацију,


(4) податке о броју ватрогасаца, техничкој опремљености и обучености ватрогасне јединице, односно службе за спровођење превентивних мера заштите од пожара, као и податке о броју стручно оспособљених лица за спровођење заштите од пожара и сталног дежурства,


(5) начин поступања ватрогасних јединица и других учесника у акцији гашења пожара;


4) Предлог техничких и организационих мера за отклањање недостатака и унапређење заштите од пожара који обухвата:


(1) мере у организацији делатности субјекта заштите од пожара, правног лица које могу утицати да се умањи ризик у погледу настанка пожара и експлозија,


(2) техничке мере које се односе на подизање нивоа заштите од пожара, чија обавезна примена није утврђена законима и техничким прописима,


(3) мере заштите од пожара које се морају реализовати, а које захтевају знатна финансијска средства које субјекат заштите од пожара, правно лице треба да обезбеди посебним планирањем средстава, 



(4) мере којима се планира набавка посебне опреме, уређаја и средстава да би се систем заштите од пожара у субјекту заштите од пожара, правном лицу унапредио и тиме смањио ризик,


(5) мере за санацију постојећег стања, 



(6) мере унапређења које би се спроводиле на грађевинским објектима, грађевинским деловима и отвореном простору, 



(7) изградњу нових извора и инсталација за снабдевање водом за гашење пожара, 



(8) мере у вези са паљењем ватре и спаљивањем биљног отпада на отвореном простору, 



(9) мере за измену или доградњу система везе;


5) Прорачун потребних финансијских средстава који садржи:


(1) реално сагледавање финансијских елемената свих предложених техничких и организационих мера уз сагласност субјекта заштите од пожара, правног лица,


(2) динамику извршења техничких и организационих мера са планом финансијских средстава за период од пет година;


6) Прорачунске и графичке прилоге којима се приказују:


(1) грађевински и други објекти са распоредом на ситуационом плану, 



(2) интерне и спољне саобраћајнице као и платои и саобраћајница за кретање ватрогасних возила,


(3) основе свих етажа објеката са уцртаним евакуационим путевима и назначеним местима са системима за гашење и дојаву, назначеним поделама на пожарне секторе, местима на којима се налазе врата отпорна на пожар, клапне, главни прекидачи, сигурносне светиљке, сигурносни извори електричне енергије, системи за одимљавање, наменом и ознаком просторија, ознаком етаже, 



(4) изгледи фасада објекта када је то значајно за евакуацију, 



(5) резервни извори за снабдевање водом за гашење пожара, 



(6) распоред и смештај опреме и средстава за гашење пожара, 



(7) распоред спољне и унутрашње хидрантске мреже,


(8) складишта запаљивих течности, гасова и других опасних материја по количини и врсти, 



(9) опасна места у погледу настајања технолошке експлозије, или експлозије смеше запаљивих течности и гасова са ваздухом,


(10) технолошких места по вероватноћи за избијање и ширење пожара, 



(11) системи за грејање простора или припрему технолошке паре, воде или другог медија у погледу опасности за избијање и ширење пожара,


(12) правци и места развода гасова и запаљивих течности са главним вентилима,


(13) хидрантске мреже за гашење пожара 



(14) простори који имају системе за детекцију, дојаву и гашење пожара, 



(15) системи водоснабдевања, 



(16) системи телефонских и радио веза, 



(17) пожарно оптерећење по грађевинским објектима,


(18) путеви за ватрогасну интервенцију и начини интервенције,


(19) план комуникације учесника у гашењу пожара,


(20) легенда симбола и ознака према српским стандардима (SRPS).


 


Члан 5.


При изради плана заштите од пожара за подручје аутономне покрајне и локалне самоуправе (општине и града) и субјеката разврстаних у прву и другу категорију угрожености од пожара, тим стручњака који израђује План заштите од пожара, може у оправданим случајевима, за припадајућу врсту ватрогасне јединице, утврдити различиту врсту и количину опреме од оне која је прописана техничким прописима, а која је условљена специфичностима субјекта – правног лица или подручја. 



Оправданост предложених промена потребно је посебно образложити.


У поступку давања сагласности на План заштите од пожара, Министарство унутрашњих послова ће оценити оправданост утврђивања различите врсте или количине опреме од прописане.


 


Члан 6.


За потребе израде Плана заштите од пожара, количина воде потребна за гашење пожара у насељима у зависности од броја становника и рачунског броја истовремених пожара, утврђена је посебним прописима чији је извод дат у Табели 1. која је одштампана уз овај правилник и која чини његов саставни део.


Ако је насеље подељено у зоне према изворима за снабдевање водом за гашење пожара који нису међусобно повезани, рачунски број истовремених пожара и количина воде за гашење пожара одређују се према броју становника који припадају одређеној зони.


Ако је површина на којој се налази индустријски или привредни објекат (грађевински објекти и простори) величине до 150 ha, рачуна се с једним пожаром, а ако је површина већа рачуна се с два истовремена пожара. 



 


Члан 7.


План заштите од пожара и у оквиру њега процену угрожености, с обзиром на критеријуме дефинисане овим правилником, израђује привредно друштво или друго правно лице које поседује овлашћење за израду главног пројекта заштите од пожара и овлашћења за пројектовање посебних система заштите од пожара, односно тим стручњака са одговарајућим лиценцама.


Одговорна лица у аутономној покрајини, општини, граду, граду Београду и субјекту у првој и другој категорији угрожености од пожара за чије се грађевинске објекте и просторе израђује план заштите од пожара и у оквиру њега процена угрожености, упознаће одговорно лице за израду плана заштите од пожара и процене са свим расположивим подацима и предузети мере за заштиту података. 



 


Члан 8.


За израду планова заштите од пожара и процене угрожености примењују се српске норме и нумеричке методе, као и у свету прихваћене нумеричке методе (TRVB 100, Еуроаларм, Гретенер, DOW Индекс и сличне) које уређују ту област, у случају да се План заштите од пожара и процена угрожености не могу израдити применом само српских норми и метода.


Методе из става 1. овога члана могу се користити искључиво за оне грађевинске објекте и постројења на начин и како је то предвиђено самом методом и прихваћеном праксом.


Примена једне или више изабраних метода обавезна је у целини.


 


Члан 9.


Лица која учествују у изради плана заштите од пожара и процене угрожености имају обавезу чувања као службене тајне податке који су на основу закона или општег акта означени одговарајућим степеном тајности. 
	



Члан 10.


План заштите од пожара и процена угрожености садрже и предлог мера чијим би се спровођењем постигло економичније или на други начин повољније решење заштите од пожара и експлозија за власника или корисника грађевинског објекта, а истовремено задржао исти или постигао већи ниво заштите. 



Предлог мера за побољшање стања заштите од пожара може да се односи на: 



(1) санацију постојећег стања; 



(2) унапређења које би се спроводиле на грађевинским објектима, грађевинским деловима и отвореном простору; 



(3) промену намене грађевинских објеката или простора; 



(4) извођење нових инсталација за гашење и дојаву пожара; 



(5) изградњу нових извора и инсталација за снабдевање водом за гашење пожара; 



(6) оснивање нових јединица за гашење пожара; 



(7) паљење ватре и спаљивање биљног отпада на отвореном простору; 



(8) изградњу нових осматрачких места за откривање пожара на отвореним просторима; 



(9) измену или доградњу система везе.


 


Члан 11.


Мере заштите од пожара и технолошких експлозија које су произашле из Плана заштите од пожара израђене за више технолошки или просторно међусобно повезаних грађевинских објеката, обавезне су за све њихове власнике и кориснике. 



 


Члан 12.


Овај правилник ступа на снагу осмог дана од дана објављивања у „Службеном гласнику Републике Србије”. 



 


Број 01-9882/10-3


У Београду, 27. септембра 2010. године 



Министар 



унутрашњих послова,


Ивица Дачић,с.р.