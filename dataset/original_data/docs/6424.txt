На основу члана 265, а у вези са чланом 169. Закона о ваздушном саобраћају („Службени гласник PС”, број 73/10),
Управни одбор Директората цивилног ваздухопловства Pепублике Србије доноси
 
 
ПРАВИЛНИК 
о безбедносном прегледу страних ваздухоплова на платформи аеродрома
"Службени гласник РС", број 2 од 18. јануара 2011.
 
 
Предмет правилника
 
Члан 1.
Овим правилником уређују се: поступци за прегледе на платформи ваздухоплова из трећих држава који слећу на аеродроме у државама чланицама; услови под којима се из разлога безбедности приземљују ваздухоплови из трећих држава или авио-превозиоцима из трећих држава забрањује летење у Европској унији; успостављање и објављивање листе Европске уније, која обухвата авио-превозиоце којима је из разлога безбедности забрањено летење у Европској унији, и која се заснива на заједничким мерилима, и ажурирање те листе; обавештавање путника у авио-превозу о идентитету стварног авио-превозиоца на њиховом лету; прикупљање и размена података о безбедности ваздухоплова из трећих држава који користе аеродроме у Европској унији. 
 
Преузимање упутстава и уредаба Европске заједнице
 
Члан 2.
Овим правилником се, уз прилагођавање праву Републике Србије, преузима: Упутство Европског парламента и Савета 2004/36/ЕЗ од 21. априла 2004. године о безбедности ваздухоплова из трећих држава који користе аеродроме Заједнице; Уредба Европског парламента и Савета (ЕЗ) бр. 2111/2005 од 14. децембра 2005. године о успостављању листе Заједнице која се односи на авио-превозиоце којима је забрањено летење у Заједници, о обавештавању путника у ваздушном саобраћају о идентитету стварних авио-превозилаца и којом се укида члан 9. Упутства 2004/36/ЕЗ; Уредба Комисије (ЕЗ) бр. 473/2006 од 22. марта 2006. године којом се утврђују извршна правила за листу Заједнице која се односи на авио-превозиоце којима је забрањено летење у Заједници из Поглавља II Уредбе Европског парламента и Савета (ЕЗ) бр. 2111/2005; Уредба Комисије (ЕЗ) бр. 768/2006 од 19. маја 2006. године о извршењу Упутства Европског парламента и Савета 2004/36/ЕЗ у погледу прикупљања и размене података о безбедности ваздухоплова који користе аеродроме Заједнице и управљање информационим системом; Уредба Комисије (ЕЗ) бр. 474/2006 од 22. марта 2006. године којом се успоставља листа Заједнице која се односи на авио-превозиоце којима је забрањено летење у Заједници из Поглавља II Уредбе Европског парламента и Савета (ЕЗ) бр. 2111/2005; Уредба Комисије (ЕЗ) бр. 351/2008 од 16. априла 2008. године о извршењу Упутства Европског парламента и Савета 2004/36/ЕЗ у погледу давања предности прегледима на платформи ваздухопловима који пристају на аеродроме Заједнице.
Упутство 2004/36/ЕЗ преузима се у пречишћеном тексту који је израдио Директорат цивилног ваздухопловства Републике Србије и који обухвата: Упутство Европског парламента и Савета 2004/36/ЕЗ од 21. априла 2004. године о безбедности ваздухоплова из трећих држава који користе аеродроме Заједнице; Уредбу Европског парламента и Савета (ЕЗ) бр. 2111/2005 од 14. децембра 2005. године о успостављању листе Заједнице која се односи на авио-превозиоце којима је забрањено летење у Заједници, о обавештавању путника у ваздушном саобраћају о идентитету стварних авио-превозилаца и којом се укида члан 9. Упутства 2004/36/ЕЗ; Упутство Комисије 2008/49/ЕЗ од 16. априла 2008. године о изменама и допунама Анекса II Упутства Европског парламента и Савета 2004/36/ЕЗ од 21. априла 2004. године о безбедности ваздухоплова из трећих држава који користе аеродроме Заједнице; Уредбу Европског парламента и Савета (ЕЗ) бр. 596/2009 од 18. јуна 2009. године којом се неки акти за које се користи члан 251. Уговора прилагођавају Одлуци Савета 1999/468/ЕЗ у погледу подробног регулаторног поступка – Прилагођавање подробном регулаторном поступку – Део четврти.
Уредба Европског парламента и Савета (ЕЗ) бр. 2111/2005 од 14. децембра 2005. године о успостављању листе Заједнице која са односи на авио-превозиоце којима је забрањено летење у Заједници, о обавештавању путника у ваздушном саобраћају о идентитету стварних авио-превозилаца и којом се укида члан 9. Упутства 2004/36/ЕЗ преузима се у пречишћеном тексту који је израдио Директорат цивилног ваздухопловства Републике Србије и који обухвата: Уредбу Европског парламента и Савета (ЕЗ) бр. 2111/2005 од 14. децембра 2005. године о успостављању листе Заједнице која се односи на авио-превозиоце којима је забрањено летење у Заједници, о обавештавању путника у ваздушном саобраћају о идентитету стварних авио-превозилаца и којом се укида члан 9. Упутства 2004/36/ЕЗ; Уредбу Европског парламента и Савета (ЕЗ) бр. 596/2009 од 18. јуна 2009. године којом се неки акти за које се користи члан 251. Уговора прилагођавају Одлуци Савета 1999/468/ЕЗ у погледу подробног регулаторног поступка – Прилагођавање подробном регулаторном поступку – Део четврти.
Пречишћени текст Упутства 2004/36/ЕЗ даје се у Прилогу 1. овог правилника; пречишћени текст Уредбе (ЕЗ) бр. 2111/2005 даје се у Прилогу 2. овог правилника; Уредба (ЕЗ) бр. 473/2006 даје се Прилогу 3. овог правилника; Уредба (ЕЗ) бр. 768/2006 даје се у Прилогу 4. овог правилника; Уредба (ЕЗ) бр. 474/2006 даје се у Прилогу 5. овог правилника; Уредба (ЕЗ) бр. 351/2008 даје се у Прилогу 6. овог правилника.
 
Значење појединих појмова у овом правилнику
 
Члан 3.
1) ECAA спoразум je Мултилатерални споразум између Европске заједнице и њених држава чланица, Републике Албаније, Босне и Херцеговине, Републике Бугарске, Републике Хрватске, Бивше Југословенске Републике Македоније, Републике Исланд, Републике Црне Горе, Краљевине Норвешке, Румуније, Републике Србије и Мисије привремене управе Уједињених нација на Косову (у складу са Резолуцијом Савета безбедности УН 1244 од 10. јуна 1999) о успостављању Заједничког европског ваздухопловног подручја.
2) Појам „ЕАSA” означава Европску агенцију за безбедност ваздушног саобраћаја (European Aviation Safety Agency).
3) Појам „IСАО” означава Међународну организацију цивилног ваздухопловства. 
4) Појам „SAFA програм” (Safety Assessment of Foreign Aircraft – SAFA) означава програм Европске уније о процени безбедности страних ваздухоплова.
5) Појам „Чикашка конвенција” означава Конвенцију о међународном цивилном ваздухопловству и Анексе уз Конвенцију, која је потписана у Чикагу 7. децембра 1944. године.
6) Појмови „Заједница”, „прописи Заједнице”, „Уговор о оснивању Европске заједнице” (Уговор), „Службени лист Европске уније”, „аеродром Заједнице” и „држава чланица” који се користe у прилозима овог правилника тумаче се сагласно тачкама 2. и 3. Анекса II ECAA споразума и одговарајућим одредбама Лисабонског уговора којим се мења и допуњује Уговор о Европској унији и Уговор о оснивању Европске заједнице.
7) Појмови „надлежни орган”, „национална ваздухопловна власт”, „надлежни орган који спроводи преглед страног ваздухоплова на платформи” и „ваздухопловни регулаторни орган” из овог правилника тумаче се као Директорат цивилног ваздухопловства Републике Србије.
 
Овлашћење директора Директората цивилног ваздухопловства Републике Србије
 
Члан 4.
Овлашћује се директор Директората цивилног ваздухопловства Републике Србије да у „Службеном гласнику Републике Србије” објављује листу авио-превозилаца којима је забрањено летење у Европској унији која представља Анекс А и Анекс Б Прилога 5. овог правилника, тј. Уредбе (ЕЗ) бр. 474/2006.
 
Завршне одредбе
 
Члан 5.
Ступањем на снагу овог правилника престаје да важи Правилник о безбедносном прегледу страних ваздухоплова на платформи аеродрома („Службени гласник Републике Србије”, број 1/10).
 
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
 
 
Број 1/0-01-0004/2010-0003
У Београду, 21. децембра 2010. године
Управни одбор
Председник, 
Милутин Мркоњић, с.р.
 
 
ПРИЛОГ 1.
Упутство Европског парламента и Савета 2004/36/ЕЗ од 21. априла 2004. године о безбедности ваздухоплова из трећих држава који користе аеродроме Заједнице
 
Област примене и циљеви
 
Члан 1.
1. У оквиру укупне стратегије Заједнице о успостављању и одржавању високог и уједначеног нивоа безбедности цивилног ваздухопловства у Европи, овим упутством уводи се усклађен приступ делотворној примени међународних стандарда безбедности у Заједници, тако што се уједначавају правила и поступци за прегледе на платформи ваздухоплова из трећих држава који слећу на аеродроме у државама чланицама. 
2. Овим упутством не дира се у право државе чланице да спроводи прегледе који њиме нису уређени, да приземљи ваздухоплов, забрани летове или уведе услове за ваздухоплове који слећу на њене аеродроме, сагласно прописима Заједнице и међународним прописима. 
3. Ово упутство не примењује се на државне ваздухоплове као што су они одређени у Чикашкој конвенцији и на ваздухоплове чија максимална маса на полетању не прелази 5.700 kg, а који се не користе у комерцијалном авио-превозу. 
 
Дефиниције
 
Члан 2.
Поједини изрази који се користе у овом упутству имају следеће значење:
1) ваздухоплов из треће државе означава ваздухоплов који се не користи или којим се не обавља саобраћај под надзором надлежног органа државе чланице;
2) међународни стандарди безбедности означавају стандарде безбедности наведене у Чикашкој конвенцији и њеним анексима који су на снази у време прегледа;
3) преглед на платформи (ramp inspection) означава преглед ваздухоплова из треће државе који се спроводи према Анексу II овог упутства;
4) приземљење (grounding) означава службену забрану ваздухоплову да напусти аеродром и предузимање мера које су потребне за његово задржавање на аеродрому.
 
Прикупљање података
 
Члан 3.
1. Државе чланице успостављају механизам за прикупљање свих података које сматрају потребним за испуњење циља постављеног у члану 1. овог упутства, што обухвата: 
(а) важне безбедносне податке који су пре свега доступни преко: 
– пилотских извештаја, 
– извештаја организација за одржавање, 
– извештаја о незгодама,
– других организација које су независне у односу на надлежни орган државе чланице,
– притужби; 
(б) податке о мерама које су предузете после прегледа на платформи, као што су: 
– приземљење ваздухоплова;
– забрана ваздухоплову или оператеру да лети у држави чланици, 
– захтеване корективне мере, 
– контакти с надлежним органом оператера; 
(ц) додатне податке у вези са оператером, као што су:
– предузете корективне мере, 
– понављање недостатака.
2. Ови подаци чувају се у облику приказаном у Анексу I овог упутства, коришћењем обрасца стандардизованог извештаја који садржи наведене ставке. 
 
Преглед на платформи
 
Члан 4.
1. Свака држава чланица обезбеђује одговарајућа средства којима омогућава да се ваздухоплов из треће државе који слеће на њене аеродроме отворене за међународни ваздушни саобраћај подвргне прегледу на платформи ако постоји сумња да он не испуњава међународне стандарде безбедности. Примењујући ове поступке, надлежни орган државе чланице посебну пажњу посвећује ваздухоплову: 
– за који је примљено обавештење које указује на лоше услове одржавања или очигледна оштећења или кварове,
– за који је извештено да од уласка у ваздушни простор државе чланице изводи неуобичајене маневре, који изазивају озбиљну забринутост по безбедност,
– за који је претходни преглед на платформи открио недостатке који изазивају озбиљну забринутост да он не испуњава међународне стандарде безбедности, а држава чланица сматра да недостаци не могу да се отклоне,
– ако постоји доказ да надлежни органи државе регистрације ваздухоплова не спроводе потребан безбедносни надзор (safety oversight), или
– ако подаци који су прикупљени применом члана 3. овог упутства изазивају забринутост у погледу оператера или ако је претходни преглед на платформи указао на недостатке ваздухоплова кога користи исти оператер. 
2. Држава чланица може да установи правила за преглед на платформи према поступку прегледа на лицу места за случајеве кад не постоји било каква посебна сумња, под условом да ова правила буду сагласна прописима Заједнице и међународним прописима. Овај поступак спроводи се на недискриминативан начин. 
3. Држава чланица обезбеђује спровођење одговарајућих прегледа на платформи и предузимање других мера надзора, у оквиру члана 8. став 3. овог упутства. 
4. Преглед на платформи спроводи се у поступку из Анекса II овог упутства, уз коришћење обрасца извештаја који најмање садржи ставке наведене у обрасцу из Анекса II овог упутства. По окончању прегледа на платформи, вођа ваздухоплова или представник оператера ваздухоплова обавештавају се о налазима (findings), а ако се открију значајнији недостаци – извештај се упућује оператеру ваздухоплова и одговарајућим надлежним органима. 
5. При прегледу на платформи према овом упутству, надлежни орган државе чланице чини све што је потребно да се избегне непотребно кашњење ваздухоплова кога прегледа. 
 
Размена података
 
Члан 5.
1. Надлежни органи држава чланица међусобно размењују податке. Ови подаци, на захтев надлежног органа, садрже списак аеродрома предметне државе чланице који су отворени за међународни ваздушни саобраћај, број прегледа на платформи у календарској години и број кретања ваздухоплова из трећих држава са сваког аеродрома са списка. 
2. Сви стандардизовани извештаји из члана 3. овог упутства и извештаји о прегледима на платформи из члана 4. став 4. овог упутства прослеђују се без одлагања Комисији, као и надлежним органима држава чланица и Европској агенцији за безбедност ваздушног саобраћаја (EASA), на њихов захтев.
3. Ако стандардизовани извештаји укажу на потенцијално угрожавање безбедности или ако извештај с прегледа на платформи покаже да ваздухоплов не испуњава међународне стандарде безбедности и да може да представља потенцијалну претњу по безбедност, извештај се без одлагања прослеђује сваком надлежном органу држава чланица и Комисији. 
 
Заштита и ширење података
 
Члан 6.
1. Државе чланице предузимају, сагласно националним прописима, мере којима се омогућава поверљивост података које приме сходно члану 5. овог упутства. Оне користе наведене податке искључиво за сврхе овог упутства. 
2. Комисија сваке године објављује и ставља на располагање јавности и заинтересованим странама у индустрији извештај о прикупљеним подацима, који садржи анализу свих података примљених сходно члану 5. овог упутства. Анализа је једноставна и лако разумљива и показује да ли је повећан ризик по безбедност путника. У њој се не откривају извори података.
3. Не дирајући у право јавности на приступ документима Комисије предвиђено Уредбом (ЕЗ) бр. 1049/2001, Комисија, на сопствену иницијативу, усваја мере за ширење података из става 1. овог члана заинтересованим странама и с њима повезане услове. Ове мере, које могу да буду опште или појединачне, заснивају се на потреби: 
– да се лица и организације снабдеју подацима који су им потребни за побољшање безбедности у цивилном ваздухопловству,
– да се ширење података ограничи само на оно што је стриктно потребно за њихову употребу од корисника, да би се омогућила одговарајућа поверљивост података. 
Појединачне мере усвајају се према саветодавном поступку који је предвиђен у члану 10. став 3. овог упутства.
Опште мере, које су намењене за измене и допуне споредних елемената овог упутства његовим допуњавањем, усвајају се према подробном регулаторном поступку који је предвиђен у члану 10. став 4. овог упутства.
4. Кад су подаци о недостацима ваздухоплова дати добровољно, у извештају о прегледу на платформи из члана 4. став 4. овог упутства не сме да се открије извор података. 
 
Приземљење ваздухоплова
 
Члан 7.
1. Кад неиспуњавање међународних стандарда безбедности изазива јасну опасност по безбедност лета, оператер ваздухоплова дужан је да пре полетања предузме мере којима отклања недостатке. Ако надлежни орган који спроводи преглед на платформи није уверен да ће корективне мере бити предузете пре полетања, он приземљује ваздухоплов док се опасност не отклони и о томе одмах обавештава надлежне органе оператера и државе регистрације ваздухоплова. 
2. Надлежни орган државе чланице који спроводи преглед на платформи може, у сарадњи с државом која је одговорна за коришћење ваздухоплова или с државом регистрације ваздухоплова, да одреди нужне услове под којима ваздухоплову може да се допусти лет до аеродрома на коме могу да се отклоне недостаци. Ако недостатак утиче на уверење о пловидбености, мера приземљења ваздухоплова укида се само ако оператер прибави одобрење држава преко којих ваздухоплов треба да прелети. 
 
Мере за побољшање безбедности и мере за извршење
 
Члан 8.
1. Држава чланица обавештава Комисију о оперативним мерама предузетим за примену чланова 3, 4. и 5. овог упутства. 
2. На основу података примљених према ставу 1. овог члана Комисија може:
(а) да према регулаторном поступку који је предвиђен у члану 10. став 2. овог упутства усвоји мере којима олакшава примену чланова 3, 4. и 5. овог упутства, као што су: 
– одређивање облика (формата) у коме се чувају и прослеђују подаци,
– стварање органа или пружање подршке органима у управљању или коришћењу инструмената за прикупљање и размену података;
(б) да одреди детаљне услове под којима се спроводи преглед на платформи, укључујући систематичне прегледе, и да успостави листу података који се прикупљају. Ове мере, које су намењене за измене и допуне споредних елемената овог упутства његовим допуњавањем, усвајају се према подробном регулаторном поступку који је предвиђен у члану 10. став 4. овог упутства.
3. На основу података примљених према члановима 3, 4. и 5. овог упутства, и према поступку који је предвиђен у члану 10. став 2. овог упутства, може да се усвоји одлука о одговарајућем прегледу на платформи и другим мерама надзора, посебно према оператеру или оператерима из одређене треће државе, док се чека да надлежни орган треће државе усвоји задовољавајуће аранжмане за корективне мере. 
4. Комисија може да усвоји одговарајуће мере за сарадњу и пружање помоћи трећим државама, да би се побољшале њихове могућности безбедносног надзора (safety oversight) у цивилном ваздухопловству. 
 
Члан 9.
Брисан
 
Члан 10.
1. Комисији помаже одбор који се успоставља према члану 12. Уредбе (ЕЕЗ) бр. 3922/91.
2. Код позивања на овај став примењују се чланови 5. и 7. Одлуке 1999/468/ЕЗ, узимајући у обзир њен члан 8.
Рокови из члана 5. став 6. Одлуке 1999/468/ЕЗ износе три месеца.
3. Код позивања на овај став примењују се чланови 3. и 7. Одлуке 1999/468/ЕЗ, узимајући у обзир њен члан 8.
4. Код позивања на овај став примењује се члан 5а (1) до (4) и члан 7. Одлуке 1999/468/ЕЗ, узимајући у обзир њен члан 8.
5. Комисија може да се саветује са одбором о сваком питању у вези с применом овог упутства. 
 
Примена
 
Члан 11.
Државе чланице доносе законе и друге прописе који су потребни за усклађивање са овим упутством до 30. априла 2006. године. О томе одмах обавештавају Комисију.
Кад државе чланице донесу ове прописе, оне их објављују у службеним гласилима тако што се у њима упућује на ово упутство или тако што се прописи пропраћују упућивањем на ово упутство. Начин упућивања одређују државе чланице.
 
Члан 12.
Комисија може да измени Анексе овог упутства.
Ове мере, које су намењене за измене и допуне споредних елемената овог упутства, усвајају се према подробном регулаторном поступку који је предвиђен у члану 10. став 4. овог упутства.
 
Извештај
 
Члан 13.
Комисија подноси Европском парламенту и Савету до 30. априла 2008. године извештај о примени овог упутства, посебно његовог члана 9, који, поред осталог, уважава развој догађаја у форумима Заједнице и међународним форумима. Извештају може да се приложи предлог за измену или допуну овог упутства.
 
Ступање на снагу
 
Члан 14.
Ово упутство ступа на снагу даном његовог објављивања у „Службеном листу Европске уније”.
 
 

 
 
АНЕКС II
 
Приручник о поступку ЕЗ SAFA прегледа ваздухоплова на платформи - Основни елементи
 
1. ОПШТА УПУТСТВА
 
1.1 SAFA преглед на платформи спроводе лица која врше надзор која имају неопходна знања у области коју проверавају, а ако се прегледају све ставке из листе провере, лица која врше надзор морају да имају техничко знање, знање из области пловидбености и знање о коришћењу ваздухоплова. Кад преглед на платформи спроводе два или више лица која врше надзор, основни елементи који се прегледају – визуелни преглед спољашњег дела ваздухоплова, преглед пилотске кабине, преглед путничке кабине и/или робних одељака – могу да се поделе између лица која врше надзор.
1.2. Пре него што почну део прегледа унутар ваздухоплова, лица која врше надзор су дужна да се представе вођи ваздухоплова или, ако је он одсутан, члану летачке посаде или представнику оператера који има највише звање. Ако није могуће да се обавести представник оператера или ако се представник оператера не налази у ваздухоплову или у његовој близини, основно правило гласи да се SAFA преглед на платформи не спроводи. Ипак, у посебним околностима SAFA преглед на платформи може и онда да се спроведе, али се тада своди само на визуелни преглед спољашњег дела ваздухоплова. 
1.3. Преглед је што целовитији, с обзиром на расположиво време и средства. То значи да се, кад су време и средстава ограничени, не прегледају све, већ само неке ставке из листе провере. Сагласно времену и средствима који су расположиви за SAFA преглед на платформи, ставке које се прегледају бирају се сходно циљевима ЕЗ SAFA програма.
1.4. Преглед на платформи не сме да изазове неоправдано кашњење ваздухоплова који се прегледа. Па ипак, могуће кашњење, поред осталог, може да се изазове ако постоји сумња у правилност припрема за лет, пловидбеност ваздухоплова или неко друго питање које је непосредно повезано са безбедношћу ваздухоплова и лица која се налазе у њему. 
 
2. ОСПОСОБЉЕНОСТ ЛИЦА КОЈА ВРШЕ НАДЗОР
 
2.1. Државе чланице обезбеђују да од 1. јануара 2009. године све SAFA прегледе на платформи на њеној територији спроводе оспособљена лица која врше надзор. 
2.2. Држава чланица обезбеђује да лица која врше надзор испуњавају мерила оспособљености која се наводе у наставку. 
2.3. Мерила оспособљености 
2.3.1. Мерила подобности (eligibility)
Као предуслов за оспособљеност, државе чланице обезбеђују да кандидат за стицање звања лица које врши SAFA надзор има потребно знање из ваздухопловства и/или практично знање из области прегледа и то из: 
(а) коришћења ваздухоплова; 
(б) издавања дозвола особљу; 
(ц) пловидбености ваздухоплова;
(д) опасних материја. 
2.3.2. Захтеви за обуку 
За стицање оспособљености кандидат мора успешно да заврши обуку која се састоји од: 
– теоријске обуке у учионици коју изводи организација за обучавање за SAFA, као што је одређено у ставу 2.4, 
– практичнe обуке коју изводи организација за обучавање за SAFA, као што је одређено у ставу 2.4, или старије лице које врши надзор кога именује држава чланица, као што је одређено у ставу 2.5, а које делује независно од организације за обучавање за SAFA,
– обуке на радном месту: она се изводи у оквиру прегледа које изводи старије лице којe врши надзор кога је именовала држава чланица, као што је одређено у ставу 2.5. 
2.3.3. Захтеви за одржавање важења оспособљености 
Држава чланица обезбеђује да једном оспособљена лица која врше надзор одржавају своју оспособљеност: 
(а) поновном обуком – која се састоји од теоријске обуке у учионици коју изводи организација за обучавање за SAFA, као што је одређено у ставу 2.4; 
(б) спровођењем најмањег броја прегледа на платформи сваких 12 месеци од последње поновљене SAFА обуке, изузев ако је лице које врши надзор овлашћено лице ваздухопловне власти државе чланице за надзор летачке делатности или пловидбености и редовно спроводи прегледе ваздухоплова домаћих оператера. 
2.3.4. Смернице (Guidance material)
Најкасније до 30. септембра 2008. године EASA развија и објављује детаљне смернице, да би помогла државама чланицама у примени ставова 2.3.1, 2.3.2. и 2.3.3.
2.4. Организација за обучавање за SAFA
2.4.1. Организација за обучавање за SAFA може да буде део надлежног органа државе чланице или треће организације. Трећа организација може да буде: 
– део другог надлежног органа државе чланице, 
– независни субјект. 
2.4.2. Држава чланица омогућава да се курсеви обуке из ставова 2.3.2. и 2.3.3. (а), које изводи њен надлежни орган, као минимум, спроводе сагласно одговарајућим наставним програмима које израђује и објављује EASA.
2.4.3. Држава чланица која због обуке за SAFА упошљава трећу организацију, успоставља систем за процењивање ових организација. Систем је једноставан, транспарентан, сразмеран и сагласан одговарајућим смерницама које израђује и објављује EASA. Систем може да узме у обзир процењивање које је спровела друга држава чланица.
2.4.4. Трећа организација за обучавање може да изводи обуку само ако при процењивању покаже да ће обуку изводити сагласно одговарајућим наставним програмима које израђује и објављује EASA.
2.4.5. Државе чланице обезбеђују да програми обуке које сачињавају њихови надлежни орган и/или њихови системи процењивања трећих организација за обучавање буду мењани сходно препорукама које произлазе из стандардизацијских инспекција које EASA спроводи према методима рада из Уредбе Комисије (ЕЗ) бр. 736/2006 од 16. маја 2006. године. 
2.4.6. Држава чланица може да захтева да EASA процени организацију за обучавање и изда своје мишљење на коме држава чланица може да заснује своју процену. 
2.4.7. Најкасније до 30. септембра 2008. године EASA развија и објављује детаљне смернице, да би помогла државама чланицама у примени овог става. 
2.5. Старија лица која врше надзор
2.5.1. Државе чланице могу да именују старија лица која врше надзор, ако она испуњавају мерила оспособљености које те државе одреде. 
2.5.2. Држава чланица гарантује да мерила поменута у ставу 2.5.1. садрже најмање следеће захтеве потребне за именовање лица: 
– да је најмање три године пре именовања оно било оспособљено лице које врши SAFA надзор; 
– да је спровело најмање 36 SAFA прегледа у току три године пре именовања. 
2.5.3. Држава чланица обезбеђује да практична обука и/или обука на радном месту које изводе старија лица која врше надзор буде заснована на одговарајућим наставним програмима које израђује и објављује EASA. 
2.5.4. Држава чланица може да старијим лицима која врше надзор повери извођење практичне обуке и/или обуке на радном месту за полазнике из других држава чланица.
Најкасније до 30. септембра 2008. године EASA развија и објављује детаљне смернице, да би помогла државама чланицама у примени овог става. 
2.6. Прелазне мере 
2.6.1. Лица која врше SAFA надзор која на дан који је одређен чланом 3. Упутства Комисије 2008/49/ЕЗ испуњавају мерила подобности из 2.3.1. и мерила о скорашњим искуствима из става 2.3.3 (б), сматрају се оспособљеним лицима која врше надзор према захтевима из овог поглавља. 
2.6.2. Независно од става 2.3.3 (a), лица која врше надзор која се сматрају оспособљеним према ставу 2.6.1. морају да поново похађају обуку коју постепено изводи организација за обучавање за SAFA најкасније до 1. јула 2010. године, а потом на начин који је предвиђен у ставу 2.3.3 (а). 
 
3. СТАНДАРДИ
 
3.1. IСАО стандарди и европски регионални додатни поступци IСАО јесу основ за прегледе ваздухоплова и оператера у оквиру ЕЗ SAFА програма. Поред тога, кад се прегледа техничко стање ваздухоплова проверавају се и стандарди произвођача ваздухоплова. 
 
4. ПОСТУПАК ПРЕГЛЕДА 
 
Ставке из листе провере 
4.1. Ставке које се проверавају бирају се између ставки које су наведене у листи провере у извештају о SAFA прегледу на платформи, која садржи 54 ставке (видети Додатак 1). 
4.2. Преглед и утврђени налази (findings), ако их има, наводе се у извештају о SAFA прегледу на платформи, после окончаног прегледа.
 
Детаљне смернице SAFА 
4.3. За сваку ставку наведену у листи провере у извештају о SAFA прегледу на платформи, даје се детаљан опис у коме се одређују обим и метод прегледа. Поред тога, наводи се позивање на одговарајуће захтеве из анекса IСАО. Ово се израђује и објављује као детаљне смернице EASA које се, по потреби, мењају да би одразиле најновије важеће стандарде.
 
Унос извештаја у централизовану базу података SAFA 
4.4. Извештај о прегледу уноси се у централизовану базу података SAFA што пре, а у сваком случају најкасније у року од 15 радних дана од дана прегледа, чак и кад није утврђен ниједан налаз.
 
5. КАТЕГОРИЗАЦИЈА НАЛАЗА 
 
5.1. За сваку ставку прегледа постоје три категорије могућих одступања од стандарда из става 3.1, која се дефинишу као налази. Налази се категоришу на: 
– налаз категорије 1, за који се сматра да има мали утицај на безбедност,
– налаз категорије 2, који може да има знатан утицај на безбедност,
– налаз категорије 3, који може да има велики утицај на безбедност. 
5.2. Упутства за категоризацију налаза израђује и објављује EASA, у облику детаљних смерница које се, по потреби, мењају да би одразиле научни и технички напредак. 
 
6. ДАЉЕ МЕРЕ КОЈЕ ТРЕБА ПРЕДУЗЕТИ
 
6.1. Не дирајући у став 1.2, попуњава се доказ о прегледу, који најмање садржи елементе наведене у Додатку 2, а копија доказа предаје се вођи ваздухоплова или, ако је он одсутан, члану летачке посаде или представнику оператера који има највише звање, а који се по окончању SAFA прегледа налази у ваздухоплову или у његовој близини. Од примаоца се захтева да својим потписом потврди пријем доказа о прегледу и да га врати лицу које врши SAFA надзор на чување. Одбијање примаоца да потпише доказ бележи се у документу. EASA израђује и објављује релевантна упутства у облику детаљних смерница.
6.2. Даље мере зависе од категоризације налаза. Односи између категорија налаза и мера које из њих произилазе наводе се у класи мера које развија и објављује EASA у облику детаљних смерница. 
6.3. Мера класе 1: Ова мера састоји се од пружања података о резултатима SAFA прегледа на платформи вођи ваздухоплова или, ако је он одсутан, другом члану летачке посаде или присутном представнику оператера који има највише звање. Мера обухвата усмени извештај и предају доказа о прегледу. Мера класе 1 предузима се после сваког прегледа, независно од тога да ли су налази утврђени или не.
6.4. Мера класе 2: Ова мера се састоји од: 
(1) писменог обавештења оператера које садржи захтев за доказивање да су предузете корективне мере; 
(2) писменог обавештења одговорне државе (државе оператера и/или регистрације) о резултату прегледа ваздухоплова над којим она спроводи безбедносни надзор (safety oversight). По потреби, обавештење садржи и захтев да се потврди да су задовољне корективним мерама које су предузете према тачки (1) овог става. 
Држава чланица сваког месеца подноси EASA извештај о стању даљих мера које су предузете после прегледа на платформи. 
Мера класе 2 предузима се после прегледа у коме су утврђени налази категорије 2 или 3. 
6.5. Мера класе 3: Мера класе 3 предузима се после прегледа у коме су утврђени налази категорије 3. Због значаја налаза категорије 3 и његовог могућег утицаја по безбедност ваздухоплова и лица која се налазе у њему, одређују се следеће подкласе: 
(1) Класа 3а – ограничење коришћења ваздухоплова: надлежни орган који је спровео преглед на платформи закључио је да ваздухоплов – због откривених недостатака – може да полети само уз одговарајућа ограничења.
(2) Класа 3б – Корективне мере пре лета: прегледом на платформи откривени су недостаци који захтевају корективне мере пре почетка планираног лета.
(3) Класа 3ц – Национална ваздухопловна власт која је спровела преглед, приземљује ваздухоплов: ваздухоплов се приземљује кад национална ваздухопловна власт која је спровела преглед на платформи, по утврђивању налаза категорије 3, сумња да ће оператер ваздухоплова пре полетања да предузме корективне мере за отклањање недостатака, што изазива непосредну опасност по безбедност ваздухоплова и лица која се у њему налазе. У том случају национална ваздухопловна власт која је спровела преглед на платформи приземљује ваздухоплов док се не отклони опасност и о томе одмах обавештава надлежне органе оператера и државе регистрације ваздухоплова. 
Мере предузете на основу тачака (2) и (3) овог става могу да укључе некомерцијални лет ваздухоплова до базе за одржавање. 
(4) Класа 3д – Неодложна забрана летења (immediate operating ban): држава чланица може да на непосредну и очигледну опасност по безбедност одговори увођењем забране летења, према прописима Заједнице и националним прописима.
 




 
 
ПРИЛОГ 2.
Уредба Европског парламента и Савета (ЕЗ) бр. 2111/2005 од 14. децембра 2005. године о успостављању листе Заједнице која се односи на авио-превозиоце којима је забрањено летење у Заједници, о обавештавању путника у ваздушном саобраћају о идентитету стварних авио-превозилаца и којом се укида члан 9. Упутства 2004/36/ЕЗ
 
ПОГЛАВЉЕ I ОПШТЕ ОДРЕДБЕ
 
Област примене
 
Члан 1.
1. Овом уредбом се уређује:
(а) успостављање и објављивање листе Заједнице, која се односи на авио-превозиоце којима је из разлога безбедности забрањено летење у Заједници, и која се заснива на заједничким мерилима;
(б) обавештавање путника у авио-превозу о идентитету стварног авио-превозиоца на лету којим се одвија њихово путовање.
 
Дефиниције 
 
Члан 2.
Поједини изрази који се користе у овој уредби имају следеће значење:
1) авио-превозилац (air carrier) означава предузеће за авио-превоз које има важећу оперативну дозволу или њен еквивалент;
2) забрана летења (operating ban) означава ускраћивање, суспензију, стављање ван снаге или ограничавање одобрења авио-превозиоца за обављање авио-превоза или техничког одобрења, из разлога безбедности, као и другу еквивалентну безбедносну меру према авио-превозиоцу који нема саобраћајна права у Заједници, али чији би ваздухоплов иначе могао да се користи у Заједници на основу уговора о закупу;
3) одговарајући стандарди безбедности означавају међународне стандарде безбедности садржане у Чикашкој конвенцији и њеним анексима и, кад је то примењиво, стандарде безбедности садржане у прописима Заједнице;
4) одобрење за обављање авио-превоза или техничко одобрење означава законски или управни акт државе чланице који омогућава авио-превозиоцу да обавља авио-превоз до њених аеродрома или са њих или да лети у њеном ваздушном простору или да остварује саобраћајна права;
5) пакет аранжман означава услуге које су одређене у члану 2. став 1. Упутства 90/314/ЕЕЗ;
6) продавац путних карата означава продавца путних карата који договара закључење уговора о авио-превозу с путником, било за лет као такав или као део пакет аранжмана, и који није авио-превозилац или организатор путовањa; 
7) резервација означава чињеницу да путник има путну карту или други доказ којим се утврђује да је уговарач авио-превоза прихватио и потврдио резервацију;
8) стварни авио-превозилац (operating air carrier) означава авио-превозиоца који обавља или намерава да обави лет на основу уговора о авио-превозу с путником, или у име другог правног или физичког лица које је закључило уговор о авио-превозу с путником; 
9) уговор о авио-превозу означава уговор о услугама авио-превоза или уговор који обухвата и ове услуге, укључујући и уговор где се авио-превоз састоји од два или више летова које обавља један или више различитих авио-превозилаца;
10) уговарач авио-превоза означава превозиоца који закључује уговор о авио-превозу с путником или, код пакет аранжмана – са организатором путовања. Продавац путних карата сматра се, такође, уговарачем авио-превоза.
 
ПОГЛАВЉЕ IIЛИСТА ЗАЈЕДНИЦЕ
 
Успостављање листе Заједнице
 
Члан 3.
1. Зарад повећања безбедности летења, успоставља се листа Заједнице која се односи на авио-превозиоце којима је забрањено летење у Заједници (у даљем тексту: листа Заједнице). Свака држава чланица мора да на својој територији примењује забрану летења из листе Заједнице према сваком авио-превозиоцу који је предмет ове забране.
2. Заједничка мерила за увођење забране летења заснивају се на одговарајућим стандардима безбедности који су одређени у Анексу ове уредбе (у даљем тексту: заједничка мерила). Комисија може да мења Анекс ове уредбе, пре свега да би одразила научни и технички напредак. Ове мере Комисије, које су намењене за измене и допуне споредних елемената ове уредбе, усвајају се према подробном регулаторном поступку који је предвиђен у члану 15. став 4. ове уредбе.
3. Ради успостављања прве листе Заједнице, свака држава чланица до 16. фебруара 2006. године обавештава Комисију о идентитету авио-превозилаца којима је забранила летење на њеној територији, заједно с разлозима за увођење ових забрана и осталим битним подацима. Комисија обавештава о овим забранама летења друге државе чланице. 
4. У року од месец дана од пријема података које јој проследе државе чланице, Комисија на основу заједничких мерила и према поступку који је предвиђен у члану 15. став 3. ове уредбе, одлучује о увођењу забране летења дотичним авио-превозиоцима и успоставља листу Заједнице која се односи на авио-превозиоце којима је она увела забрану летења.
 
Ажурирање листе Заједнице
 
Члан 4.
1. Листа Заједнице ажурира се:
(а) да би се увела забрана летења авио-превозиоцу и он ставио на листу Заједнице на основу заједничких мерила;
(б) да би се авио-превозилац уклонио с листе Заједнице, кад је отклоњен безбедносни недостатак који је изазвао његово стављање на листу, а нема других разлога да остане на листи Заједнице;
(ц) да би се променили услови за забрану летења уведену авио-превозиоцу који је стављен на листу Заједнице.
2. Комисија, на сопствену иницијативу или на захтев државе чланице, а на основу заједничких мерила и према поступку који је предвиђен у члану 15. став 3. ове уредбе, одлучује о ажурирању листе Заједнице оном брзином коју налаже примена става 1. овог члана. Најмање једном у три месеца Комисија проверава да ли је потребно ажурирање листе Заједнице.
3. Државе чланице и Европска агенција за безбедност ваздушног саобраћаја обавештавају Комисију о свим подацима који могу да буду битни за ажурирање листе Заједнице. Комисија прослеђује ове битне податке осталим државама чланицама.
 
Привремене мере за ажурирање листе Заједнице
 
Члан 5.
1. Кад је очигледно да би настављање делатности авио-превозиоца у Заједници изазвало озбиљан ризик по безбедност и да проблем није задовољавајуће решен хитним мерама државе чланице које су предузете према члану 6. став 1. ове уредбе, Комисија може да усвоји привремене мере наведене у члану 4. став 1 (а) или (ц) ове уредбе, према поступку који је предвиђен у члану 15. став 2. ове уредбе.
2. Што пре, а најкасније у року од десет радних дана, Комисија подноси предмет Одбору из члана 15. став 1. ове уредбе, па у поступку који је предвиђен у члану 15. став 3. ове уредбе одлучује да ли да потврди, промени, стави ван снаге или продужи мере које је предузела према ставу 1. овог члана. 
 
Ванредне мере 
 
Члан 6.
1. Ова уредба не спречава државу чланицу да у хитним случајевима реагује на непредвиђени безбедности проблем увођењем неодложне забране летења на њеној територији, уз поштовање заједничких мерила.
2. Одлука Комисије да авио-превозиоца не стави на листу Заједнице, донесена према члану 3. став 4. или члану 4. став 2. ове уредбе, не спречава државу чланицу да уведе или настави већ уведену забрану летења авио-превозиоцу, из разлога безбедности који су од посебног значаја за државу чланицу.
3. О случајевима из ст. 1. и 2. овог члана држава чланица одмах обавештава Комисију, која потом обавештава остале државе чланице. У случајевима из става 1. овог члана држава чланица без одлагања подноси Комисији захтев да донесе одлуку о ажурирању листе Заједнице према члану 4. став 2. ове уредбе.
 
Право на одбрану
 
Члан 7.
Комисија омогућава да, када доноси одлуке из члана 3. став 4, члана 4. став 2. и члана 5. ове уредбе, авио-превозилац буде саслушан, узимајући у обзир потребу за хитним поступком у неким случајевима.
 
Извршне мере
 
Члан 8.
1. Комисија, по потреби, усваја извршне мере којима предвиђа детаљна правила за спровођење поступака из овог поглавља. Ове мере, које су намењене за измене и допуне споредних елемената ове уредбе њеним допуњавањем, усвајају се према подробном регулаторном поступку који је предвиђен у члану 15. став 4. ове уредбе. 
2. При усвајању ових мера Комисија уважава потребу да се одлуке о ажурирању листе Заједнице доносе брзо, и ако је потребно, уводи могућност хитног поступка.
 
Објављивање
 
Члан 9.
1. Листа Заједнице и све њене промене одмах се објављују у „Службеном листу Европске уније”.
2. Комисија и државе чланице предузимају мере којима олакшавају приступ јавности последњој ажурираној листи Заједнице, посебно путем интернета.
3. Уговарачи авио-превоза, националне ваздухопловне власти, Европска агенција за безбедност ваздушног саобраћаја и аеродроми у држави чланици путницима скрећу пажњу на листу Заједнице, тако што је постављају на своју интернет презентацију или, кад је то примерено, у своје просторије.
 
ПОГЛАВЉЕ IIIОБАВЕШТАВАЊЕ ПУТНИКА
 
Подручје примене
 
Члан 10.
Одредбе овог поглавља примењују се на авио-превоз путника у коме је лет део уговора о авио-превозу, а авио-превоз почне у Заједници и:
(а) ако лет почиње са аеродрома у држави чланици на коју се примењује Уговор; или
(б) ако лет почиње са аеродрома у трећој држави и окончава се на аеродрому у држави чланици на коју се примењује Уговор; или
(ц) ако лет почиње са аеродрома у трећој држави и окончава се на оваквом аеродрому.
2. Одредбе овог поглавља примењују се независно од тога да ли је лет редован или не, и да ли је лет део пакет аранжмана или не.
3. Одредбе овог поглавља не дирају у права путника по Упутству 90/314/ЕЕЗ и Уредби (ЕЕЗ) бр. 2299/89.
 
Обавештавање о идентитету стварног авио-превозиоца
 
Члан 11.
1. При резервацији уговарач авио-превоза обавештава путника о идентитету стварног авио-превозиоца или авио-превозилаца, независно од начина на који је резервација издата.
2. Кад идентитет стварног авио-превозиоца или авио-превозилаца није познат при резервацији, уговарач авио-превоза омогућава да путник буде обавештен о пословном имену авио-превозиоца или авио-превозилаца који највероватније треба да обаве лет или летове. У овом случају уговарач авио-превоза обезбеђује да путник буде обавештен о идентитету стварног авио-превозиоца или авио-превозилаца чим се његов/њихов идентитет утврди.
3. Кад се после издате резервације промени стварни авио-превозилац или авио-превозиоци, уговарач авио-превоза, независно од разлога промене, одмах предузима одговарајуће кораке да би обезбедио да путници што пре буду обавештени о промени. У сваком случају, путници се обавештавају на месту за пријављивање за лет (шалтеру за чекирање) или при укрцавању у ваздухоплов ако пријављивање за лет није потребно код повезујућег лета.
4. Авио-превозилац или организатор путовања обезбеђују да уговарач авио-превоза буде обавештен о идентитету стварног авио-превозиоца или авио-превозилаца чим он/они буду познати, а нарочито ако дође до промене.
5. Продавац путних карата који није обавештен о идентитету стварног авио-превозиоца није одговоран за неиспуњавање обавеза предвиђених овим чланом.
6. Обавеза уговарача авио-превоза да обавести путнике о идентитету стварног авио-превозиоца или авио-превозилаца назначава се у општим условима продаје који се примењују на уговор о авио-превозу. 
 
Право на накнаду трошкова или преусмеравање пута 
 
Члан 12.
1. Одредбе ове уредбе не дирају у право на накнаду трошкова или преусмеравање пута које је предвиђено Уредбом (ЕЗ) бр. 261/2004.
2. У случајевима кад се Уредба (ЕЗ) бр. 261/2004 не примењује и
(а) кад је стварни авио-превозилац о коме је путник обавештен, стављен на листу Заједнице и забрањено му је летење, што је довело до отказивања предметног лета или би довело до отказивања лета да се лет обављао у Заједници; или
(б) кад је стварни авио-превозилац о коме је путник обавештен замењен другим стварним авио-превозиоцем који је стављен на листу Заједнице и коме је забрањено летење, што је довело до отказивања лета или би довело до отказивања да се лет обављао у Заједници,
уговарач авио-превоза који је уговорна страна у уговору о авио-превозу мора да понуди путнику накнаду трошкова или преусмеравање пута, као што је то предвиђено у члану 8. Уредбе (ЕЗ) бр. 261/2004, ако путник, у случају да лет није отказан, одлучи да се на њега не укрца.
3. Став 2. овог члана примењује се не доводећи у питање члан 13. Уредбе (ЕЗ) бр. 261/2004. 
 
Казне
 
Члан 13.
Државе чланице обезбеђују примену овог поглавља и одређују казне за његову повреду. Казне су делотворне, сразмерне и одвраћајуће.
 
ПОГЛАВЉЕ IVЗАВРШНЕ ОДРЕДБЕ
 
Обавештење и измене и допуне
 
Члан 14.
Комисија подноси Европском парламенту и Савету до 16. јануара 2009. године извештај о примени ове уредбе. Извештају може да се приложи, по потреби, предлог за измену или допуну ове уредбе.
 
Члан 15.
1. Комисији помаже одбор из члана 12. Уредбе (ЕЕЗ) бр. 3922/91 (у даљем тексту: Одбор).
2. Код позивања на овај став, примењују се чланови 3. и 7. Одлуке 1999/468/ЕЗ, узимајући у обзир њен члан 8.
3. Код позивања на овај став, примењују се чланови 5. и 7. Одлуке 1999/468/ЕЗ, узимајући у обзир њен члан 8.
Рок из члана 5. став 6. Одлуке 1999/468/ЕЗ јесте три месеца.
4. Код позивања на овај став примењују се члан 5а (1) до (4), члан 5 (б) и члан 7. Одлуке 1999/468/ЕЗ, узимајући у обзир њен члан 8.
Рокови из члана 5а (3) (ц), (4) (б) и 4 (е) Одлуке 1999/468/ЕЗ јесу месец дана, односно два месеца.
5. Комисија може да се саветује са Одбором о сваком питању које се односи на примену ове уредбе.
 
Укидање
 
Члан 16.
Брише се члан 9. Упутства 2004/36/ЕЗ.
 
Ступање на снагу
 
Члан 17.
Ова уредба ступа на снагу 20. дана од дана њеног објављивања у „Службеном листу Европске уније”. 
Одредбе чланова 10, 11. и 12. ове уредбе примењују се од 16. јула 2006. године, а одредба члана 13. ове уредбе примењује се од 16. јануара 2007. године.
 
АНЕКС 
 
Заједничка мерила за разматрање забране летења из разлога безбедности на нивоу Заједнице
 
При доношењу одлука о мерама на нивоу Заједнице води се рачуна о околностима сваког појединачног случаја. Зависно од околности случаја, мерама на нивоу Заједнице може да подлеже један авио-превозилац или сви авио-превозиоци који су сертификовани у истој држави.
Кад се одлучује о томе да ли да се авио-превозиоцу потпуно или делимично забрани летење, процењује се да ли је авио-превозилац испунио одговарајуће стандарде безбедности, при чему се узимају у обзир:
1. Проверени докази о озбиљним безбедносним недостацима авио-превозиоца: 
– извештаји који указују на озбиљне безбедносне недостатке или неспособност авио-превозиоца да отклони недостатке, уочене прегледом на платформи у оквиру SAFA програма и о чему је авио-превозилац претходно обавештен; 
– озбиљни безбедносни недостаци који су у погледу безбедности ваздухоплова из трећих држава уочени при прикупљању податка из члана 3. Упутства 2004/36/ЕЗ; 
– забрана летења коју је авио-превозиоцу увела трећа држава, због доказаних недостатака повезаних с применом међународних стандарда безбедности;
– поткрепљена обавештења о удесима или озбиљним незгодама која указују на прикривене системске безбедносне недостатке.
2. Помањкање способности и/или спремности авио-превозиоца да отклони безбедносне недостатке који се показују:
– помањкањем транспарентности или примереног и благовременог одговора авио-превозиоца на упит националне ваздухопловне власти државе чланице у вези са безбедносним аспектима његове делатности.
– неодговарајућим или недовољним планом корективних мера који је представљен као одговор на уочене озбиљне безбедносне недостатке.
3. Помањкање способности и/или спремности органа надлежних за надзор над авио-превозиоцем да отклоне безбедносне недостатке, што се показује:
– одсуством сарадње надлежних органа треће државе с надлежним органима друге државе у решавању безбедносних проблема авио-превозиоца који је лиценциран или сертификован у тој трећој држави.
– недовољном способношћу органа одговорног за регулаторни надзор над авио-превозиоцем да примени и наметне одговарајуће стандарде безбедности. Посебна пажња обраћа се:
(а) на провере (одите) и с њима повезане планове корективних мера усвојених у оквиру програма ICAO Universal Safety Oversight Audit Programme или у оквиру других прописа који се примењују у Заједници;
(б) да ли је авио-превозиоцу који је под надзором ове државе претходно нека трећа држава ускратила или ставила ван снаге одобрење за обављање авио-превоза или техничко одобрење;
(ц) да потврду о оспособљености авио-превозиоца (AOC) није издао надлежан орган државе у којој авио-превозилац има седиште.
– недовољном способношћу надлежних органа државе у којој је регистрован ваздухоплов који користи авио-превозилац да надзиру ваздухоплов сходно обавезама које произлазе из Чикашке конвенције.
 
 
ПРИЛОГ 3.
 
Уредба Комисије (ЕЗ) бр. 473/2006 од 22. марта 2006. године којом се утврђују извршна правила за листу Заједнице која се односи на авио-превозиоце којима је забрањено летење у Заједници из Поглавља II Уредбе Европског парламентаи Савета (ЕЗ) бр. 2111/2005
 
Предмет 
 
Члан 1.
Овом уредбом детаљно се уређују правила поступка која су потребна за примену Поглавља II Уредбе (ЕЗ) бр. 2111/2005 (у даљем тексту: Основна уредба).
 
Захтев државе чланице да се ажурира листа Заједнице
 
Члан 2.
1. Држава чланица која захтева да Комисија ажурира листу Заједнице према члану 4. став 2. Основне уредбе, доставља Комисији податке који су наведени у Анексу А ове уредбе.
2. Захтев наведен у ставу 1. ове уредбе писмено се упућује генералном секретаријату Комисије. Поред тога, подаци који су наведени у Анексу А ове уредбе истовремено се прослеђују надлежним службама Генералног директората за енергетику и саобраћај Комисије (Directorate General for Energy and Transport of the Commission) у електронском облику. Ако није доступан примерен електронски поступак, подаци се упућују на најбржи практични алтернативни начин.
3. Комисија обавештава остале државе чланице преко њихових представника у Одбору за безбедност ваздушног саобраћаја (Air Safety Committee), у поступку одређеном унутрашњим правилима Одбора, и Европску агенцију за безбедност ваздушног саобраћаја. 
 
Заједничко саветовање са органом одговорним за регулаторни надзор (regulatory oversight) над авио-превозиоцем
 
Члан 3.
1. Држава чланица која намерава да Комисији поднесе захтев према члану 4. став 2. Основне уредбе, позива Комисију и остале државе чланице да учествују у сваком саветовању са органом одговорним за регулаторни надзор над предметним авио-превозиоцем.
2. Доношењу одлуке према члану 4. став 2. или члану 5. Основне уредбе претходи саветовање са органом одговорним за регулаторни надзор над предметним авио-превозиоцем, кад је то примерено и практично. Кад је то могуће, Комисија и државе чланице одржавају саветовања заједнички.
3. У хитним случајевима заједничка саветовања могу да се одрже само после доношења одлуке из става 2. овог члана. У том случају, предметни надлежни орган обавештава се о томе да се одлука доноси према члану 4. став 2. или члану 5. став 1. Основне уредбе.
4. Заједничка саветовања могу да се одрже путем преписке или за време посета на лицу места на којима се прикупљају докази, кад је то примерено.
 
Остваривање права авио-превозиоца на одбрану
 
Члан 4.
1. Кад Комисија намерава да донесе одлуку према члану 4. став 2. или члану 5. Основне уредбе, она обавештава авио-превозиоца о суштинским чињеницама и разлозима за такву одлуку. Авио-превозиоцу се пружа прилика да Комисији приложи писмено изјашњење у року од 10 радних дана од дана када је обавештен.
2. Комисија обавештава друге државе чланице преко њихових представника у Одбору за безбедност ваздушног саобраћаја, у поступку који је одређен унутрашњим правилима Одбора. Авио-превозиоцу се допушта, на његов захтев, да усмено изложи свој став пре доношења одлуке. По потреби, усмено излагање даје се пред Одбором за безбедност ваздушног саобраћаја. Током саслушања, авио-превозиоцу може, на његов захтев, да помаже орган одговоран за регулаторни надзор над њиме. 
3. У хитним случајевима, од Комисије се не захтева да примени став 1. овог члана пре доношења привремене мере сагласно члану 5. став 1. Основне уредбе.
4. Пошто Комисија донесе одлуку према члану 4. став 2. или члану 5. Основне уредбе, она одмах о томе обавештава авио-превозиоца и орган одговоран за регулаторни надзор над њиме.
 
Извршење одлуке Комисије
 
Члан 5.
Државе чланице обавештавају Комисију о свим мерама које су предузеле за извршење одлука које Комисија донесе према члану 4. став 2. или члану 5. Основне уредбе.
 
Ванредне мере које предузима држава чланица
 
Члан 6.
1. Кад држава чланица уведе авио-превозиоцу неодложну забрану летења на својој територији према члану 6. став 1. Основне уредбе, она о томе одмах извештава Комисију и упућује јој податке који су наведени у Анексу Б ове уредбе.
2. Кад држава чланица уведе или настави већ уведену забрану летења на својој територији према члану 6. став 2. Основне уредбе, она о томе одмах извештава Комисију и упућује јој податке који су наведени у Анексу Ц ове уредбе.
3. Подаци наведени у ставовима 1. и 2. овог члана писмено се упућују генералном секретаријату Комисије. Поред тога, подаци који су наведени у Анексу Б или Анексу Ц ове уредбе, истовремено се прослеђују надлежним службама Генералног директората за енергетику и саобраћај Комисије, у електронском облику. Ако није доступан примерен електронски поступак, подаци се упућују на најбржи практични алтернативни начин.
4. Комисија обавештава остале државе чланице преко њихових представника у Одбору за безбедност ваздушног саобраћаја, у поступку који је одређен унутрашњим правилима Одбора.
 
Ступање на снагу
 
Члан 7.
Ова уредба ступа на снагу наредног дана од дана њеног објављивања у „Службеном листу Европске уније”.
 
 
АНЕКС А
 
Подаци које доставља држава чланица кад подноси захтев према члану 4. став 2. Основне уредбе
 
Држава чланица која захтева да Комисија ажурира листу Заједнице према члану 4. став 2. Основне уредбе, доставља Комисији следеће податке:
Држава чланица која подноси захтев 
– име и функција контакт особе;
– електронска адреса или број телефона контакт особе.
Авио-превозилац и ваздухоплови
– авио-превозилац, укључујући назив правног субјекта (наведен у AOC или еквивалентном документу), пословно име (ако је различито), број AOC (ако је доступан), ознака ICAO (ако је позната) и детаљни подаци за контакт;
– назив органа одговорног за регулаторни надзор над авио-превозиоцем и детаљни подаци за контакт с њим;
– подаци о типу ваздухоплова, држави регистрације, ознаци регистрације и, ако је доступан, о конструкцијском серијском броју ваздухоплова.
Одлука која се захтева
– врста одлуке која се захтева: увођење забране летења, стављање ван снаге забране летења или измена услова за забрану летења;
– обим дејства захтеване одлуке (одређени авио-превозилац или сви авио-превозиоци које надзире одређени надзорни орган, одређени ваздухоплов или тип ваздухоплова).
Захтев за увођење забране летења
– детаљан опис разлога безбедности (нпр. резултати надзора), због којих је поднесен захтев за потпуну или делимичну забрану летења (повезаних редоследом са сваким одговарајућим заједничким мерилом наведеним у Анексу Основне уредбе); 
– шири опис препоручених услова потребних да се предложена забрана стави ван снаге или да се од ње одступи, који се користе за планирање корективних мера уз саветовање са органом одговорним за регулаторни надзор над авио-превозиоцем.
Захтев за стављање ван снаге забране летења или за измену услова за забрану летења
– датум и подробности договореног плана корективних мера, ако је примерено;
– доказ о накнадној усклађености с договореним планом корективних мера, ако је примерено;
– изричита писмена потврда органа одговорног за регулаторни надзор над авио-превозиоцем да се договорени план корективних мера спроводи.
Јавност
– податак о томе да ли је држава чланица јавно објавила свој захтев.
 
АНЕКС Б
 
Извештај државе чланице о ванредним мерама предузетим према члану 6. став 1. Основне уредбе којима је увела забрану летења на својој територији 
 
Држава чланица која извештава Комисију да је авио-превозиоцу увела забрану летења на својој територији према члану 6. став 1. Основне уредбе, доставља следеће податке Комисији:
Држава чланица која подноси извештај 
– име и функција контакт особе;
– електронска адреса или број телефона контакт особе.
Авио-превозилац и ваздухоплов
– авио-превозилац, укључујући назив правног субјекта (наведен у AOC или другом еквивалентном документу), пословно име (ако је различито), број AOC (ако је доступан), ознака ICAO (ако је позната) и детаљни подаци за контакт;
– назив органа одговорног за регулаторни надзор над авио-превозиоцем и детаљни подаци за контакт с њим;
– подаци о типу ваздухоплова, држави регистрације, ознакама регистрације и, ако је доступан, о конструкцијском серијском броју ваздухоплова.
Одлука
– датум, време и трајање одлуке;
– опис одлуке којом се ускраћује, суспендује, ставља ван снаге или ограничава одобрење за обављање превоза или техничко одобрење;
– обим дејства одлуке (одређени авио-превозилац или сви авио-превозиоци које надзире одређени надзорни орган, одређени ваздухоплов или тип ваздухоплова);
– опис услова потребних да се ускраћивање, суспендовање, стављање ван снаге или ограничење одобрења за обављање превоза или техничко одобрење које је држава чланица увела стави ван снаге или да се од њега одступи.
Разлози безбедности
– детаљан опис разлога безбедности (нпр. резултати надзора) који су довели до одлуке о потпуној или делимичној забрани летења (повезаних редоследом са сваким одговарајућим заједничким мерилом наведеним у Анексу Основне уредбе).
Јавност
– податак о томе да ли је држава чланица јавно објавила своју забрану.
 
 
 
АНЕКС Ц
 
Извештај државе чланице о ванредним мерама предузетим према члану 6. став 2. Основне уредбе којима је увела или наставила већ уведену забрану летења на својој територији кад је Комисија одлучила да сличне мере не укључи у листу Заједнице
 
Држава чланица која извештава Комисију да је авио-превозиоцу увела или наставила већ уведену забрану летења на својој територији према члану 6. став 2. Основне уредбе, доставља следеће податке Комисији:
Држава чланица која подноси извештај 
– име и функција контакт особе;
– електронска адреса или број телефона контакт особе.
Авио-превозилац и ваздухоплов
– авио-превозилац, укључујући назив правног субјекта (наведен у AOC или другом еквивалентном документу), пословно име (ако је различито), број AOC (ако је доступан), ознака ICAO (ако је позната) и детаљни подаци за контакт.
Позивање на одлуку Комисије
– датум и позивање на одговарајуће документе Комисије;
– датум одлуке Комисије/Одбора за безбедност ваздушног саобраћаја.
Разлози безбедности који су посебност државе чланице. 
 
 
ПРИЛОГ 4.
 
Уредба Комисије (ЕЗ) бр. 768/2006 од 19. маја 2006. године о извршењу Упутства Европског парламента и Савета 2004/36/ЕЗ у погледу прикупљања и размене података о безбедности ваздухоплова који користе аеродроме Заједнице и управљање информационим системом
 
Члан 1.
За потребе ове уредбе „SAFA систем Заједнице” означава систем који је установљен Упутством 2004/36/ЕЗ и овом уредбом, ради прикупљања, размене и анализирања података о безбедности ваздухоплова и авио-превозилаца у ваздушном саобраћају.
 
Члан 2.
1. Европска агенција за безбедност ваздушног саобраћаја управља и рукује инструментима (the tools) и поступцима који су потребни за прикупљање и размену:
1) података наведених у члановима 3, 4. и 5. Упутства 2004/36/ЕЗ;
2) података које су проследиле треће државе или међународне организације с којима је Заједница закључила одговарајуће споразуме или организације с којима је EASA закључила одговарајуће радне споразуме према члану 27. став 2. Уредбе (ЕЗ) бр. 216/2008.
2. Управљање се састоји од следећих задатака:
1) прикупљања података од држава чланица поводом информација повезаних с безбедношћу, а о ваздухопловима који користе аеродроме Заједнице;
2) развијања, одржавања и редовног ажурирања централизоване базе података, која садржи:
(а) све податке које државе чланице морају да прикупе и проследе на основу чланова 3, 4. и 5. Упутства 2004/36/ЕЗ;
(б) све остале податке значајне по безбедност ваздухоплова и авио-превозилаца у ваздушном саобраћају;
3) омогућавања потребних промена и побољшавања апликација базе података;
4) анализирања података из централизоване базе података и других података битних за безбедност ваздухоплова и авио-превозилаца, и на тој подлози:
(а) саветовање Комисије и надлежних органа држава чланица о мерама које хитно треба да се предузму и о политици даљег праћења (follow-up policy);
(б) извештавање Комисије и надлежних органа држава чланица о потенцијалним безбедносним проблемима;
(ц) предлагање усклађених мера Комисији и надлежним органима држава чланица, кад је то потребно из разлога безбедности, и омогућавање усклађености ових мера на техничком нивоу;
5) повезивања с другим европским институцијама и телима, међународним организацијама и националним ваздухопловним властима, ради размене података;
6) саветовања Комисије о будућем развоју и стратегији SAFA система Заједнице.
 
Члан 3.
1. Државе чланице неодложно уносе у централизовану базу података:
1) извештаје о прегледима на платформи наведене у члану 4. став 4. Упутства 2004/36/ЕЗ;
2) извештаје о прегледима на платформи које Упутство 2004/36/ЕЗ не захтева, али који су сачињени у поступку предвиђеном Анексом II Упутства 2004/36/ЕЗ. 
2. Државе чланице упућују Европској агенцији за безбедност ваздушног саобраћаја сваки податак који је користан за примену Упутства 2004/36/ЕЗ и за извршавање задатака који су овом уредбом поверени Европској агенцији за безбедност ваздушног саобраћаја, укључујући и податке обухваћене чланом 3. Упутства 2004/36/ЕЗ.
 
Члан 4.
Европска агенција за безбедност ваздушног саобраћаја:
1) предлаже Комисији приручник о поступку прегледа на платформи и, по потреби, даљу разраду и ажурирање приручника и анекса Упутства 2004/36/ЕЗ;
2) развија програме обуке и подстиче организовање и спровођење курсева обуке и радионица за лица која врше надзор, да би се боље разумео SAFA систем Заједнице и тиме допринело постизању заједничких стандарда за прегледе на платформи;
3) подстиче и усклађује програм размене лица која врше надзор, чији је циљ да им се омогући стицање практичног искуства и допринесе уједначавању поступака.
 
Члан 5.
1. Европска агенција за безбедност ваздушног саобраћаја сваке године припрема и прослеђује Комисији:
1) извештај о SAFA систему Заједнице, који најмање садржи следеће податке:
(а) стање напретка система, укључујући достигнућа везана за прикупљање и размену података, централизовану базу података, приручнике о поступку прегледа на платформи и мере обуке;
(б) стање прегледа спроведених у текућој години;
(ц) анализу резултата прегледа с навођењем утврђених категорија налаза (findings);
(д) мере предузете у текућој години; 
(е) прилоге који садрже попис прегледа разврстаних према држави авио-превозиоца, типу ваздухоплова, авио-превозиоцу и проценту утврђених налаза у односу на број прегледа. 
2) предлог извештаја о прикупљеним подацима, који садржи анализу свих података који су примљени сходно члану 5. Упутства 2004/36/ЕЗ.
2. Комисија се, према поступку који је предвиђен у члану 10. став 5. Упутства 2004/36/ЕЗ, саветује са Одбором за безбедност ваздушног саобраћаја (Air Safety Committee) о извештају Европске агенције за безбедност ваздушног саобраћаја о SAFA систему Заједнице из подстава 1. става 1. овог члана.
 
Члан 6.
Ова уредба ступа на снагу 20. дана од дана њеног објављивања у „Службеном листу Европске уније”. 
Одредбе чланова 1. до 5. ове уредбе примењују се од 1. јануара 2007. године.
 
 
 
ПРИЛОГ 5.
Уредба Комисије (ЕЗ) бр. 474/2006 од 22. марта 2006. године којом се успоставља листа Заједнице која се односи на авио-превозиоце којима је забрањено летење у Заједници из Поглавља II Уредбе Европског парламента и Савета (ЕЗ) бр. 2111/2005
 
Предмет
 
Члан 1.
Овом уредбом успоставља се листа Заједнице која се односи на авио-превозиоце којима је забрањено летење у Заједници, сагласно Поглављу II Уредбе (ЕЗ) бр. 2111/2005 (у даљем тексту: Основна уредба). 
 
Забране летења
 
Члан 2.
1. Авио-превозиоцима који су наведени у Анексу А ове уредбе забрањени су сви летови у Заједници.
2. Авио-превозиоцима који су наведени у Анексу Б ове уредбе ограничено је летење у Заједници. Ограничења се састоје од забране коришћења појединог ваздухоплова или појединих типова ваздухоплова наведених у Анексу Б ове уредбе.
 
Извршење 
 
Члан 3.
Државе чланице обавештавају Комисију о свим мерама које су предузеле према члану 3. став 1. Основне уредбе, да би на својој територији примениле забране летења из листе Заједнице према свим авио-превозиоцима који су предмет ове забране.
 
Ступање на снагу
 
Члан 4.
Ова уредба ступа на снагу наредног дана од дана њеног објављивања у „Службеном листу Европске уније”.
 
 
ПРИЛОГ 6.
 
Уредба Комисије (ЕЗ) бр. 351/2008 од 16. априла 2008. године о извршењу Упутства Европског парламента и Савета 2004/36/ЕЗ у погледу давања предности прегледима на платформи ваздухопловима који пристају на аеродроме Заједнице
 
Дефиниције
 
Члан 1.
Поједини изрази који се користе у овој уредби имају следеће значење: 
1) давање предности прегледима на платформи означава додељивање одговарајућег удела у укупном броју прегледа на платформи које држава чланица годишње спроводи, као што је то предвиђено у члану 2. ове уредбе;
2) предмет прегледа означава појединог оператера и/или све оператере из исте државе и/или тип ваздухоплова и/или поједини ваздухоплов. 
 
Мерила за давање предности
 
Члан 2.
Не дирајући у примену члана 8. став 3. Упутства 2004/36/ЕЗ, државе чланице дају предност прегледу на платформи следећим предметима прегледа који слећу на њихове аеродроме отворене за међународни ваздушни саобраћај:
1. предметима прегледа који су, на основу редовних анализа Европске агенције за безбедност ваздушног саобраћаја (EASA), идентификовани као потенцијална претња по безбедност; 
2. предметима прегледа за које је, на основу мишљења Одбора за безбедност ваздушног саобраћаја (Air Safety Committee) датог у оквиру примене Уредбе Европског парламента и Савета (ЕЗ) бр. 2111/2005, утврђена потреба за даљим прегледима стварне испуњености стандарда безбедности, путем систематичних прегледа на платформи. Ово може да укључи и предмет прегледа који је уклоњен с листе авио-превозилаца којима је забрањено летење у Заједници, према Уредби (ЕЗ) бр. 2111/2005 (листа Заједнице);
3. предметима прегледа одређених на основу података које је Комисија примила од држава чланица или EASA на основу члана 4. став 3. Уредби (ЕЗ) бр. 2111/2005; 
4. ваздухопловима који обављају саобраћај ка Заједници, а које користе авио-превозиоци који су наведени у Анексу Б листе Заједнице;
5. ваздухопловима које користе други оператери који су сертификовани у истој држави, као и оператер који се у одређеном периоду налази на листи Заједнице. 
 
Обавештавање
 
Члан 3.
1. EASA упућује државама чланицама најмање на свака четири месеца листу предмета прегледа из члана 2. ове уредбе у електронском облику. 
2. EASA прати поступак давања предности и омогућава државама чланицама, у сарадњи с надлежним међународним организацијама у ваздухопловству, обавештења које су им потребна да би пратиле напредак постигнут у Заједници у погледу давања предности при прегледу предмета прегледа из члана 2. ове уредбе, укључујући и одговарајуће статистичке податке о ваздушном саобраћају. 
 
Члан 4.
Ова уредба ступа на снагу наредног дана од дана њеног објављивања у „Службеном листу Европске уније”.