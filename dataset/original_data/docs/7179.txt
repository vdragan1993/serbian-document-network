На основу члана 25. став 2. Закона о старој и реткој библиотечкој грађи („Службени гласник РС”, број 52/11),
Министар културе и информисања доноси
 
ПРАВИЛНИК
о мерама техничке заштите старе и ретке библиотечке грађе

	"Службени гласник РС", број 22 од 8. марта 2013.
 
Садржина Правилника
Члан 1.
Овим правилником ближе се уређују мере техничке заштите старе и ретке библиотечке грађе.
Мере техничке заштите
Члан 2.
Мере техничке заштите старе и ретке библиотечке грађе су превентивна заштита, микрофилмовање, дигитализација, конзервација и рестаурација.
Превентивна заштита обухвата анализу и контролу свих фактора ризика који могу довести до оштећења или уништења грађе, услове и поступке за чување старе и ретке библиотечке грађе с циљем да штетне физичке, хемијске и биолошке утицаје сведу на најмању меру или да их у целости искључе.
Микрофилмовање и дигитализација представљају процес преформатирања старе и ретке библиотечке грађе, у складу са законом.
Конзервација и рестаурација старе и ретке библиотечке грађе су куративне мере које се спроводе искључиво у овлашћеним конзерваторским лабораторијама и радионицама.
Објекти и околина у којима се чува и користи стара и ретка библиотечка грађа
Члан 3.
Објекти у којима се чува и користи стара и ретка библиотечка грађа као и простор који их окружује морају бити одговарајуће уређени, одржавани и опремљени.
У ванредним околностима (поплава, пожар, крађа или провала, елементарне непогоде, ратна разарања и сл.) предузимају се потребне мере заштите старе и ретке библиотечке грађе, у складу са законом.
Просторије у којима се чува и користи стара и ретка библиотечка грађа
Члан 4.
Стара и ретка библиотечка грађа чува се у просторијама које су заштићене од штетних физичких утицаја (прекомерне количине природног или вештачког светла, топлоте или другог зрачења), хемијских утицаја (атмосферских нечистоћа или нечистоћа које се налазе у самој грађи) и биолошких утицаја (бактерија, плесни, инсеката, глодара и др.).
Одржавање просторија у којима се чува и користи стараи ретка библиотечка грађа
Члан 5.
Просторије у којима се чува стара и ретка библиотечка грађа чисте се свакодневно усисавањем и брисањем прашине меком четком или благо влажним крпама.
Усисивач је снабдевен одговарајућим филтерима како не би избацивао патогене микроорганизме у ваздух.
Једном годишње спроводи се дезинфекција, а према потреби и дезинсекција и дератизација.
Члан 6.
Просторије у којима је смештена стара и ретка библиотечка грађа чисте су и приступачне, изоловане од извора влаге и без штеточина, снабдевене инертним материјалима за смештај и опремом за контролу климе и других фактора ризика.
У случају појаве штеточина према врсти штеточине и штете коју изазивају, заражена грађа изолује се, одређује се и спроводи одговарајући третман за санирање настале штете, као и мере превентивне заштите.
Члан 7.
Инсталације у просторијама где је смештена или где се користи стара и ретка библиотечка грађа (електричне, водоводне, канализационе и инсталације грејања) редовно се контролишу и одржавају.
Депои, односно магацинске просторије обезбеђују се од продирања подземних вода.
Ако се зграда библиотеке налази на терену подложном поплавама, библиотечка грађа не сме се чувати у сутеренским просторијама. Најниже полице у приземљу удаљене су најмање 30 cm од пода.
Члан 8.
За чување старе и ретке библиотечке грађе обезбеђују се оптимални услови у погледу температуре и влажности, без наглих промена, као и мерни инструменти за њихово континуирано праћење.
Стара и ретка библиотечка грађа чува се на температури 16 – 20°С при релативној влажности 45 – 60%.
Микрооблици, фотодокумента, филмови, ПВЦ плоче, записи на магнетном или оптичком медију, електронске форме и сл. чувају се у заштитним омотима израђеним од одговарајућих материјала, сложени у полицама једни до других на температури 16 – 18°С и у условима релативне влажности ваздуха 40 – 50%.
Члан 9.
Одржавање потребних микроклиматских услова постиже се:
1) изолацијом објеката у којима се чува и користи стара и ретка библиотечка грађа; 
	
2) коришћењем клима уређаја који истовремено одржавају потребну температуру, влажност и пречишћавање ваздуха и обезбеђују његову циркулацију;
3) проветравањем (уз лагану промају) по сувом сунчаном дану од 9,00 до 14,00 часова;
4) загревањем или хлађењем просторија;
5) употребом дехидратационих средстава (силикагела, калцијумхлорида или калцијумхидроксида и др.) у случају када се упркос правилном режиму проветравања влажност не може смањити.
Члан 10.
За осветљење просторија у којима се чува стара и ретка библиотечка грађа користе се светлосни извори који немају хемијско, фотохемијско или биолошко дејство на стару и ретку библиотечку грађу.
Просторије у којима се користи стара и ретка библиотечка грађа имају дневно и одговарајуће вештачко осветљење.
Заштита старе и ретке библиотечке грађе од сунчеве светлости постиже се застакљивањем прозора опремљених ултравиолетним филтерима, стављањем ролетни, платнених завеса, премазивањем стакла одговарајућим бојама итд.
Члан 11.
Стара и ретка библиотечка грађа смешта се на полице израђене од хемијски стабилних материјала (од нерђајућег челика, лакираног, обојеног или елоксираног метала и др.).
Први и последњи ред књига одвојени су од пода, односно од таванице и зидова 15 до 20 cm, због слободне циркулације ваздуха и спречавања оштећења од кондезације на најхладнијим местима.
У ормарима у којима се налази стара и ретка библиотечка грађа осигурана је циркулација ваздуха отворима на страницама или се циркулација остварује недељним проветравањем.
Члан 12.
Стара и ретка библиотечка грађа чува се у зависности од врсте грађе (књиге, новине, часописи, плакати, мапе итд.) и од врсте медија на којима се налазе (микрофилм, оптички или дигитални медиј и др.), а у складу са важећим стандардима и препорукама.
Означавање оригиналних публикација
Члан 13.
Све врсте означавања оригиналних публикација не смеју да нарушавају њихов физички, естетски или културни интегритет.
Дозвољена је употреба искључиво меке графитне оловке и трајних мастила.
Налепнице са ознакама израђене су у складу са важећим стандардима о трајности (од трајног папира, стабилне у води нерастворне боје, са водорастворљивим везивом и сл.). 
	
Преформатирање старе и ретке библиотечке грађе
Члан 14.
Ради заштите оригиналног примерка и коришћења старе и ретке библиотечке грађе, грађа се може преносити на други медиј, односно преформатирати.
Преформатирање старе и ретке библиотечке грађе врши се искључиво одговарајућим поступцима микрофилмовања и дигитализације.
Спровођење поступка преформатирања старе и ретке библиотечке грађе обавља се уз стручни надзор конзерватора из овлашћене конзерваторске лабораторије.
Излагање старе и ретке библиотечке грађе
Члан 15.
Начин излагања старе и ретке библиотечке грађе прилагођава се врсти, облику, величини и стању очуваности грађе.
Стара и ретка библиотечка грађа излаже се само ако су осигурани оптимални услови (температура 18 – 22°С и релативна влажност ваздуха 40 – 50%, светлост до 50 лукса и др.).
Стара и ретка библиотечка грађа излаже се уз стручни надзор конзерватора из овлашћене конзерваторске лабораторије.
Конзервација старе и ретке библиотечке грађе
Члан 16. 
Конзервација старе и ретке библиотечке грађе подразумева мере изведене на старој и реткој библиотечкој грађи које се предузимају ради санирања механичких, физичко-хемијских и биолошких оштећења, а које продужавају век трајања грађе, успоравају природно старење и обезбеђују грађу од разних врста оштећења: стерилизација, механичко чишћење, прање, бељење, уклањање флека, неутрализација и ојачавање.
Члан 17.
Рестаурација старе и ретке библиотечке грађе подразумева мере које се предузимају на старој и реткој библиотечкој грађи како би се вратио њен оригинални изглед, односно првобитно стање: ручна или машинска рестаурација. 
	
Мере противпожарне заштите
Члан 18.
Мере противпожарне заштите старе и ретке библиотечке грађе спроводе се у складу са одговарајућим прописима из области заштите од пожара.
Ступање на снагу 
Члан 19.
Овај правилник ступа на снагу осмог дана од дана објављивања у ,,Службеном гласнику Републике Србије”.
 
Број 110-00-00003/2013-02
У Београду, 1. марта 2013. године
Министар,
Братислав Петковић, с.р.