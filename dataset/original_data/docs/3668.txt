На основу члана 282. став 3. Породичног закона
(„Службени гласник РС”, број 18/05),

Министар рада, запошљавања и социјалне политике доноси
 
 
ПРАВИЛНИК
о евиденцији и
документацији о издржаваним лицима
„Службени гласник
РС”, број 56 од
30. јуна 2005.
 
 
Члан 1.
Овим правилником уређује се начин вођења евиденције и
документације о издржаваним лицима.
 
Члан 2.
Орган старатељства на чијој територији поверилац
издржавања има пребивалиште, односно боравиште дужан је да води евиденцију и
документацију о издржаваним лицима. 
Евиденција у смислу овог правилника садржи податке о: 
1) повериоцу издржавања;
2) законском заступнику повериоца издржавања; 
3) дужнику издржавања; 
4) судској пресуди о одређеном издржавању;
5) садржини судске пресуде о одређеном издржавању;
6) разлозима судске пресуде о престанку издржавања.
 
Члан 3.
Документацијом у смислу овог правилника сматрају се:
1) судска пресуда о одређеном издржавању;
2) евиденциони картон о издржаваном лицу.
Евиденциони картон о издржаваном лицу из става 1. тачка
2) овог члана одштампан је уз овај правилник и чини његов саставни део.
 
Члан 4.
У евиденциони картон о издржаваном лицу уписују се
подаци о:
1) судској пресуди о одређеном издржавању, и то: 
а) назив суда; 
б) број и датум пресуде суда и датум њене правноснажности;

в) датум достављања пресуде надлежном органу
старатељства;
г) датум почетка обавезе давања издржавања;
2) повериоцу издржавања, и то: 
а) име и презиме повериоца издржавања; 
б) датум и место рођења; 
в) јединствени матични број грађана; 
г) адреса пребивалишта (општина, место, улица и број);
д) правни однос према дужнику издржавања (у смислу чл.
151–159. Породичног закона);
3) законском заступнику повериоца издржавања, и то: 
а) име и презиме законског заступника повериоца
издржавања; 
б) датум и место рођења; 
в) јединствени матични број грађана; 
г) адреса пребивалишта (општина, место, улица и број);
д) правни однос према повериоцу издржавања (у смислу
члана 278. Породичног закона);
4) дужнику издржавања, и то: 
а) име и презиме дужника издржавања; 
б) датум и место рођења; 
в) јединствени матични број грађана; 
г) адреса пребивалишта (општина, место, улица и број); 
д) правни однос према повериоцу издржавања (у смислу
чл. 151–159. Породичног закона);
5) одређеном издржавању, и то: 
а) начин одређеног издржавања (у новцу или на други
начин); 
б) висина одређеног издржавања (у фиксном месечном
новчаном износу или у проценту од редовних месечних новчаних примања у висини
од 15%–50% умањених за порезе и доприносе за обавезно социјално осигурање); 
в) трајање одређеног издржавања (одређено или
неодређено време); 
6) престанку издржавања, и то:
а) назив суда;
б) број и датум пресуде суда;
в) датум престанка обавезе издржавања;
г) разлози за престанак издржавања (истеком времена
трајања издржавања; смрћу повериоца или дужника издржавања; кад поверилац
издржавања стекне довољно средстава за издржавање; кад дужник издржавања изгуби
могућност за давање издржавања или давање издржавања постане за њега очигледно
неправично; кад поверилац издржавања склопи нови брак, односно ванбрачну
заједницу).
 
Члан 5.
Подаци из члана 4. тач. 1) до 3) овог правилника
уписују се на предњој страни евиденционог картона, а подаци из тач. 4) до 6) на
полеђини евиденционог картона.
 
Члан 6.
У случају промене пребивалишта повериоца издржавања,
орган старатељства доставиће у року од 15 дана од дана сазнања о тој промени
оверени препис евиденционог картона о издржаваном лицу новом месно надлежном
органу старатељства заједно са судском пресудом на основу које су уписани
подаци у евиденциони картон.
 
Члан 7.
Евиденциони картон у смислу чл. 3. и 4. овог правилника
води се на обрасцу величине 29,5 x 21 cm.
 
Члан 8.
Судска пресуда у смислу одредаба овог правилника чува
се у архиви органа старатељства у складу са одредбама Уредбе о канцеларијском
пословању органа државне управе („Службени гласник РС”, број 80/92). 
 
Члан 9.
Овај
правилник ступа на снагу осмог дана од дана објављивања у „Службеном гласнику
Републике Србије”.
 
Број 110-00-00525/2005-14
У Београду, 29. јуна 2005.
године
Министар,
Слободан Лаловић, с.р.