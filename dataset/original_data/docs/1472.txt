На основу члана 13. став 1. алинеја петнаеста Закона о државном већу тужилаца („Службени гласник РС”, бр. 116/08, 101/10 и 88/11), 
Државно веће тужилаца доноси
 
ЕТИЧКИ КОДЕКС
чланова Државног већа тужилаца

"Службени гласник РС", број 60 од 
				6. јуна 2014.
 
I. УВОД
Сврха доношења Етичког кодекса је да се успостављањем стандарда професионалне етике чланова Државног већа тужилаца допринесе јачању владавине права и поверења јавности у вршење функција поверених Уставом, законом и подзаконским актима Државном већу тужилаца.
Имајући у виду значај Државног већа тужилаца као самосталног државног органа који обезбеђује и гарантује самосталност јавних тужилаца и заменика јавних тужилаца као и очување владавине права и успешно обављање јавнотужилачке функције и заштиту уставности и законитости, неопходно је доношење Етичког кодекса чланова Државног већа тужилаца којим ће се успоставити високи етички стандарди како у вршењу функције тако и у приватном животу. 
Приликом доношења Етичког кодекса за чланове Државног већа тужилаца имала се у виду и Препорука Комитета министара Савета Европе о улози јавних тужилаца у кривично-правном систему (Rec (2000)19), као и Европског упутства о етици и понашању за јавне тужиоце које је усвојила Конференција Генералних државних тужилаца Европе 31. маја 2005. године.
II. ОСНОВНЕ ДУЖНОСТИ
Основне дужности чланова Државног већа тужилаца су:
– утврђивање листе кандидата за избор Републичког јавног тужиоца и јавних тужилаца коју достављају Влади;
– предлагање Народној скупштини кандидата за први избор за заменика јавног тужиоца;
– бирање заменика јавних тужилаца за трајно обављање функције заменика јавног тужиоца;
– бирање заменика јавних тужилаца који су на сталној функцији за заменике јавног тужиоца у вишем јавном тужилаштву;
– одлучивање о престанку функције заменика јавних тужилаца;
– утврђивање разлога за разрешење јавног тужиоца и заменика јавног тужиоца;
– одређивање јавног тужилаштва у којем ће јавни тужилац и заменици јавног тужиоца наставити да врше функцију заменика јавног тужиоца у случају укидања јавног тужилаштва; 
– одлучивање о удаљењу Републичког јавног тужиоца;
– одлучивање по приговору на одлуку о удаљењу јавног тужиоца и заменика јавног тужиоца;
– предлагање обима и структуре буџетских средстава неопходних за рад јавних тужилаштава за текуће расходе и вршење надзора над њиховим трошењем, у складу са законом;
– утврђивање које су друге функције, послови или приватни интереси у супротности са достојанством и самосталношћу јавног тужилаштва;
– постављање вршиоца дужности Републичког јавног тужиоца;
– одлучивање по приговору на одлуку Републичког јавног тужиоца о томе када се сматра да није било избора јавног тужиоца и заменика јавног тужиоца;
– давање мишљења о изменама постојећих или доношењу нових закона који уређују положај и поступање јавних тужилаца и заменика јавних тужилаца, организацију јавног тужилаштва, као и других закона које јавна тужилаштва примењују;
– доношење Етичког кодекса;
– именовање и разрешавање Дисциплинског тужиоца и његових заменика, као и чланова Дисциплинске комисије и њихових заменика;
– доношење одлуке о правним лековима у дисциплинском поступку;
– доношење Правилника о мерилима за вредновање рада јавних тужилаца и заменика јавних тужилаца;
– доношење одлуке о правном леку против одлуке о вредновању рада јавног тужиоца и заменика јавног тужиоца;
– одлучивање о приговорима у поступку избора за чланове Државног већа из реда јавних тужилаца и заменика јавних тужилаца;
– обављање послова у вези са спровођењем Националне стратегије реформе правосуђа;
– утврђивање садржине програма обуке за заменике јавних тужилаца који се први пут бирају на функцију и тужилачке помоћнике у складу са законом; 
– предлагање програма обуке за јавне тужиоце и заменике јавних тужилаца који трајно обављају функцију; 
– обављају и друге послове предвиђене законом.
III. ЕТИЧКИ ПРИНЦИПИ
1. Самосталност
Чланови Државног већа тужилаца врше своју функцију на основу Устава, закона, и позитивних правних прописа. 
Чланови Државног већа тужилаца су дужни да успоставе и очувају поверење у своју самосталност у раду као чланова Већа, а посебно да својим понашањем одржавају и јачају поверење јавности у самосталност Државног већа тужилаца, јавнотужилачке функције и јавног тужилаштва као целине.
Чланови Државног већа тужилаца из реда јавних тужилаца и заменика јавних тужилаца су посебно дужни да се придржавају одредби Етичког кодекса јавних тужилаца и заменика јавних тужилаца Републике Србије.
2. Непристрасност
Чланови Државног већа тужилаца дужни су да објективно доносе одлуке и да поштују права гарантована Уставом и законом, те да у пословима Већа поступају без наклоности или предрасуда заснованих на националној, верској, етничкој, расној припадности, политичким опредељењима, полу, старости, друштвеном пореклу, имовинском стању или другим личним својствима и склоностима.
Чланови Државног већа тужилаца дужни су да се понашају у вршењу функције на начин којим се учвршћује поверење јавности и учесника у поступку у њихову непристрасност и да се уздрже од понашања која би исто могла да доведу у сумњу.
Чланови Државног већа тужилаца дужни су да се изузму од поступања у предметима и поступцима у којима постоје разлози који доводе у сумњу њихову непристрасност.
Чланови Државног већа тужилаца дужни су да се у вршењу функције, у приватним пословима и у личним односима са припадницима правосудних професија уздржавају од активности које би могле да изазову сумњу у њихову непристрасност.
Чланови Државног већа тужилаца из реда јавних тужилаца и заменика јавних тужилаца не могу учествовати у политичким активностима и кампањама.
Чланови Државног већа тужилаца могу бити чланови и учествовати у раду струковних или других организација које се баве заштитом својих професионалних интереса и предузимањем мера за очување самосталности у раду, у складу са законом.
3. Поштовање права
Чланови Државног већа тужилаца дужни су да врше своју функцију у складу са важећим националним и међународним правом.
Чланови Државног већа тужилаца дужни су да у свакој прилици поштују и штите људска права и слободе и људско достојанство.
Чланови Државног већа тужилаца не смеју тражити нити примати поклоне, услуге или друге погодности и користи у вези са предузимањем службених радњи или пропуштањем предузимања службених радњи. 
Чланови Државног већа тужилаца не смеју искоришћавати функцију и поверљиве информације до којих су дошли у вршењу функције у приватне сврхе, нити у циљу задовољења интереса чланова своје породице и блиских лица. 
Чланови Државног већа тужилаца су дужни да се уздрже од сваког понашања које би у јавности оправдано могло да створи утисак о коришћењу јавних овлашћења у приватне сврхе.
4. Одговорност и брига за професионалне дужности 
Чланови Државног већа тужилаца дужни су да у свакој прилици имају у виду да поступају у општем интересу, али и да теже да постигну равнотежу између општег интереса и права и оправданих интереса појединаца.
Чланови Државног већа тужилаца дужни су да у јавности доприносе очувању стручности, поштења, самосталности и непристрасности своје функције.
Чланови Државног већа тужилаца дужни су да се у вршењу функције и у приватном животу уздрже од сваког понашања које би могло да наруши поверење јавности у рад Већа и вршењу функције.
Државно веће тужилаца подноси извештај о свом раду Народној скупштини.
Државно веће редовно обавештава јавност о свом раду на начин уређен Пословником.
5. Професионалност и достојанство
Чланови Државног већа тужилаца дужни су да поступају стручно, непристрасно, одговорно и ефикасно.
Чланови Државног већа тужилаца дужни су да поштују професионалну поверљивост и да у току вршења функције и по престанку функције чувају тајне податке у складу са законом које су сазнали у вршењу функције.
Чланови Државног већа тужилаца дужни су да се одевају прикладно и уредно и да својим одевањем не нарушавају углед Већа.
Чланови Државног већа тужилаца дужни су да се према свима опходе пристојно, коректно и с поштовањем. 
 
А број 785/14
У Београду, 3. јуна 2014. године
Председник Државног већа тужилаца,
Загорка Доловац, с.р.