На основу члана 17. став 4. Закона о поморској пловидби („Службени гласник РС”, бр. 87/11 и 104/13), 
	
Влада доноси
УРЕДБУ
о минималним захтевима и условима зa пружањe медицинске неге на поморским бродовима
"Службени гласник РС", број 5 од 22. јануара 
				2014.
Члан 1.
Овом уредбом прописују се минимални услови које у зависности од категорије пловидбе, носивости, броја чланова посаде и врсте терета коју превозе морају да испуњавају бродови, њихова опрема и уређаји ради пружања одговарајуће медицинске неге чланова посаде, захтеве у односу на лекарску ординацију на броду и обавезну садржину бродске апотеке, начин вршења контроле медицинског и санитетског материјала, као и образац и начин вођења уписника о садржини бродске апотеке.
Члан 2.
У зависности од категорије пловидбе, поморски брод мора да има минималне количине лекова и медицинске опреме ради пружања одговарајуће медицинске неге који су наведени у прилозима 1. и 2. који су одштампани уз ову уредбу и чине њен саставни део.
Члан 3.
Поморски брод већи од 500 ВТ, који има више од 15 чланова посаде на путовањима која трају дуже од три дана, мора да има лекарску ординацију за пружање медицинске неге. 
	
Поморски брод из става 1. овог члана мора да има и бродску апотеку смештену у посебној просторији. 
	
Бродска апотека мора да се налази уз лекарску ординацију и не сме да има директну везу са просторијама у којима су смештени болесници.
Поморски брод који нема обавезу да има лекарску ординацију мора да има ормарић са лековима.
Члан 4.
Поморски брод у међународној пловидби који има 100 и више чланова посаде и другог особља на путовањима која трају дуже од три дана, мора да има доктора медицине на броду. 
	
Поморски брод у међународној пловидби који нема обавезу да има доктора медицине, а који може да добије потребну стручну медицинску негу и медицинска средства у року од осам сати од тренутка када се укаже потреба, мора да има најмање једног поморца са овлашћењем о посебној оспособљености за пружање медицинске прве помоћи, у складу са одредбама 
	Међународне конвенције о стандардима за обуку, издавању уверења и држање бродске страже помораца (STCW Конвенција). Сви други поморски бродови треба да имају најмање једног поморца са овлашћењем о посебној оспособљености за пружање медицинске неге на броду, коме је поверено пружање медицинске неге и давање лекова као део његових редовних дужности, и који треба да пружи болесним или повређеним лицима одговарајућу медицинску негу током времена у којем ће они вероватно остати на броду.
Члан 5.
Поморски брод који у складу са одредбама Међународног правилника о превозу опасне робе морем (IMDG Правилник), превози опасне ствари наведене у Прилогу 3. који је одштампан уз ову уредбу и чини њен саставни део, мора да има антидоте (противотрове) наведене у Прилогу 3а који је одштампан уз ову уредбу и чини њен саставни део, као и минималну количину лекова и медицинске опреме који су наведени у Прилогу 3б који је одштампан уз ову уредбу и чини њен саставни део. 
	
Ro-Ro поморски брод због чије природе путовања није могуће да се унапред зна које опасне терете може да превози, мора да има антидоте (противотрове) наведене у Прилогу 3а ове уредбе.
Ако путовање брода из ст. 1. и 2. овог члана траје мање од два сата, количина антидота (противотрова) може да се ограничи.
Члан 6.
Лекарска ординација на броду мора да има следећу опрему:
1) ормарић са лековима који садржи лекове и медицинску опрему у складу са категоријом пловидбе;
2) радни сто, столицу и столицу на вијак;
3) грејач за воду;
4) лавабо са топлом и хладном водом;
5) расвету над радним столом.
Члан 7.
Ормарић са лековима мора да буде закључан.
Кључ лекарске ординације, односно кључ ормарића са лековима када брод не подлеже обавези да има лекарску ординацију мора да се налази код заповедника, односно код лица које он одреди.
Члан 8.
На ормарићу са лековима мора да се налази попис лекова који се налазе у ормарићу/кутији. 
	
О утрошеним лековима мора да се води евиденција о количини утрошеног лека и количини лека која је остала у ормарићу/кутији са лековима. 
	
Члан 9.
Кутија прве помоћи у чамцима за спашавање мора да буде водонепропусна. 
	
Минимална количина лекова и медицинске опреме за чамце за спашавање наведена је у Прилогу 5. који је одштампан уз ову уредбу и чини њен саставни део.
Члан 10.
Ормарић са лековима за чамце за спашавање, односно кутија прве помоћи мора да садржи лекове и медицинску опрему који су наведени у прилозима 4. и 5. који су одштампани уз ову уредбу и чине њен саставни део.
Члан 11.
У бродској апотеци чувају се готови лекови који садрже психоактивне контролисане супстанце у количини нужној за пружање хитне медицинске помоћи који су наведени у Прилогу 1. ове уредбе у посебном закључаном делу.
О утрошеним лековима који садрже психоактивне контролисане супстанце заповедник брода је дужан да води евиденцију. 
	
Евиденција мора да садржи назив лека који садржи психоактивне контролисане супстанце, име и презиме лица које је добило лек који садржи психоактивне контролисане супстанце, датум примене и дијагнозу, односно разлог примене лека који садржи психоактивне контролисане супстанце.
Инспекција министарства надлежног за послове здравља која врши преглед бродске апотеке, води евиденцију о количинама готових лекова који садрже психоактивне контролисане супстанце које се чувају у бродским апотекама, у складу са законом.
Члан 12.
Контролу бродске апотеке, односно ормарића/кутије са лековима врши министарство надлежно за послове здравља, у складу са законом.
Приликом контроле бродске апотеке, односно ормарића/кутије са лековима, контролише се да ли је бродска апотека, ормарић/кутија са лековима опремљена лековима и медицинском опремом у складу са категоријом пловидбе, количина утрошеног лека, да ли се лекови и медицинска опрема исправно чувају, као и да ли се поштују рокови важења лекова.
Контрола кутије прве помоћи за чамце за спашавање врши се приликом редовног годишњег прегледа чамаца за спашавање. 
	
О количини лекова и медицинске опреме на поморском броду води се евиденција на уписницима који су дати у прилозима 6, 7. и 8. који су одштампани уз ову уредбу и чине њен саставни део. 
	
О обављеној контроли из ст. 2. и 3. овог члана, издаје се потврда на обрасцу који је дат у Прилогу 9. који је одштампан уз ову уредбу и чини њен саставни део.
Члан 13.
Лекови и медицинска опрема чувају се уз поштовање рокова важења лекова.
Члан 14.
О правовременој допуни, односно замени лекова и медицинске опреме стара се заповедник брода.
Члан 15.
Ова уредба ступа на снагу осмог дана од дана објављивања у „Службеном гласнику Републике Србије”. 
	
05 број 110-11388/2013
У Београду, 10. јануара 2014. године 
Влада
Председник, 
Ивица Дачић, с.р.
 
Листа прилога:
 

Прилог 1. - 
Минималне количине лекова за 
				поморске бродове

Прилог 2. - 
Минимална количина медицинске 
				опреме за поморске бродове

Прилог 3. - 
Опасне ствари које превози 
				поморски брод

Прилог 3а - 
	
Антидоти (противотрови) које 
				мора да има поморски брод

Прилог 3б  - 
	
Минимална количина лекова и 
				медицинске опреме за поморске бродове који превозе опасне ствари

Прилог 4. - 
Минимални садржај кутије прве 
				помоћи

Прилог 5. - 
Минимална количина лекова и 
				медицинске опреме за чамце за спашавање

Прилог 6. - 
Уписник лекова и медицинске 
				опреме на поморском броду - катгорија пловидбе А

Прилог 7. - 
Уписник лекова и медицинске 
				опреме на поморском броду - катгорија пловидбе Б

Прилог 8. - 
Уписник лекова и медицинске 
				опреме на поморском броду - катгорија пловидбе Ц

Прилог 9. - 
Потврда о обављеној контроли 
				бродскe апотекe, ормарићa/кутијe са лековима и кутијe прве 
				помоћи за чамце за спашавање