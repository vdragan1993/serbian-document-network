На основу члана 103. став 7. и члана 104. став 3. Закона о лековима и медицинским средствима („Службени гласник РС”, бр. 30/10 и 107/12), 
Министар пољопривреде и заштите животне средине доноси
 
ПРАВИЛНИК
о садржају обрасца дозволе за производњу ветеринарског лека и о Регистру издатих дозвола за производњу ветеринарских лекова 
"Службени 
				гласник РС", број 71 од 11. јула 2014.

				 
Уводне одредбе 
Члан 1.
Овим правилником прописује се садржај обрасца дозволе за производњу ветеринарског лека, подаци који се уписују у Регистар издатих дозвола за производњу ветеринарских лекова, као и начин уписа.
Садржај обрасца дозволе
Члан 2.
Образац дозволе за производњу ветеринарског лека (у даљем тексту: лек) нарочито садржи:
1) податке о носиоцу дозволе за производњу лека, месту производње, месту контроле квалитета лекова, месту пуштања серије лека у промет и о лицу одговорном за пуштање серије лека у промет;
2) податак о врсти лекова за које се издаје дозвола за производњу и податак о производњи лекова који садрже психоактивне контролисане супстанце;
3) податак о одобреним поступцима производње.
Садржај обрасца дозволе за производњу лека из става 1. овог члана дат је у Прилогу – Дозвола за производњу ветеринарског лека, који је одштампан уз овај правилник и чини његов саставни део.
Подаци који се уписују у Регистар
Члан 3.
У Регистар издатих дозвола за производњу ветеринарских лекова (у даљем тексту: Регистар), који у складу са законом којим се уређују лекови и медицинска средства води министарство надлежно за послове ветерине (у даљем тексту: Министарство), уписују се следећи подаци:
1) пословно име и седиште носиоца дозволе за производњу лека;
2) број и датум решења којим се издаје дозвола за производњу лека;
3) адреса места производње;
4) место пуштања серије лека у промет;
5) место контроле квалитета лека;
6) врста лека и фармацеутских облика за чију је производњу издата дозвола;
7) датум када је извршен инспекцијски надзор на основу кога је издата дозвола, као и обим последње инспекције;
8) број и датум решења о измени, односно допуни решења којим се издаје дозвола за производњу;
9) број и датум издавања сертификата о примени Смерница добре произвођачке праксе;
10) број и датум решења којим се носиоцу дозволе за производњу налаже предузимање мера и радњи;
11) број и датум акта којим је изречена казна за привредни преступ, односно прекршај, односно којим је изречена мера забране производње лека;
12) број и датум решења о укидању решења којим је издата дозвола за производњу;
13) други подаци значајни за добијање дозволе за производњу, у складу са законом којим се уређују лекови и медицинска средства.
Начин уписа
Члан 4.
Упис у Регистар врши Министарство по службеној дужности, после издавања дозволе за производњу лека.
Упис у Регистар врши се електронским путем.
Потврда о подацима
Члан 5.
Министарство на захтев произвођача лека, односно других правних или физичких лица која имају правни интерес, издаје потврду о подацима уписаним у Регистар, у складу са законом којим се уређују лекови и медицинска средства.
Ступање на снагу
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. августа 2014. године.
 
Број 110-00-00058/2014-09
У Београду, 2. јула 2014. године
Министар,
проф. др Снежана Богосављевић Бошковић, с.р.
 
Прилог


Дозвола за производњу ветеринарског лека
				(са Анексима 
				1 и 2)