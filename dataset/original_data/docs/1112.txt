На основу члана 153. став 2. тач. 2) и 5) Закона о полицији („Службени гласник РС”, бр. 101/05 и 63/09 – УС),
Министар унутрашњих послова доноси
 
ПРАВИЛНИК
о стручном оспособљавању и усавршавању у Министарству унутрашњих послова
"Службени гласник РС", број 80 од 2. новембра 2010.
 
 
I. УВОДНЕ ОДРЕДБЕ
1. Предмет
Члан 1.
Овим правилником уређује се садржина, облик и начин вршења стручног оспособљавања и усавршавања у Министарству унутрашњих послова, као и друга питања у вези са стручним оспособљавањем и усавршавањем.
2. Значење појединих појмова
Члан 2.
Стручно оспособљавање, у смислу овог правилника, подразумева процес усвајања знања, стицања вештина, изградње ставова и понашања потребних за обављање послова и задатака из делокруга Министарства унутрашњих послова (у даљем тексту: Министарство).
Стручно усавршавање, у смислу овог правилника, подразумева процес сталног унапређивања знања и вештина, ставова и промене понашања, у циљу ефективнијег и ефикаснијег обављања послова из делокруга Министарства.
 
II. СТРУЧНО ОСПОСОБЉАВАЊЕ
Члан 3.
Стручно оспособљавање организује се као:
1) основна полицијска обука;
2) специјалистичка обука;
3) обука за руководиоце.
 
1. Основна полицијска обука
Члан 4.
Основна полицијска обука има за циљ оспособљавање полазника за законито и ефикасно обављање послова и задатака униформисаног полицијског службеника, на радном месту полицајца.
Члан 5.
Основна полицијска обука траје 52 недеље, oд којих се 46 недеља реализује у Центру за основну полицијску обуку Министарства, а шест недеља практичне обуке реализује се у полицијским управама.
Члан 6.
Структура обуке и програмски садржаји одређују се програмом стручног оспособљавања полазника основне полицијске обуке.
Члан 7.
Полазник који заврши основну полицијску обуку и испуњава услове за пријем у радни однос предвиђене Законом о полицији, заснива радни однос у Министарству без објављивања конкурса.
 
2. Специјалистичка обука
Члан 8.
Специјалистичка обука има за циљ оспособљавање полицијских службеника за вршење сложенијих полицијских послова и задатака.
Специјалистичка обука реализује се на курсевима, према утврђеним потребама одређене области рада или групе послова у Министарству.
Члан 9.
Специјалистичка обука организује се као:
1) основна специјалистичка обука;
2) субспецијалистичка обука;
3) обука за тренере;
4) обука за инструкторе;
5) обука за менторе.
Основна специјалистичка обука
Члан 10.
Основном специјалистичком обуком полицијски службеници усвајају знања и стичу вештине неопходне за ефикасно обављање послова и задатака у одређеној области рада Министарства.
Посебан вид основне специјалистичке обуке представља селекциона обука која се изводи по потреби у јединицама посебне намене, ради припремања или селекције кандидата за рад у тим јединицама.
Субспецијалистичка обука
Члан 11.
Субспецијалистичкoм обукoм полицијски службеници усвајају знања и стичу вештине неопходне за ефикасно обављање високоспецијализованих послова и задатака у оквиру одређене области рада.
Обука за тренере
Члан 12.
Обука за тренере представља процес оспособљавања полицијских службеника и обухвата:
1) обуку за тренере, основни и виши ниво;
2) обуку за евалуацију, основни и виши ниво;
3) обуку за израду програма обуке, основни и виши ниво.
Основни нивои наведених обука садрже менторску фазу.
За похађање обуке вишег нивоа полазник треба да има завршен основни ниво исте обуке са одговарајућом менторском фазом.
За похађање обуке за тренере вишег нивоа полазник треба да има и завршену обуку за евалуацију основног нивоа са одговарајућом менторском фазом.
За похађање обуке за евалуацију и обуке за израду програма обуке полазник треба да има завршену обуку за тренере основног нивоа. Похађање обуке за евалуацију и обуке за израду програма обуке није међусобно условљено.
Члан 13.
Обука за тренере омогућује усвајање знања и стицање вештина за креирање и извођење обуке, по принципу учења одраслих, у области стручног оспособљавања и усавршавања.
После завршене основне обуке за тренере, полазнику се издаје уверење да је оспособљен да изводи обуку по принципу учења одраслих, а после завршене више обуке – уверење да је оспособљен да као виши тренер изводи обуку за тренере основног и вишег нивоа.
Члан 14.
Обука за евалуацију омогућује усвајање знања и стицање вештина за евалуацију комплетног циклуса обуке, укључујући и евалуацију применљивости усвојених знања и стечених вештина на радном месту.
После завршене основне обуке за евалуацију полазнику се издаје уверење да је оспособљен за евалуацију на облицима стручног оспособљавања и усавршавања и за евалуацију применљивости усвојених знања и стечених вештина на радном месту, а после завршене више обуке за евалуацију – уверење да је оспособљен за извођење обуке за евалуацију основног и вишег нивоа.
Члан 15.
Обука за израду програма обуке омогућује усвајање знања и стицање вештина за спровођење анализе образовне потребе и израду програма обуке.
После завршене основне обуке за израду програма обуке, полазнику се издаје уверење да је оспособљен за спровођење анализе образовне потребе и израду програма обуке, а после завршене више обуке за израду програма обуке – уверење да је оспособљен за извођење обуке за израду програма обуке основног и вишег нивоа.
Обука за инструкторе
Члан 16.
На обуци за инструкторе полицијски службеници стичу вештине и усвајају знања потребна примарно за извођење сталне обуке, обуке за инструкторе и на другим облицима стручног оспособљавања.
Обука за инструкторе организује се као:
1) обука за инструкторе полицијских послова, основни и виши ниво;
2) обука за инструкторе у руковању ватреним оружјем и гађањем, основни и виши ниво;
3) обука за инструкторе тактике примeне полицијских овлашћења, основни и виши ниво.
Основни нивои обука из става 2. овог члана садрже менторску фазу.
Члан 17.
Садржина обуке за инструкторе полицијских послова и обуке за инструкторе у руковању ватреним оружјем и гађањем примерена је потребама полицијских службеника који имају завршену Полицијску академију, Војну академију, Правни факултет, односно други факултет предвиђен важећим актом о унутрашњем уређењу и систематизацији радних места у Министарству, Вишу школу унутрашњих послова, Криминалистичко-полицијску академију, Средњу школу унутрашњих послова, Школу унутрашњих послова – Курс за полицајце у трајању од најмање шест месеци или Основну полицијску обуку у трајању од 12 месеци и завршену обуку за тренере, а у обављању полицијских послова овлашћеног службеног лица провели су најмање пет година.
Садржина обуке за инструкторе тактике примене полицијских овлашћења примерена је потребама полицијских службеника који су, поред услова утврђених у ставу 1. овог члана, завршили обуку за инструкторе полицијских послова и обуку за инструкторе у руковању ватреним оружјем и гађањем.
Члан 18.
После завршене основне обуке за инструкторе полицијских послова, полазнику се издаје уверење да је оспособљен за инструктора полицијских послова, а након завршене више обуке – за вишег инструктора полицијских послова који је оспособљен и за извођење обуке за инструкторе основног и вишег нивоа.
После завршене основне обуке за инструкторе у руковању ватреним оружјем и гађањем, полазнику се издаје уверење да је оспособљен за инструктора у руковању ватреним оружјем и гађањем, а након завршене више обуке – за вишег инструктора у руковању ватреним оружјем и гађањем који је оспособљен и за извођење обуке за инструкторе основног и вишег нивоа.
После завршене основне обуке за инструкторе тактике примене полицијских овлашћења, полазнику се издаје уверење да је оспособљен за инструктора тактике примене полицијских овлашћења, а након завршене више обуке – за вишег инструктора тактике примене полицијских овлашћења који је оспособљен за извођење обуке за инструкторе основног и вишег нивоа.
Члан 19.
За похађање обуке за инструкторе вишег нивоа потребно је да је полазник завршио основну обуку за инструкторе, изводио обуку у сопственој јединици или центрима за обуку полиције у трајању од најмање једне године и да има искуство у извођењу обуке на најмање једној обуци за инструкторе основног нивоа.
Обука за менторе
Члан 20.
На обуци за менторе полазници се оспособљавају да организовано прате, пружају помоћ и усмеравају полазника основне полицијске обуке, студента Криминалистичко-полицијске академије, по посебним програмима, као и полицијског службеника који је завршио одређену врсту полицијске обуке и распоређен је на радно место које одговара завршеној обуци, а нема радно искуство у обављању тих послова, ради њиховог успешног укључивања у процес рада.
 
III. СТРУЧНО УСАВРШАВАЊЕ
1. Организациони облици стручног усавршавања
Члан 21.
Стручно усавршавање реализује се кроз следеће организационе облике:
1) стална обука;
2) семинар;
3) студијска посета;
4) саветовање;
5) научно-стручни скуп;
6) трибина.
Стална обука
Члан 22.
Стална обука усмерена је на унапређење знања, вештина, ставова и понашања у обављању послова из делокруга Министарства.
Тематски садржаји програма могу бити заједнички и проблемски, а реализују се у току радног времена, на радном месту, кроз наставне и ненаставне активности у матичним организационим јединицама.
Сталну обуку изводе све организационе јединице Министарства по сопственим планираним активностима.
Стална обука полицијског службеника траје током целокупног рада у полицији и њоме су обухваћени сви полицијски службеници Министарства.
 
IV. ВРЕДНОВАЊЕ ОБУКЕ
1. Елементи вредновања
Члан 23.
Вредновање обуке (у даљем тексту: евалуација) јесте систем праћења, регистровања, обраде, оцењивања и интерпретације резултата процеса обуке у циљу установљавања постигнућа, потребних побољшања и установљавања елемената нових потреба обуке.
Евалуација обухвата оцењивање квалитета обуке од стране свих учесника, процену оствареног успеха полазника обуке и процену нивоа применљивости усвојених знања и стечених вештина у обављању послова и радних задатака.
2. Евалуација процеса обуке
Члан 24.
Евалуација процеса обуке спроводи се ради процене квалитета рада извођача обуке, организације обуке, квалитета програма стручног оспособљавања, плана реализације, метода, наставних средстава и окружења, и предузимања мера за њихово побољшање.
3. Евалуација успеха полазника обуке
Члан 25.
Евалуација успеха полазника обуке обухвата праћење, проверавање и оцењивање њихових постигнућа у обуци.
Проверавање и оцењивање знања и вештина полазника спроводи се у току обуке (на часу), у појединим фазама реализације облика стручног оспособљавања и усавршавања (периодични или фазни испити) и, на крају обуке (завршни испит).
4. Начини проверавања и оцењивања
Члан 26.
Начини проверавања су: писмено, практично и усмено.
Начини оцењивања су: нумеричко (бројчано и бодовно), описно и комбиновано оцењивање.
Фазни испит
Члан 27.
Фазни испит има за сврху стицање увида у ниво постигнућа на крају појединих фаза обуке.
Фазни испит, у складу са програмом стручног оспособљавања, спроводе тренери и инструктори.
Фазни испит може бити елиминациони.
Завршни испит
Члан 28.
На крају обуке, ради провере оспособљености полазника, спроводи се завршни испит, који се по правилу састоји из три дела, и то: теста знања, практичног и усменог дела.
Полазник обуке је положио тест знања ако реши најмање 70% од укупног броја задатака на тесту знања.
Положени тест знања услов је за полагање практичне вежбе.
Позитивна оцена из практичне вежбе услов је за излазак на усмени део испита.
Полазник који не покаже потребан ниво знања и вештина на једном од делова завршног испита има право да поново полаже завршни испит у року који не може бити краћи од 15, нити дужи од 30 дана.
Испитна комисија
Члан 29.
Завршни испит полаже се пред испитном комисијом (у даљем тексту: комисија) од три члана, од којих је један са листе извођача обуке, један је представник организационе јединице за чије потребе се обука реализује, а једног кандидује организациона јединица надлежна за стручно образовање, оспособљавање, усавршавање и науку (у даљем тексту: Управа).
За чланове испитне комисије одређују се полицијски службеници који поседују одговарајућа знања из области обуке за коју се комисија формира.
Другачији састав комисије може бити одређен само на основу писменог обавештења организационе јединице за чије потребе се обука реализује (у даљем тексту: корисник), да нема могућности да одреди своје запослене за чланове испитне комисије.
 
5. Процена нивоа применљивости стечених знања и вештина у обављању радних задатака
Члан 30.
Процену нивоа применљивости знања и вештина које је полазник усвојио и стекао на обуци, спроводи корисник у сарадњи са Управом.
Процена се врши применом стандардизованих инструмената за истраживање степена задовољења образовних потреба, тј. утврђивањe ефеката обуке у задовољењу разлике у знању пре почетка обуке и након завршетка обуке и за утврђивање даљих мера за потпуније задовољавање образовних потреба.
 
V. МЕНТОРСКА ФАЗА
Члан 31.
Менторска фаза представља последњу етапу процеса организованог оспособљавања полазника који је завршио обуку. Спроводи је корисник, плански и систематски на радном месту, у условима реалног радног окружења, у трајању не дужем од шест месеци.
Основни циљ менторске фазе јесте да се полазнику, уз помоћ ментора, омогући примена усвојених знања и стечених вештина до постизања његове потпуне оспособљености за самостално обављање послова и радних задатака, у складу са обуком коју је завршио.
Садржај, време, начин реализације и друга питања од значаја за спровођење менторске фазе утврђују се програмом стручног оспособљавања и усавршавања за одређене облике стручног оспособљавања.
Члан 32.
Полазницима се додељују ментори одређени од стране надлежних руководилаца организационе јединице за чије се потребе врши оспособљавање, из састава ментора те јединице.
Члан 33.
Током менторске фазе, полазници основне полицијске обуке не примењују полицијска овлашћења.
До завршетка менторске фазе, полицијски службеник који је завршио обуку за тренере може да изводи обуку на облицима стручног оспособљавања и усавршавања уз менторство тренера, а по завршетку менторске фазе обуку може изводити самостално.
 
VI. ИЗВОЂАЧИ ОБУКЕ
Члан 34.
Стручно оспособљавање и усавршавање реализују извођачи обуке.
Извођачи обуке могу бити полицијски службеници распоређени на радном месту тренера, односно инструктора, полицијски службеници распоређени на другим радним местима који изводе обуку по потреби, као и стручњаци из предметне области обуке који нису запослени у Министарству.
Сталну и селекциону обуку у јединицама посебне намене Министарства осим лица из става 2. овог члана могу изводити и припадници јединице посебне намене које одреди руководилац те јединице.
Члан 35.
Тренери су полицијски службеници који су оспособљени за припремање и извођење обуке у складу са принципима учења одраслих.
Инструктори су тренери који су се специјализовали за припрему и извођење обуке у области полицијских вештина.
Члан 36.
Стручњаци из праксе Министарства или предметне области обуке јесу сви запослени и пензионисани полицијски службеници, односно стручњаци из земље или иностранства, чија су знања и вештине из одређене области од значаја за извођење обуке према оцени корисника и Управе.
Члан 37.
Учешће стручњака из праксе Министарства или предметне области обуке може бити највише до 30% од фонда часова обуке предвиђеног за одређену област.
Члан 38.
Извођачи обуке, осим полицијских службеника распоређених на радном месту тренера, односно инструктора, примају одговарајућу накнаду.
Накнада се одређује у проценту од плате запосленог у Министарству на радном месту тренер стручног модула у Центру за основну полицијску обуку без минулог рада и додатног коефицијента за звање, односно чин, и то:
1,5% по часу – за један час обуке;
0,3% по кандидату – за испит;
1,2% по дану – за менторство;
1,0% по дану – за руковођење курсом;
0,6% по дану – за организацију курса.
Начин полагања испита за тренера, односно инструктора
Члан 39.
Тренери и инструктори оспособљеност за извођење обуке доказују провером на испиту знања и вештина.
Кандидат подноси захтев за полагање испита, са доказима о испуњености услова прописаних овим правилником Комисији за проверу знања и вештина тренера, односно инструктора.
Уколико кандидат не испуњава услове за полагање испита, о томе ће бити обавештен у року од 15 дана од дана добијања извештаја Комисије за проверу знања и вештина тренера, односно инструктора.
 
Комисија за проверу знања и вештина тренера, односно инструктора
Члан 40.
Комисијa за проверу знања и вештина тренера, односно инструктора (у даљем тексту: Комисија) састоји се од три члана.
Чланови Комисије су полицијски службеници који поседују потребна знања из области за коју се комисија формира.
Председник и заменик председника су представници Управе, а трећи члан је представник корисника.
Члан 41.
Испити за проверу знања и вештина тренера, односно инструктора полажу се пред Комисијом.
Испит за проверу знања састоји се из два дела: писменог дела и практичног дела.
Писмени део испита (тест) садржи питања из теоријског дела (примена принципа учења одраслих у спровођењу обуке) и стручног дела (стручна област рада за коју се издаје уверење), у односу 50:50%.
Кандидат је положио тест уколико тачно одговори на:
– најмање 75% питања из теоријског дела;
– најмање 85% питања из стручног дела.
Практични део испита састоји се из припреме и извођења једне тематске целине из стручне области рада.
Комисија сачињава извештај у року од 15 дана од дана спровођења испита.
 
VII. ОРГАНИЗАЦИЈА СТРУЧНОГ ОСПОСОБЉАВАЊА
Члан 42.
Стручно оспособљавање реализује се путем курса, као интензивног облика преношења знања и стицања вештина, који подразумева обраду једног или више модула за релативно кратко време.
Курс се састоји од низа предавања и вежби, а његова дужина, обим и карактер одређени су програмом стручног оспособљавања у складу са циљем курса.
 
Веће курса
Члан 43.
Веће курса чине: руководилац курса, руководилац центра за обуку, представник корисника, представник Управе, ангажовани извођачи обуке и два члана које бирају полазници из својих редова.
Члан 44.
Веће курса врши анализу испуњености услова за извођење обуке, предлаже измене у распореду часова или месту извођења обуке, анализира рад извођача обуке, сагледава успех полазника обуке и иницира измене програма стручног оспособљавања.
 
Руководилац курса
Члан 45.
Руководилац курса мора бити тренер, односно инструктор са положеним испитом за проверу знања и вештина тренера, односно инструктора.
 
VIII. СТУПАЊЕ НА СНАГУ
Члан 46.
Овај правилник ступа на снагу осмог дана од дана објављивања у „Службеном гласнику Републике Србије”.


У Београду, 21. октобра 2010. године
Министар
унутрашњих послова,
Ивица Дачић, с.р.