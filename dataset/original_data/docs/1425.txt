На основу члана 63. став 5. Закона о уређењу судова (,,Службени гласник РС”, бр. 116/08, 104/09, 101/10, 31/11, 78/11, 101/11, 101/13 и 106/15),
Високи савет судства, на седници одржаној 29. марта 2016. године, доноси
 
ПРАВИЛНИК
о критеријумима, мерилима и поступку за оцењивање рада судијских помоћника
"Службени гласник РС", број 32 од 30. марта 
				2016.
 
Члан 1.
Овим правилником утврђују се сврха, критеријуми, мерила и поступак за оцењивање рада судијских помоћника.
Сврха оцењивања рада судијских помоћника
Члан 2.
Сврха оцењивања рада судијских помоћника је објективно и непристрасно утврђивање успешности рада судијских помоћника и њихово напредовање, очување и унапређење стручности и оспособљености судијских помоћника, подстицање судијских помоћника у остваривању најбољих резултата рада, као и побољшање ефикасности рада судова.
Период оцењивања
Члан 3.
Рад судијског помоћника оцењује се једном годишње.
Судијски помоћник се оцењује за период од 1. јануара до 31. децембра, а резултати постигнути у извршавању послова и радних циљева се вреднују шестомесечно.
Мишљење о раду са предлогом оцене судијског помоћника даје седница одељења, у које је судијски помоћник распоређен или судија или веће с којим судијски помоћник ради, ако није распоређен у одељење суда – предлагач оцене.
Рад судијског помоћника оцењује председник суда, по прибављеном мишљењу предлагача оцене.
Председник суда најкасније до краја фебруара текуће године доноси решење којим се одређује оцена рада судијског помоћника.
Члан 4.
Рад судијског помоћника који је у току календарске године радио краће од шест месеци, не оцењује се за ту годину.
Оцењује се рад судијског помоћника који је примљен у радни однос на одређено време. 
Оцењивање пре истека периода оцењивања
Члан 5.
Пре истека периода оцењивања, рад судијског помоћника се оцењује на лични захтев, уколико је радио дуже од шест месеци, у року од 30 дана од дана подношења захтева.
Судијски помоћник се оцењује пре истека периода за оцењивање у случају:
– престанка радног односа;
– конкурса за избор на друго радно место; 
– дужег одсуствовања.
Оцене рада судијских помоћника
Члан 6.
Оцене рада судијских помоћника су: ,,нарочито се истиче”, ,,истиче се”, ,,добар”, ,,задовољава” и ,,не задовољава”. 
Оценом „нарочито се истиче” оцењује се судијски помоћник који је у периоду оцењивања појединачне радне циљеве остварио са изузетним резултатима и његов рад увек превазилази прописане критеријуме, а вреднован је од 85 до 100 бодова.
Оценом „истиче се” оцењује се судијски помоћник који је у периоду оцењивања појединачне радне циљеве остварио са резултатима који су изнад просека и његов рад готово увек превазилази прописане критеријуме, а вреднован је од 60 до 85 бодова.
Оценом „добар” оцењује се судијски помоћник који је у периоду оцењивања појединачне радне циљеве остварио са просечним резултатима и његов рад задовољава прописане критеријуме, а вреднован је од 45 до 60 бодова.
Оценом „задовољава” оцењује се судијски помоћник који је у периоду оцењивања појединачне радне циљеве остварио са минимално потребним резултатима и његов рад углавном задовољава прописане критеријуме, а вреднован је од 30 до 45 бодова.
Оценом „не задовољава” оцењује се судијски помоћник који у периоду оцењивања није остварио појединачне радне циљеве са минимално потребним резултатима и његов рад није задовољио прописане критеријуме, а вреднован је са мање од 30 бодова.
Радни циљеви
Члан 7.
Радни циљеви су појединачни циљеви које судијски помоћник треба да оствари на радном месту у периоду оцењивања, а произилазе из описа радног места судијског помоћника.
Радни циљеви треба да буду остварљиви, мерљиви и да имају реалне рокове. 
Судијском помоћнику се за сваки период оцењивања одређује највише пет радних циљева.
Одређивање радних циљева
Члан 8.
На седници одељења суда разматрају се и оквирно утврђују радни циљеви за све судијске помоћнике који су годишњим распоредом послова распоређени у то одељење, а у судовима у којима нису образована судска одељења, радни циљеви за све судијске помоћнике разматрају се и оквирно утврђују на седници свих судија тога суда.
Судијском помоћнику појединачне радне циљеве одређују чланови одељења, чланови већа, односно судија са којим судијски помоћник ради – предлагач оцене.
Појединачни радни циљеви се одређују пре почетка сваког периода оцењивања, након обављеног разговора предлагача оцене са судијским помоћником, а најкасније 15 дана после почетка периода оцењивања.
Судијском помоћнику који није сагласан са појединачним радним циљевима (једним или више) и одбије да потпише акт у који су они унети, појединачне радне циљеве коначно одређује седница одељења у које је судијски помоћник распоређен, а у судовима у којима нису образована судска одељења, седница свих судија тог суда.
Појединачни радни циљеви уносе се у посебан акт на обрасцу који је саставни део овог правилника. (Образац број 1)
Измена радних циљева
Члан 9. 
Радни циљеви могу да се измене:
1) ако се измени годишњи распоред послова;
2) ако наступе околности због којих се радни циљеви не могу остварити; 
3) ако се у периоду вредновања рада судијског помоћника утврди да за изменама постоји потреба.
Одредбе о утврђивању и одређивању радних циљева сходно се примењују на измене радних циљева. 
Измењени радни циљеви уносе се у посебан акт на обрасцу који је саставни део овог правилника. (Образац број 2)
Обавезе предлагача оцене
Члан 10. 
Предлагач оцене обавезан је да у периоду оцењивања:
1) одређује и потписује појединачне радне циљеве;
2) надгледа рад судијског помоћника и прибавља податке о успешности рада судијског помоћника, ценећи природу послова, радне услове и степен његовог искуства; 
3) потписује месечни извештај о раду судијског помоћника; 
4) шестомесечно вреднује резултате у извршавању послова радног места и радних циљева; 
5) сачињава извештај о оцењивању са мишљењем о предлогу оцене рада судијског помоћника;
6) сачињава извештај о ванредном оцењивању. 
Обавезе судијског помоћника
Члан 11.
Судијски помоћник обавезан је да у писаној форми води месечни извештај о раду и да га преда предлагачу оцене најкасније до 10. у наредном месецу. 
Судијски помоћник може да даје запажања о свом раду и евентуалне предлоге за унапређење рада.
Месечни извештај о раду из става 1. овог члана, као и запажања судијског помоћника из става 2. овог члана, уносе се у посебан акт на обрасцу који је саставни део овог правилника. (Образац број 3)
КРИТЕРИЈУМИ ЗА ОЦЕЊИВАЊЕ
Члан 12.
Критеријуми за оцењивање рада судијског помоћника су:
1) обим посла;
2) квалитет посла; 
3) савесност; 
4) предузимљивост;
5) објављени стручни и научни радови.
Критеријум обим посла и мерило
Члан 13.
Критеријум обим посла исказује ефикасност судијског помоћника у извршавању послова који су му одређени описом радног места и појединачним радним циљевима.
Мерило за оцену критеријума обим посла је број израђених нацрта одлука (мериторно решене и решене на други начин) и завршених послова. 
Критеријум квалитет посла и мерила
Члан 14.
Критеријум квалитет посла исказује способност и знање судијског помоћника у примени материјалног и процесног права.
Мерила за оцену квалитета посла су: 
1) правилно извршавање послова;
2) извршавање послова у роковима;
3) стваралачка способност.
Правилно извршавање послова исказује способност судијског помоћника да прецизно и тачно изврши послове који су му одређени описом радног места и радним циљевима.
Извршавање послова у роковима, исказује успешност судијског помоћника да послове који су му одређени описом радног места и радним циљевима, изврши у задатим роковима (време израде нацрта одлука, време извршавања послова и др.). 
Стваралачка способност исказује способност судијског помоћника да анализира, процењује и проналази најбоља решења у примени материјалног и процесног права.
Критеријум савесност и мерила
Члан 15.
Критеријум савесност исказује однос судијског помоћника према послу и раду суда као целине. 
Мерила за оцену савесности су:
1) посвећеност;
2) квалитет сарадње.
Посвећеност исказује професионални однос судијског помоћника према конкретним задацима и спремност да уложи додатни напор ради остваривања радних циљева.
Квалитет сарадње исказује способност судијског помоћника да складно и сврсисходно остварује сарадњу са судијама, судским особљем и учесницима у поступку.
Критеријум предузимљивост и мерила
Члан 16.
Критеријум предузимљивост исказује способност судијског помоћника да остварује појединачне радне циљеве, даје предлоге за побољшање и унапређење њиховог остваривања и да учествује у другим активностима и пословима за потребе суда.
Мерила за оцену предузимљивости су:
1) самосталност; 
2) додатне активности и послови;
3) показана иницијатива.
Самосталност исказује способност судијског помоћника да без посебних упутстава оствари појединачне радне циљеве.
Додатне активности и послови исказују учествовање судијског помоћника у другим повереним активностима и пословима за потребе суда (израда сентенци, учешће у раду комисија: за јавне набавке, за радне односе, пописне комисије, послови портпарола и др.).
Показана иницијатива исказује вољу судијског помоћника да учествује у активностима ради унапређења својих знања и вештина у циљу побољшања свог рада и рада суда као целине ( стручне обуке, учествовање на семинарима и др.).
Критеријум објављени научни и стручни радови и мерило
Члан 17.
Критеријум објављени научни и стручни радови исказује научне и стручне радове из области правних наука које је судијски помоћник објавио, као аутор или коаутор.
Мерило за оцену критеријума објављени научни и стручни радови је број објављених научних и стручних радова. 
ВРЕДНОВАЊЕ КРИТЕРИЈУМА И МЕРИЛА
Члан 18.
Оцењивање рада судијског помоћника врши се на начин да се сваки критеријум и мерило вреднују прописаним бројем бодова, с тим да збир по свим критеријумима и мерилима може да износи највише 100 бодова.
Критеријум обим посла вреднује се према мерилу број израђених нацрта одлука (мериторно решене и решене на други начин) и завршених послова, са највише 35 бодова.
Критеријум квалитет посла вреднује се са највише 35 бодова и то према следећим мерилима:
– мерило правилно извршавањe послова са највише 15 бодова,
– мерило извршавање послова у роковима са највише 10 бодова,
– мерило стваралачка способност са највише 10 бодова.
Критеријум савесност вреднује се са највише 10 бодова и то према следећим мерилима:
– мерило посвећеност са највише пет бодова,
– мерило квалитет сарадње са највише пет бодова.
Критеријум предузимљивост вреднује се са највише 15 бодова и то према следећим мерилима:
– мерило самосталност са највише 10 бодова,
– мерило додатне активности и послови са највише три бода, 
– мерило показана иницијатива са највише два бода.
Критеријум објављени научни и стручни радови вреднује се према мерилу број објављених научних и стручних радова са највише пет бодова. 
Вредновање критеријума обим посла
Члан 19.
Критеријум обим посла вреднује се са највише 35 бодова:
– ако судијски помоћник изврши од 85% до 100% послова који су му одређени описом радног места и радним циљевима: 35 бодова; 
– ако судијски помоћник изврши од 60% до 85% послова који су му одређени описом радног места и радним циљевима: 28 бодова;
– ако судијски помоћник изврши од 40% до 60% послова који су му одређени описом радног места и радним циљевима: 21 бод;
– ако судијски помоћник изврши од 30% до 40% послова који су му одређени описом радног места и радним циљевима: 14 бодова;
– ако судијски помоћник изврши до 30% послова који су му одређени описом радног места и радним циљевима: седам бодова.
Вредновање критеријума квалитет посла
Члан 20.
Критеријум квалитет посла вреднује се са највише 35 бодова. 
Мерило правилно извршавање послова вреднује се са највише 15 бодова:
– ако судијски помоћник у сваком случају прецизно и тачно извршава послове који су му одређени описом радног места и радним циљевима: 15 бодова; 
– ако судијски помоћник у већини случајева прецизно и тачно извршава послове који су му одређени описом радног места и радним циљевима: 12 бодова, 
– ако судијски помоћник често прецизно и тачно извршава послове који су му одређени описом радног места и радним циљевима: девет бодова, 
– ако судијски помоћник понекад прецизно и тачно извршава послове који су му одређени описом радног места и радним циљевима: шест бодова,
– ако судијски помоћник у већини случајева не успева да прецизно и тачно извршава послове који су му одређени описом радног места и радним циљевима: три бода. 
Мерило извршавање послова у роковима вреднује се са највише 10 бодова:
– ако судијски помоћник у сваком случају у задатим роковима извршава послове који су му одређени описом радног места и радним циљевима: 10 бодова,
– ако судијски помоћник у већини случајева у задатим роковима извршава послове који су му одређени описом радног места и радним циљевима: осам бодова,
– ако судијски помоћник често у задатим роковима извршава послове који су му одређени описом радног места и радним циљевима: шест бодова,
– ако судијски помоћник понекад у задатим роковима извршава послове који су му одређени описом радног места и радним циљевима: четири бода,
– ако судијски помоћник у већини случајева у задатим роковима не извршава послове који су му одређени описом радног места и радним циљевима: два бода.
Мерило стваралачка способност вреднује се са највише 10 бодова:
– ако судијски помоћник у сваком случају анализира, процењује и проналази најбоља решења у примени материјалног и процесног права: 10 бодова,
– ако судијски помоћник у већини случајева анализира, процењује и проналази најбоља решења у примени материјалног и процесног права: осам бодова,
– ако судијски помоћник често анализира, процењује и проналази најбоља решења у примени материјалног и процесног права: шест бодова,
– ако судијски помоћник понекад анализира, процењује и проналази најбоља решења у примени материјалног и процесног права: четири бода, 
– ако судијски помоћник у већини случајева не успева да анализира, процењује и проналази најбоља решења у примени материјалног и процесног права: два бода.
Вредновање критеријума савесност
Члан 21.
Критеријум савесност вреднује се са највише 10 бодова. 
Мерило посвећеност вреднује се са највише пет бодова:
– ако судијски помоћник у сваком случају показује професионални однос према конкретним задацима и улаже додатни напор ради остваривања радних циљева: пет бодова; 
– ако судијски помоћник у већини случајева показује професионални однос према конкретним задацима и улаже додатни напор ради остваривања радних циљева: четири бода;
– ако судијски помоћник често показује професионални однос према конкретним задацима и улаже додатни напор ради остваривања радних циљева: три бода; 
– ако судијски помоћник понекад показује професионални однос према конкретним задацима и улаже додатни напор ради остваривања радних циљева: два бода; 
– ако судијски помоћник у већини случајева не показује професионални однос према конкретним задацима и не улаже додатни напор ради остваривања радних циљева: један бод. 
Мерило квалитет сарадње вреднује се са највише пет бодова: 
– ако судијски помоћник у сваком случају остварује складну и сврсисходну сарадњу са судијама; судским особљем и учесницима у поступку: пет бодова; 
– ако судијски помоћник у већини случајева остварује складну и сврсисходну сарадњу са судијама, судским особљем и учесницима у поступку: четири бода; 
– ако судијски помоћник често остварује складну и сврсисходну сарадњу са судијама; судским особљем и учесницима у поступку: три бода; 
– ако судијски помоћник понекад остварује складну и сврсисходну сарадњу са судијама, судским особљем и учесницима у поступку: два бода; 
– ако судијски помоћник у већини случајева не остварује складну и сврсисходну сарадњу са судијама, судским особљем и другим учесницима у поступку: један бод.
Вредновање критеријума предузимљивост
Члан 22.
Критеријум предузимљивост вреднује се са највише 15 бодова. 
Мерило самосталност вреднује се са највише 10 бодова:
– ако судијски помоћник у сваком случају без посебних упутстава остварује појединачне радне циљеве: 10 бодова,
– ако судијски помоћник у већини случајева без посебних упутстава остварује појединачне радне циљеве: осам бодова,
– ако судијски помоћник често без посебних упутстава остварује појединачне радне циљеве: шест бодова,
– ако судијски помоћник понекад без посебних упутстава остварује појединачне радне циљеве: четири бода,
– ако судијски помоћник у већини случајева не успева да без посебних упутстава оствари појединачне радне циљеве: два бода.
Мерило додатне активности и послови вреднују се са највише три бода:
– ако је судијски помоћник за потребе суда учествовао у три и више додатних активности и послова: три бода;
– ако је судијски помоћник и за потребе суда учествовао у једној или две додатне активности и послова: један бод.
Мерило показана иницијатива вреднује се са највише два бода: 
– ако судијски помоћник често исказује вољу да учествује у активностима ради унапређења својих знања и вештина у циљу побољшања свог рада и рада суда као целине: два бода;
– ако судијски помоћник ретко исказује вољу да учествује у активностима ради унапређења својих знања и вештина у циљу побољшања свог рада и рада суда као целине: један бод.
Вредновање критеријума научни и стручни радови
Члан 23.
Критеријум објављени научни и стручни радови, вреднује се са највише пет бодова.
Мерило број објављених научних и стручних радова вреднује се на следећи начин:
– судијски помоћник који је објавио као аутор или коаутор два или више научних и стручних радова из области правних наука: пет бодова;
– судијски помоћник који је објавио као аутор или коаутор један научни или стручни рад из области правних наука: три бода.
ПОСТУПАК ОЦЕЊИВАЊА
ШЕСТОМЕСЕЧНО ВРЕДНОВАЊЕ РАДА
Члан 24.
Сврха шестомесечног вредновања рада судијског помоћника је континуирано праћење рада судијског помоћника, као и утврђивање и отклањање евентуалних недостатака.
Предлагач оцене шестомесечно вреднује резултате рада судијског помоћника у извршавању послова који су му одређени описом радног места и радним циљевима, тако што за сваки прописани критеријум и мерило одређује број бодова. 
Предлагач оцене шестомесечно вреднује резултате рада судијског помоћника за период од 1. јануара до 30. јуна и од 1. јула до 31. децембра текуће године.
ШЕСТОМЕСЕЧНИ ИЗВЕШТАЈ О ВРЕДНОВАЊУ 
Члан 25.
Предлагач оцене у шестомесечни извештај о вредновању уноси број бодова по сваком критеријуму и мерилу и укупан број бодова.
Након шестомесечног вредновања рада, предлагач оцене упознаје судијског помоћника са резултатима вредновања, обавља разговор са њим и уноси евентуалне примедбе у шестомесечни извештај о вредновању, које могу бити од утицаја на остваривање резултата шестомесечног вредновања.
Шестомесечни извештај о вредновању се сачињава на обрасцу који је саставни део овог правилника. (Образац број 4)
ВРЕДНОВАЊЕ РАДА У ПЕРИОДУ ОЦЕЊИВАЊА
Разговор предлагача оцене са судијским помоћником
Члан 26.
Предлагач оцене, пре давања мишљења о раду судијског помоћника са предлогом оцене, обавља разговор са судијским помоћником и упознаје га са извештајем о оцењивању.
Предлагач оцене цени оправданост разлога које је судијски помоћник изнео на разговору, а који могу бити од утицаја на остваривање прописаних критеријума и мерила.
Предлог оцене
Члан 27.
Број бодова за критеријуме: обим посла, квалитет посла, савесност и број бодова за мерила самосталност и показана иницијатива у оквиру критеријума предузимљивост, предстваља просек броја бодова из шестомесечних извештаја о вредновању.
Број бодова за мерило додатне активности и послови у оквиру критеријума предузимљивост, као и број бодова за критеријум објављени научни и стручни радови, представља број бодова остварених у току периода оцењивања из члана 3. став 1. овог правилника (једном годишње).
Предлог оцене представља број бодова добијен сабирањем броја бодова из ст. 1. и 2. овог члана. 
Предлог оцена рада судијског помоћника који је истовремено радио са више судија или у више већа или одељења
Члан 28.
Рад судијског помоћника који је годишњим распоредом послова распоређен да у периоду оцењивања истовремено ради са више судија или у више већа или одељења, врши се на начин да сваки судија, односно свако веће, односно свако одељење, за сваки прописани критеријум и мерило, одређује број бодова, а укупан збир добијених бодова дели се са бројем судија, односно већа, односно одељења, са којима је судијски помоћник радио.
Промена предлагача оцене у периоду оцењивања 
Члан 29.
У случају промене предлагача оцене у периоду оцењивања, претходни предлагач је обавезан да сачини извештај о вредновању за период у коме је био предлагач оцене. 
Извештај о оцењивању, по истеку периода оцењивања, припрема нови предлагач, при чему узима у обзир извештај о вредновању предходног предлагача.
Уколико из објективних разлога није могуће сачињавање извештаја из ст. 1. и 2. овог члана, председник суда одређује предлагача оцене који сачињава извештаје уместо претходног предлагача.
Извештај о оцењивању са мишљењем о предлогу оцене
Члан 30.
Предлагач оцене након истека периода оцењивања припрема извештај о оцењивању са мишљењем о раду судијског помоћника и предлогом оцене.
Извештај о оцењивању из става 1. овог члана, сачињава се на обрасцу који је саставни део овог правилника. (Образац број 5)
Мишљење о предлогу оцене
Члан 31.
Предлагач оцене извештај о оцењивању са мишљењем о раду судијског помоћника и предлогом оцене, доставља одељењу у које је судијски помоћник распоређен, односно седници свих судија у судовима у којима нису образована судска одељења, у року од осам дана од дана сачињавања извештаја о оцењивању, ради давања мишљења о предлогу оцене.
Одељење, односно седница свих судија у судовима у којима нису образована судска одељења, на седници, даје мишљење о предлогу оцене, које мора бити образложено уколико се разликује од мишљења са предлогом оцене рада судијског помоћника из извештаја о оцењивању.
Извештај о оцењивању и мишљење о предлогу оцене, достављају се председнику суда у року од осам дана од дана одржавања седнице одељења, ради оцењивања рада судијског помоћника.
РЕШЕЊЕ О ОЦЕНИ
Члан 32.
Председник суда доноси решење о оцени судијског помоћника, најкасније до 28. фебруара текуће године.
На решење о оцени, судијски помоћник има право да уложи приговор радном телу Високог савета судства – Комисији за одлучивање о приговору на решење о оцени судијског помоћника, у року од 15 дана од дана пријема решења о оцени.
Последице оцене „не задовољава” 
Члан 33. 
Судијски помоћник коме је коначним решењем одређена оцена „не задовољава”, упућује се на ванредно оцењивање.
Судијски помоћник, коме је коначним решењем одређена оцена „не задовољава” може бити упућен, пре ванредног оцењивања, на додатно стручно оспособљавање, ако је таква обука прописана.
ВАНРЕДНО ОЦЕЊИВАЊЕ
Члан 34. 
Судијски помоћник коме је одређена оцена „не задовољава”, ванредно ће се оценити за период од 30 радних дана (период за ванредно оцењивање).
Период за ванредно оцењивање почиње да тече од дана када је решење којим је судијском помоћнику одређена оцена „не задовољава”, постало коначно.
У случају ванредног оцењивања, вреднују се критеријуми: обим посла и квалитет посла (чл. 13. и 14. овог правилника). 
Извештај о ванредном оцењивању
Члан 35.
Извештај о ванредном оцењивању са предлогом оцене сачињава предлагач оцене.
У извештају о ванредном оцењивању могу бити предложене оцене:
1) „задовољава” – ако рад судијског помоћника у периоду за ванредно оцењивање буде вреднован са 28 и више бодова по критеријумима: обим посла и квалитет посла (чл. 13. и 14. овог правилника);
2) „не задовољава” – ако рад судијског помоћника у периоду за ванредно оцењивање буде вреднован са мање од 28 бодова по критеријумима: обим посла и квалитет посла (чл. 13. и 14. овог правилника).
Извештај о ванредном оцењивању доставља се председнику суда ради ванредног оцењивања рада судијског помоћника, најкасније осам дана након истека периода за ванредно оцењивање.
Извештај о ванредном оцењивању припрема се на обрасцу који je саставни део овог правилника. (Образац број 6)
Решење о ванредном оцењивању
Члан 36.
Решење о ванредном оцењивању рада судијског помоћника у поступку ванредног оцењивања, доноси председник суда, на основу извештаја о ванредном оцењивању.
Решење о ванредном оцењивању се доставља судијском помоћнику, заједно са извештајем о ванредном оцењивању.
На решење о ванредном оцењивању судијски помоћник има право да уложи приговор радном телу Високог савета судства – Комисији за одлучивање о приговору на решење о оцени судијског помоћника, у року од 15 дана од дана пријема решења о оцени.
Доступност материјала за оцењивање
Члан 37.
Судијски помоћник има право увида у материјал за оцењивање током целог периода оцењивања.
Лични лист
Члан 38.
Оцена рада уноси се у лични лист судијског помоћника.
Лични досије
Члан 39.
У лични досије судијског помоћника улаже се:
1) примерак акта са појединачним радним циљевима,
2) месечни извештај о раду судијског помоћника, 
3) шестомесечни извештај о вредновању, 
4) решење о оцени рада судијског помоћника,
5) извештај о ванредном оцењивању,
6) решење о оцени судијског помоћника након ванредног оцењивања,
7) други материјал везан за оцену рада судијског помоћника.
Завршна одредба
Члан 40.
Овај правилник ступа на снагу осмог дана од дана објављивања у ,,Службеном гласнику Републике Србије”, а примењује се од 1. јуна 2016. године.
Број 110-00-6/2016-01
У Београду, 29. марта 2016. године 
Председник Високог савета судства,
Драгомир Милојевић, с.р.
 

Образац бр. 1 - Појединачни радни циљеви

Образац бр. 2 - Измена радних циљева

Образац бр. 3 - Месечни извештај о раду 
				судијског помоћника

Образац бр. 4 - Шестомесечни извештај о 
				вредновању

Образац бр. 5 - Извештај о оцењивању са 
				мишљењем о предлогу оцене

Образац бр. 6 - Извештај о ванредном 
				оцењивању