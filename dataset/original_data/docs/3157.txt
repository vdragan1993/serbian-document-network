ЗАКОН

о давању контрагаранције
Републике Србије Србији и Црној Гори по зајму Европске инвестиционе банке за финансирање
Пројекта европских путева Б – Србија и Црна Гора


"Службени гласник
РС", број

61 од 

18. јула 2005. 


 

 

Контрагаранција Републике
Србије

 

Члан 1.

Република Србија преузима обавезу да као контрагарант измири
обавезе Србије и Црне Горе по зајму Европске инвестиционе банке, у износу од
120 милиона евра, по основу Уговора о финансирању између Србије и Црне Горе и Европске
инвестиционе банке Пројекат европских путева – Б (Србија и Црна Гора), закљученог
17. маја 2004. године у Луксембургу.

 

Обавеза Републике Србије


 

Члан 2.

Контрагаранција из члана 1. овог закона даје се Србији и
Црној Гори на име обавезе из Закона о задужењу Србије и Црне Горе код Европске инвестиционе
банке (Пројекат европских путева Б – Србија и Црна Гора) („Службени лист СЦГ”, број
31/04), којим се Србија и Црна Гора задужује у своје име, а за рачун Републике Србије,
у износу од 120 милиона евра ради финансирања Пројекта европских путева Б – Србија
и Црна Гора и Закона о ратификацији Уговора о финансирању (Пројекат европских путева
Б – Србија и Црна Гора) између Србије и Црне Горе и Европске инвестиционе банке
(„Службени лист СЦГ – Међународни уговори”, број 15/04). 

 

Корисник зајма

 

Члан 3.

Корисник зајма из члана 1. овог закона је Република Србија
(у даљем тексту: Корисник зајма).

Извођач радова је Републичка дирекција за путеве (у даљем
тексту: Извођач радова).

 

Начин повлачења средстава
зајма

 

Члан 4.

Средства зајма повлаче се по захтеву Извођача радова, који
заступа зајмопримца, преко Министарства финансија, на специјални рачун – „EIB 
E.R.P. Loan S & M (Serbia)”, који ће бити отворен на име Републике Србије код Народне
банке Србије. 

 

Отплата зајма

 

Члан 5.

Отплата зајма врши се по налогу зајмопримца, преко Народне
банке Србије, у еврима.

 

Обавезе Корисника зајма

 

Члан 6.

Средства за отплату зајма обезбедиће Корисник зајма.

Корисник зајма дужан је да средства за отплату зајма обезбеђује
према плану отплате за сваку повучену траншу, у износу који укључује главницу, обрачунату
камату и пратеће трошкове.

 

Обавезе Извођача радова

 

Члан 7.

Ради отплате зајма Извођач радова дужан је да Кориснику
зајма обезбеђује средства из сопствених прихода, у износу и по динамици утврђеној
у члану 6. став 2. овог закона, уплатом динарске противвредности доспелих девизних
обавеза по обрачуну Народне банке Србије и обавештењу Министарства финансија.

Ако по основу издате контрагаранције Република Србија изврши
обавезу уместо Извођача радова, има право на повраћај главнице, камате и пратећих
трошкова који настану због неизвршења, односно неблаговременог извршења обавезе,
до висине износа измирене обавезе, као и право да од Извођача радова наплати обрачунату
законску камату.

Право на повраћај средстава из става 2. овог члана Република
Србија оствариће тако што ће Извођачу радова умањити средства од утврђених буџетских
апропријација и субвенција или, ако Извођач радова није корисник буџетских средстава
Републике Србије, иницирати наплату са рачуна Извођача радова, на основу овлашћења
добијеног од Извођача радова или других инструмената обезбеђења, у складу са прописима
којима се уређује платни промет.

 

Ступање на снагу

 

Члан 8.

Овај
закон ступа на снагу осмог дана од дана објављивања у „Службеном гласнику Републике
Србије”.