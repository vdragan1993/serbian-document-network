Редакцијски пречишћен текст
 
 
На основу члана 24. Закона о младима („Службени гласник РС”, број 50/11),
Министар омладине и спорта доноси
 
ПРАВИЛНИК 
	
о финансирању и суфинансирању програма и пројеката од јавног интереса у областима омладинског сектора 
	

"Службени гласник РС", бр. 8 од 3. фебруара 
	2012, 11 од 1. фебруара 2013, 15 од 22 фебруара 2016.
 
Члан 1.
Овим правилником прописује се начин одобравања програма и пројеката од јавног интереса у областима омладинског сектора (у даљем тексту: програми и пројекти) и доделе средстава, изглед и садржина обрасца за конкурисање и документација која се уз предлог програма или пројекта подноси, садржина и изглед извештаја о реализацији програма и пројеката и начин праћења реализације одобрених програма и пројеката.
Члан 2.
Распоред и коришћење средстава за програме и пројекте врши се у складу са законом, овим правилником и планом извршења буџета за текућу буџетску годину министарства надлежног за послове омладине (у даљем тексту: Министарство).
Члан 3. 
Средства за финансирање или суфинансирање програма и пројеката додељују се на основу јавног конкурса (у даљем тексту: конкурс).
Члан 4.
Право да конкуришу за доделу средстава за финансирање или суфинансирање програма и пројеката имају удружења младих, удружења за младе и њихови савези, локалне самоуправе и установе, научноистраживачки институти и друга правна лица са седиштем у Републици Србији (у даљем тексту: носиоци програма и пројекaта), у складу са чланом 21. став 1. Закона о младима („Службени гласник РС”, број 50/11 – у даљем тексту: Закон).
Удружења младих, удружења за младе и њихови савези остварују право из става 1. овог члана под условом да су уписани у Јединствену евиденцију удружења младих, удружења за младе и њихових савеза (у даљем тексту: Јединствена евиденција). 
	
Носиоци програма и пројеката морају испуњавати услове из члана 22. ст. 1. и 2. Закона. 
	
Члан 5.
Текст конкурса се објављује у најмање једном од дневних листова који излазе на територији целе Републике Србије, као и на званичној интернет презентацији Министарства, а саставни део сваког конкурса чине Смернице, које утврђује Министарство, и које се објављују на званичној интернет презентацији Mинистарства.
Смерницама се нарочито одређују:
1) циљеви конкурса;


2) ближи услови конкурса;**
3) елементи предлога програма и пројеката и начин њиховог вредновања; 
4) 
	
рок** и начин пријављивања на конкурс.
Рок за конкурисање не може бити краћи од 15* дана од дана објављивања конкурса у дневном листу.
*Службени гласник РС, број 11/2013
**Службени гласник РС, број 15/2016
 
Члан 6. 
Носиоци програма и пројеката из члана 4. став 1. овог правилника подносе пријаву за конкурисање, на Обрасцу ОПК – Пријава за конкурс за финансирање и суфинансирање програма и пројеката од јавног интереса у областима омладинског сектора (у даљем тексту: Пријава), који је одштампан уз овај правилник и чини његов саставни део. 
	
Пријава се преузима у просторијама или на званичној интернет презентацији Министарства.
За тачност и истинитост података наведених у Пријави одговорно је лице које потписује Пријаву.

Уз Пријаву се достављају и:*

1) предлог програма или пројекта са прилозима;*

2) обавештење о успешном пријему пореске пријаве за обрачун пореза 
	на добит правних лица које Пореска управа доставља пореском обвезнику 
	(достављају само удружења младих, удружења за младе и њихови савези за 
	доспеле обавезе);*

3) изјава заступника удружења младих, удружења за младе и њихових 
	савеза да је испуњена доспела обавеза доставе редовног годишњег финансијског 
	извештаја;*

4) изјава заступника удружења младих, удружења за младе и њихових 
	савеза да ли су раније коришћена средства буџета Републике Србије и ако 
	јесу, да ли су испуњене уговорне обавезе;*

5) изјава заступника удружења младих, удружења за младе и њихових 
	савеза да није било промена података уписаних у јединствену евиденцију или 
	да је Министарству поднета пријава за упис промене евидентираних података;*

6) изјава заступника јединице локалне самоуправе да иста има 
	основану канцеларију за младе.*
*Службени гласник РС, број 15/2016

	 
Члан 7.
Министар надлежан за послове омладине (у даљем тексту: министар) решењем образује посебну радну групу – Комисију за стручни преглед поднетих предлога програма и пројеката за финансирање програма и пројеката од јавног интереса у областима омладинског сектора (у даљем тексту: Комисија).
Комисија има пет чланова, од којих су три* члана представници запослених у Министарству.
Комисија * обавља стручни преглед и вреднује предложене програме и пројекте, у складу са условима и критеријумима наведеним у Закону, овом правилнику и конкурсу и доставља министру предлог за одобрење програма или пројекта.


	Рaди пoтпуниjeг сaглeдaвaњa квaлитeтa прeдлoгa прoгрaмa и прojeкaтa Кoмисиja 
	мoжe трaжити пojaшњeњa прeдлoгa прoгрaмa и прojeктa и/или oбaвити интeрвjу 
	сa пoднoсиoцeм прoгрaмa и прojeктa.*


	Комисија може подносиоцу програма или пројекта предложити корекције предлога 
	програма или пројекта у делу који се односи на средства потребна за 
	реализацију програма или пројекта за оне програме и пројекте који остваре 
	најмање 50% од укупног броја бодова у складу са Смерницама из члана 5. став 
	1. овог правилника предвиђеним конкурсом на основу којег се подноси предлог 
	програма или пројекта.*
Министарство обезбеђује услове за рад Комисије.
*Службени гласник РС, број 11/2013
 

Члан 8.*

Приликом стручног прегледа и вредновања предложених програма и 
	пројеката Комисија утврђује предлоге за одобрење програма или пројекта на 
	основу:*

1) повезаности резултата и ефеката програма или пројекта са циљевима 
	конкурса;*

2) капацитета носиоца програма или пројекта;*

3) садржаја и изводљивости предлога програма или пројекта;*

4) обухвата и критеријума укључености циљне групе;*

5) одрживости и иновативности програма или пројекта;*

6) сврсисходности и рационалности трошкова програма или пројекта;*

7) видљивости програма или пројекта;*

8) успешности у реализацији претходних програма или пројеката које 
	је финансирало Министарство.*

Комисија неће прегледати и вредновати неблаговремене и непотпуне 
	пријаве, као ни програме и пројекте носиоца који нису испунили доспелу 
	обавезу доставе редовног годишњег финансијског извештаја или доспеле 
	уговорне обавезе за коришћена средства буџета Републике Србије.*
*Службени гласник РС, број 15/2016

	 

	Члан 9.*

	Нa основу предлога Кoмисиje, министaр одлучује о избору прoгрaмa и прojeкaтa 
	кojи сe финaнсирajу из срeдстaвa буџeтa Рeпубликe Србиje и висини срeдстaвa 
	пo oдoбрeнoм прoгрaму и прojeкту.*

*Службени гласник РС, број 11/2013
 
Члан 10.
Средства која се у складу са овим правилником одобре за реализацију конкретног програма или пројекта могу се користити искључиво за реализацију тог програма или пројекта, у складу са уговором који се закључује између Министарства и носиоца програма или пројекта (у даљем тексту: уговор).
Уговором се уређују међусобна права, обавезе и одговорности уговорних страна, а нарочито: назив одобреног програма или пројекта; време реализације програма или пројекта; висина додељених средстава; начин праћења реализације програма или пројекта; обавезе носиоца програма или пројекта у погледу реализације и подношења извештаја о реализацији програма или пројекта.
Одобрени програм или пројекат, са свим прилозима, саставни је део уговора.
Члан 11.
Министарство на званичној интернет презентацији ставља на увид јавности: списак свих учесника на конкурсу, као и списак одобрених програма или пројеката са износом одобрених средстава
	
	у року од 15 дана од дана доношења одлуке из члана 9. овог правилника*.
*Службени гласник РС, број 11/2013
 
Члан 12.
Ради осигурања квалитета реализације одобрених програма и пројеката Министарство може припремити смернице за спровођење одобрених програма и пројеката и/или организовати обуку за носиоце одобрених програма и пројеката.
Члан 13.
Носилац одобреног програма или пројекта дужан је да по завршетку програма или пројекта достави завршни извештај о реализацији програма или пројекта и утрошку средстава
	
	у року од 20 дана од његовог завршетка* на Обрасцу ОЗИ-Н – Завршни извештај – наративни и Обрасцу ОЗИ-Ф – Завршни извештај – финансијски, који су одштампани уз овај правилник и чине његов саставни део. 
	
*Службени гласник РС, број 11/2013
 
Члан 14.
Министарство прати спровођење и реализацију одобрених програма и пројеката на основу: достављених извештаја и непосредног увида у реализацију одобреног програма и пројекта, као и непосредним контактом са корисницима одобрених програма и пројеката.
Носилац програма или пројекта дужан је да у току реализације омогући Министарству праћење спровођења програма или пројекта, присуство при реализацији активности, као и увид у целокупну документацију.
Носилац програма или пројекта дужан је да благовремено обавести Министарство о времену и месту реализације активности на програму или пројекту. 
	
Министарство обезбеђује услове за праћење спровођења и реализације одобрених програма и пројеката. 
	
Члан 15.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 450-110-00-00021/2011-04
У Београду, 25. јануара 2012. године
Министар,

Снежана Самарџић Марковић, с.р.
 
 


НАПОМЕНА ИЗДАВАЧА: Правилником о изменама и допунама Правилника о 
	финансирању и суфинансирању програма и пројеката од јавног интереса у 
	областима омладинског сектора ("Службени гласник РС", број 15/2016), Образац 
	ОПК – Пријава за конкурс за финансирање и суфинансирање програма и пројеката 
	од јавног интереса у областима омладинског сектора, Образац ОЗИ-Н – Завршни 
	извештај – наративни и Образац ОЗИ-Ф – Завршни извештај – финансијски, 
	замењени су новим обрасцима (види члан 4. Правилника - 15/2016-72).
 


Образац ОПК - ПРИЈАВА НА КОНКУРС ЗА 
	ФИНАНСИРАЊЕ И СУФИНАНСИРАЊЕ ПРОГРАМА И ПРОЈЕКАТА ОД ЈАВНОГ ИНТЕРЕСА У 
	ОБЛАСТИМА ОМЛАДИНСКОГ СЕКТОРА


Образац ОЗИ-Н
- ЗАВРШНИ ИЗВЕШТАЈ - наративни


Образац ОЗИ-Ф
- ЗАВРШНИ ИЗВЕШТАЈ - финансијски