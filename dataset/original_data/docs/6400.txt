На основу члана 237. тачка 3) и члана 265. Закона о ваздушном саобраћају („Службени гласник РС”, бр. 73/10, 57/11 и 93/12),
Управни одбор Директората цивилног ваздухопловства Републике Србије доноси
 
ПРАВИЛНИК
о заједничким правилима за доделу слотова и усклађивању редова летења на аеродромима

	"Службени гласник РС", број 10 од 31. јануара 2014.
 
I. УВОДНЕ ОДРЕДБЕ
Предмет правилника
Члан 1.
Овим правилником утврђују се заједничка правила за одређивање аеродрома са усклађеним редовима летења, односно координисаних аеродрома, додељивање слотова и усклађивање редова летења на аеродромима у Републици Србији, планирање саобраћаја на аеродрому са усклађеним редовима летења или на координисаном аеродрому, као и рад координационог одбора, координатора слотова и усклађивача редова летења у циљу постизања ефикасног, усклађеног и координисаног ваздушног саобраћаја на аеродромима са повећаним обимом саобраћаја у Републици Србији.
Заједничка правила из става 1. овог члана детаљније су уређена прилозима од I до V овог правилника који чине његов саставни део. 
	
Преузимање прописа Европске уније
Члан 2.
Овај правилник је усклађен са:
1) Уредбом Савета (ЕЕЗ) бр. 95/93 од 18. јануара 1993. године о заједничким правилима за доделу слотова на аеродромима Заједнице која је дата у Прилогу I овог правилника;
2)Уредбом Европског парламента и Савета (ЕЕЗ) бр. 894/2002 од 27. маја 2002. године којом се мења и допуњује Уредба Савета (ЕЕЗ) бр. 95/93 од 18. јануара 1993. године о заједничким правилима за доделу слотова на аеродромима Заједнице, која је дата у Прилогу II овог правилника;
3) Уредбом Европскога парламента и Савета (ЕЕЗ) бр. 1554/2003 од 22. јула 2003. године којом се мења и допуњује Уредба Савета (ЕЕЗ) бр. 95/93 од 18. јануара 1993. године о заједничким правилима за доделу слотова на аеродромима Заједнице, која је дата у Прилогу III овог правилника; 
	
4) Уредбом Европског парламента и Савета (ЕЕЗ) бр. 793/2004 од 21. априла 2004. године којом се мења и допуњује Уредба Савета (ЕЕЗ) бр. 95/93 од 18. јануара 1993. године о заједничким правилима за доделу слотова на аеродромима Заједнице, која је дата у Прилогу IV овог правилника;
5) Уредбом Европског парламента и Савета (ЕЕЗ) бр. 545/2009 од 18. јуна 2009. године којом се мења и допуњује Уредба Савета (ЕЕЗ) бр. 95/93 од 18. јануара 1993. године о заједничким правилима за доделу слотова на аеродромима Заједнице, која је дата у Прилогу V овог правилника.
Значење израза или дефиниције
Члан 3.
За потребе овог правилника користе се изрази (дефиниције) садржани у Уредби Савета (ЕЕЗ) бр. 95/93 од 18. јануара 1993. године о заједничким правилима за доделу слотова на аеродромима Заједнице која је дата у Прилогу I овог правилника и Уредби Европског парламента и Савета (ЕЕЗ) бр. 793/2004 од 21. априла 2004. године којом се мења и допуњује Уредба Савета (ЕЕЗ) бр. 95/93 од 18. јануара 1993. године о заједничким правилима за доделу слотова на аеродромима Заједнице, која је дата у Прилогу IV овог правилника.
Поред израза из става 1. овог члана, изрази који се користе у овом правилнику имају следеће значење:
1) Директорат је Директорат цивилног ваздухопловства Републике Србије основан законом којим се уређује ваздушни саобраћај, који је тим законом, поред осталог, надлежан за издавање оперативне дозволе авио-превозиоцу.
2) ECAA спoразум је Мултилатерални споразум између Европске заједнице и њених држава чланица, Републике Албаније, Босне и Херцеговине, Републике Бугарске, Републике Хрватске, Бивше Југословенске Републике Македоније, Републике Исланд, Републике Црне Горе, Краљевине Норвешке, Румуније, Републике Србије и Мисије привремене управе Уједињених нација на Косову (у складу са Резолуцијом Савета безбедности УН 1244 од 10. јуна 1999) о успостављању Заједничког европског ваздухопловног подручја.
3) Оператер аеродрома је привредно друштво, друго правно лице или предузетник који користи аеродром, регистрован је да пружа аеродромске услуге, има дозволу за коришћење аеродрома и који је уписан у Регистар аеродрома. За потребе овог правилника израз „оператер аеродрома”, значи „тело које управља аеродромом”.
Изрази „Заједница”, „прописи Заједнице”, „Уговор о оснивању Европске заједнице” (Уговор), „аеродром Заједнице”, „авио-превозилац Заједнице” и „држава чланица” који се користе у прилозима овог правилника тумаче се сагласно тачкама 2. и 3. Анекса II 
	ECAA споразума.
Услови за промену статуса аеродрома, усклађивање редова летења и координисање аеродрома
Члан 4.
Аеродром може да промени статус у аеродром са усклађујућим редовима летења или координисани аеродром ако авио-превозиоци који обављају више од половине укупних операција на једном аеродрому или оператер аеродрома сматрају да је капацитет недовољан за текуће и планиране операције током одређеног периода или ако нови превозиоци имају озбиљних проблема да обезбеде одговарајућа времена слетања, односно полетања на одређени аеродром или ако Директорат цивилног ваздухопловства Републике Србије (у даљем тексту: Директорат) сматра потребним.
Ако наступе околности из става 1. овог члана оператер аеродрома спроводи детаљну анализу капацитета, у складу са овим правилником, како би се утврдила могућност повећања капацитета у краћем времену, путем инфраструктурних или оперативних измена, као и да би се утврдио временски оквир предвиђен за решавање проблема.
На аеродрому који је променио статус у координисани у року од 30 дана од дана промене статуса, образује се координациони одбор чији је састав и надлежности прописан прилозима овог правилника.
Поступање Директората
Члан 5.
Директорат одлучуje о статусу аеродрома у складу са овим правилником. 
Ако наступе озбиљни проблеми нових учесника у расподели слотова и они се наставе, Директорат може да сазове састанак координационог одбора аеродрома са циљем разматрања могућности за решавање насталог проблема на начин прописан прилозима овог правилника. 
	
Локална упутства
Члан 6.
Координациони одбор, на иницијативу било ког члана, предлаже Директорату локална упутства, односно оперативне мере засноване на специфичностима аеродрома, за побољшање учинка коришћења капацитета аеродрома.
Директорат издаје одобрење за примену локалних упутстава, ако се она захтевају.
Локална упутства се предлажу и у случајевима привременог наглог пораста потребе за постојећим капацитетима аеродрома, односно краткотрајног наглог умањења постојећих капацитета аеродрома.
Локална упутства не могу имати негативан утицај на независан статус координатора слотова.
Ступање на снагу овог правилника
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 1/0-01-0005/2013-0010
У Београду, 26. децембра 2013. године
Председник Управног одбора,
Александар Антић, 
	с.р.
 
 
ПРИЛОГ I -
	Уредба Савета (ЕЕЗ) бр. 95/93 од 18. јануара 1993. године о заједничким правилима за доделу слотова на аеродромима Заједнице
ПРИЛОГ II -
	Уредба (ЕЗ) бр. 894/2002 Европског парламента и Савета од 27. маја 2002. године којом се мења и допуњује Уредба Савета (ЕЕЗ) бр. 95/93 о заједничким правилима за доделу слотова на аеродромима Заједнице
ПРИЛОГ III -
	Уредба (ЕЗ) бр. 1554/2003 Европског парламента и Савета од 22. јула 2003. године којом се мења и допуњује Уредба Савета (ЕЕЗ) бр. 95/93 о заједничким правилима за доделу слотова на аеродромима Заједнице
ПРИЛОГ IV -
	Уредба (ЕЗ) бр. 793/2004 Европског парламента и Савета од 21. aприла 2004. године којом се мења и допуњује Уредба Савета (ЕЕЗ) бр. 95/93 о заједничким правилима за доделу слотова на аеродромима Заједнице
ПРИЛОГ V - 
Уредба (ЕЗ) бр. 545/2009 Европског парламента и Савета од 18. јуна 2009. године којом се мења и допуњује Уредба Савета (ЕЕЗ) бр. 95/93 о заједничким правилима за доделу слотова на аеродромима Заједнице