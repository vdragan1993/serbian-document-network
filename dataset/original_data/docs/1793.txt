На основу члана 40. став 15. Закона о порезу на добит правних лица („Службени гласник РС”, бр. 25/01, 80/02, 80/02 – др. закон, 43/03, 84/04, 18/10, 101/11, 119/12 и 47/13),
Министар финансија и привреде доноси
 
ПРАВИЛНИК 
	
о садржају пореске пријаве о обрачунатом и плаћеном порезу на добит по одбитку на накнаде које по основу промета секундарних сировина и отпада остварују резидентна и нерезидентна правна лица

"Службени гласник РС", број 61 од 12. јула 
	2013.
 
Члан 1.
Овим правилником ближе се уређује садржај пореске пријаве о обрачунатом и плаћеном порезу на добит по одбитку на накнаде које по основу промета секундарних сировина и отпада остварују резидентна и нерезидентна правна лица у складу са чланом 40. став 12. Закона о порезу на добит правних лица („Службени гласник РС”, бр. 25/01, 80/02, 80/02 – др. закон, 43/03, 84/04, 18/10, 101/11, 119/12 и 47/13 – у даљем тексту: Закон). 
	
Члан 2.
Исплатилац накнаде – резидентно правно лице (у даљем тексту: исплатилац накнаде) обрачунава, обуставља и на прописани рачун уплаћује порез на добит по одбитку приликом исплате накнаде резидентном, односно нерезидентном правном лицу у складу са чланом 40. ст. 12. и 13. Закона.
Податке о обрачунатом и плаћеном порезу из става 1. овог члана исплатилац накнаде исказује у пореској пријави на Обрасцу ППДСО – Пореска пријава о обрачунатом и плаћеном порезу на добит по одбитку на накнаду коју по основу промета секундарних сировина и отпада остварују резидентна и нерезидентна правна лица за __ тромесечје 201__. године (у даљем тексту: пореска пријава), који је одштампан уз овај правилник и чини његов саставни део. 
	
Пореску пријаву исплатилац накнаде дужан је да поднесе надлежном пореском органу у року од 15 дана од истека тромесечја у којем је извршена исплата накнаде, тако да се пореска пријава подноси:
– за I тромесечје (јануар–март) до 15. априла;
– за II тромесечје (април–јун) до 15. јула;
– за III тромесечје (јул–септембар) до 15. октобра; 
– за IV тромесечје (октобар–децембар) до 15. јануара.
Надлежни порески орган из става 3. овог члана је организациона јединица Пореске управе, и то за исплатиоца накнаде:
1) који је основан на територији Републике Србије (у даљем тексту: Република) – организациона јединица у општини на чијој територији има седиште;
2) који је основан на територији Републике, а који је, према обиму својих обавеза, сврстан у великог пореског обвезника – Центар за велике пореске обвезнике;
3) који није основан на територији Републике, а чије је место стварне управе и контроле на територији Републике – организациона јединица у општини на чијој територији исплатилац накнаде има место стварне управе и контроле.
Члан 3.
У делу I пореске пријаве – Обрасца ППДСО, који се односи на податке о обрачунатом и плаћеном порезу, у колоне 3 и 4 уносе се подаци о износу бруто накнада које би у тромесечју за које се пореска пријава подноси биле исплаћене резидентном, односно нерезидентном правном лицу, да порез није одбијен (у даљем тексту: бруто накнаде), и то:
1) под ред. бр. 1. – износ бруто накнада у првом месецу тромесечја;
2) под ред. бр. 2. – износ бруто накнада у другом месецу тромесечја;
3) под ред. бр. 3. – износ бруто накнада у трећем месецу тромесечја;
4) под ред. бр. 4. – износ бруто накнада у тромесечју, исказан као збир износа са ред. бр. 1, 2. и 3.
У колону 5 уноси се податак о стопи пореза на добит по одбитку.
У колоне 6 и 7 уносе се подаци о обрачунатом и плаћеном порезу на добит по одбитку, и то:
1) под ред. бр. 1. – износ пореза у првом месецу тромесечја;
2) под ред. бр. 2. – износ пореза у другом месецу тромесечја;
3) под ред. бр. 3. – износ пореза у трећем месецу тромесечја;
4) под ред. бр. 4. – износ пореза у тромесечју, исказан као збир износа са ред. бр. 1, 2. и 3.
Ако се накнада за промет секундарних сировина и отпада исплаћује правном лицу – резиденту државе са којом Република има закључен уговор о избегавању двоструког опорезивања, исплатилац накнаде подноси пореску пријаву и у случају када се накнада опорезује само у држави уговорници уз обавезу навођења основа за неплаћање пореза у Републици.
У случају из става 4. овог члана, у Обрасцу ППДСО не исказују се подаци у колонама 6 и 7. 
	
Члан 4.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-306/2013-04
У Београду, 11. јула 2013. године
Министар,

Млађан Динкић, с.р.