На основу члана 42. став 6. Закона о посредовању у решавању спорова („Службени гласник РС”, број 55/14), 
	
Министар правде доноси
 
ПРАВИЛНИК 
о начину вођења Регистра посредника
"Службени гласник РС", број 
	146 од 30. децембра 2014.
 
Члан 1.
Овим правилником уређује се начин вођења Регистра посредника.
Члан 2.
У Регистар посредника (у даљем тексту: Регистар) уписује се лице које је добило дозволу за посредовање, у складу са законом. 
	
Члан 3.
Регистар се састоји од главне књиге и збирке исправа. 
Главну књигу чине листови Регистра који се обележавају редним бројевима и на које се ставља печат министарства надлежног за послове правосуђа.
Регистар се води и у електронском облику. 
Члан 4.
Редни број листа главне књиге под којим врши упис података о посреднику, одређује се према редоследу доношења одлуке о издавању, односно обнављању дозволе за посредовање. 
	
Члан 5.
Збирка исправа садржи исправе или оверене фотокопије исправа, на основу којих је утврђена испуњеност услова за издавање, обнављање, односно одузимање дозволе за посредовање за сваког посредника.
У збирку исправа улажу се и пријаве поднете против посредника, предлози за одузимање дозволе за посредовање, као и акта на основу којих је извршена промена у Регистру.
Члан 6.
У Регистар се уписује свака промена података коју пријави посредник са доказима о насталој промени. 
	
Члан 7.
Посредник се брише из Регистра ако:
1) сам захтева;
2) је донето решење о одузимању дозволе за посредовање;
3) је истекао рок на који је дозвола за посредовање издата, а није донето решење о обнављању дозволе за посредовање.
Члан 8.
Оваj правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-177/2014-05
У Београду, 29. децембра 2014. године
Министар,
Никола Селаковић, 
	с.р.