Редакцијски пречишћен текст

 
 

На основу члана 123. тачка 3. Устава Републике Србије, а у вези са Законом о
буџетском систему („Службени гласник РС”, број 54/09) и члана 42. став 1.
Закона о Влади („Службени гласник РС”, бр. 55/05 и 71/05 – исправка, 101/07 и
65/08), 
Влада доноси
 

 
УРЕДБУ 
о утврђивању Програма мера за рефинансирање
збирног износа главнице дугорочних кредита произвођача млека који доспевају у
2009. и 2010. години

„Службени гласник РС“, број 70 од 27. августа 2009, 77
од 18. септембра 2009, 98 од 30. новембра 2009.
 
 
Члан 1.

Овом уредбом утврђује се Програм мера за рефинансирање
збирног износа главнице дугорочних кредита произвођача млека који доспевају у
2009. и 2010. години (у даљем тексту: Програм), који је одштампан уз ову уредбу
и чини њен саставни део.
 
Члан 2.

Мере за рефинансирање збирног износа главнице дугорочних
кредита односе се на пољопривредна газдинства – физичка лица и
правна лица*
која су уписана у Регистар пољопривредних газдинстава (у даљем тексту:
Регистар), у складу са Уредбом о Регистру пољопривредних газдинстава („Службени
гласник РС”, бр. 119/08, 21/09 и 36/09) и која се баве производњом млека, а
спроводе се према Програму.
 
*„Службени гласник
РС“, број 98/2009
 
Члан 3.

Програм спроводи Министарство пољопривреде, шумарства и
водопривреде (у даљем тексту: Министарство) преко подрачуна Министарства –
Фонда за подстицање развоја пољопривредне производње у Републици, пословних
банака и Министарства финансија – Управа за трезор (у даљем тексту: Управа). 
Средства за намене из члана 1. ове уредбе одобравају се под условима из ове
уредбе, а користе се на начин који се ближе уређује уговором који закључује
министар надлежан за послове пољопривреде са Управом и пословним банкама.
 
Члан 4.

Средства за спровођење ове уредбе обезбеђена су са подрачуна
Министарства – Фонда за подстицање развоја пољопривредне производње у Републици
по основу враћања претходно одобрених кредита.
 
Члан 5.

Ова уредба ступа на снагу наредног дана од дана објављивања
у „Службеном гласнику Републике Србије”. 

 

 
05 број 110-5159/2009-1 
У Београду, 27. августа 2009. године

 Влада 
Први потпредседник Владе – 
заменик председника Владе, 
 Ивица Дачић, с.р. 
   
 
 
 
ОДРЕДБЕ КОЈЕ НИСУ УНЕТЕ У „ПРЕЧИШЋЕН
ТЕКСТ“ УРЕДБЕ
 
 
Уредба о изменама и допунама Уредбе о утврђивању Програма
мера за рефинансирање збирног износа главнице дугорочних кредита произвођача
млека који доспевају у 2009. и 2010.  години: „Службени
гласник РС“, број 98/2009-6

Члан 3.
Списак корисника кредита по редоследу примања захтева
са износом главнице банка доставља Министарству у року од седам дана од дана
ступања на снагу ове уредбе. 

Члан 4.
Ова уредба ступа на снагу наредног дана од дана
објављивања у „Службеном гласнику Републике Србије”.
 
 
ПРОГРАМ 
МЕРА ЗА РЕФИНАНСИРАЊЕ ЗБИРНОГ ИЗНОСА
ГЛАВНИЦЕ ДУГОРОЧНИХ КРЕДИТА ПРОИЗВОЂАЧА МЛЕКА КОЈИ ДОСПЕВАЈУ У 2009. И 2010.
ГОДИНИ

I. ОСНОВНИ ЦИЉЕВИ МЕРА
Мере за рефинансирање збирног износа главнице дугорочних кредита произвођача
млека спроводиће се тако што ће се средства користити за измирење збирног
износа главнице по основу искоришћених дугорочних кредита чије рате/ануитети
доспевају у 2009. и 2010. години. 
Привремени носиоци пољопривредних газдинстава немају право подношења захтева за
рефинансирање. 
Кредитирање регистрованих пољопривредних газдинстава по Програму спроводиће се
преко пословних банака које су одобриле ове кредите као администратора који ће
пратити реализацију и повраћај ових кредита. 
Средства за рефинансирање збирног износа главнице дугорочних кредита
произвођача млека обезбеђена су на Подрачуну Министарства – Фонда за подстицање
развоја пољопривредне производње у Републици (у даљем тексту: Фонд) и користиће
се у складу са Програмом и Одлуком о образовању Фонда за подстицање развоја
пољопривредне производње у Републици („Службени гласник РС”, број 115/05). 
Министарство ће у сарадњи са Управом пратити остваривање Програма,
администрирати и контролисати пласмане са рачуна Фонда. 

   

II. ПЛАНИРАНИ РАСПОРЕД СРЕДСТАВА
 



Намена


Износ
  у динарима


%
  учешћа у структури




Дугорочни
  кредити


100.000.000


100




Укупни
  пласман


100.000.000


100




   

 
III. КОРИШЋЕЊЕ СРЕДСТАВА
 

 

Кредити из средстава која обезбеђује Министарство одобравају се пољопривредним
газдинствима – физичким лицима и правним лицима* уписаним у
Регистар, преко пословних банака код којих су остварили ове кредите. 
Привремени носиоци пољопривредних газдинстава немају право подношења захтева за
рефинансирање главнице дугорочних кредита. 
Средства за учешће у складу са Програмом одобравају се корисницима кредита, по
одобреним дугорочним кредитима пословних банака и намењени су за измиривање
збирног износа главнице које доспевају 2009. и 2010. године по раније одобреним
кредитима (за инвестиције у основна средства у производњи млека). 
Министарство за намене из Програма обезбеђује сва средства за измиривање
збирног износа главнице (свих 100%). Министарство у сарадњи са Управом одобрава
остваривање средстава из Програма, администрира и контролише пласмане из става
3. овог поглавља. 
Захтев за рефинансирање збирног износа главнице дугорочних кредита корисник
кредита подноси пословној банци која одобрава кредит. Банка доставља
Министарству списак корисника кредита по редоследу примања захтева са износом
главнице коју клијент треба да измири према банци за тражени период. Списак
банка доставља најкасније до 1. октобра 2009. године.* Пре достављања коначног
списка корисника кредита Министарству банка је у обавези да провери статус
пољопривредног газдинства код Управе, и то електронским путем. 
Министарство ће најкасније у року од три дана по пријему захтева од свих банака
потврдити коначне спискове одобрених кредита. 
Банка подноси захтев за исплату средстава Министарству које ће најкасније у
року од пет радних дана исплатити износ у целини по сваком одобреном захтеву и
средства пребацити на рачун банке. 
Министарство и Управа утврђују испуњеност услова прописаних Програмом и о томе
електронским путем обавештавају банку. Уколико неки од услова није задовољен
Министарство задржава право да измени списак корисника кредита уколико се
накнадно утврди да неки од услова прописаних Програмом нису испуњени или ако
неки од корисника одустане пре исплате средстава. Управа пребацује средства по
одобреним захтевима са Фонда на рачун пословних банака. 
Рефинансирање збирног износа главнице дугорочних кредита одобраваће се под
следећим условима: 
1) рок отплате главнице кредита – рефинансирани део средстава вратиће се
Министарству по отплати целокупног кредита банци, а по динамици по којој је
било предвиђено враћање рефинансираног дела кредита по основном уговору о
кредиту са пословном банком и то на посебан рачун Министарства – Фонда
(840-1305721-19); 
2) камата на одобрена средства се не наплаћује; 
3) рефинансирање обавеза регистрованог пољопривредног газдинства може се вршити
за више кредита, али само у једној пословној банци; 
4) банка ће утврдити укупан износ за рефинансирање отплатних рата/ануитета у
еврима са обавезом клијента да доспеле рате/ануитете плаћа у динарској
противвредности по средњем званичном курсу Народне банке Србије који важи на
дан плаћања; 
5) максимални износ за рефинансирање по једном регистрованом пољопривредном
газдинству је 100.000 евра** у динарској
противвредности по средњем званичном курсу Народне банке Србије на дан плаћања;

6) средства обезбеђења кредита – банка задржава средства обезбеђења за кредит
која ће обезбедити сигурну наплату средстава до отплате целокупног дуга према
Министарству; 
7) у случају делимичне превремене отплате кредита и средства Министарства
морају бити отплаћена пропорционално остатку дуга; 
8) у случају принудне наплате кредита и средства Министарства морају бити
отплаћена пропорционално остатку дуга; 
9) клијент је дужан да током трајања репрограма плаћа камату на преостали износ
главнице кредита у року и по динамици по којој је било предвиђено враћање по
основном уговору по кредиту са пословном банком; 
10) банка се одриче свих накнада које могу да проистекну из послова везаних за
Програм; 
11) банка је у обавези да затражи сагласност Министарства у случају потребе
померања крајњег рока отплате кредита. 
Захтев за рефинансирање збирног износа главнице дугорочних кредита не може
остварити: 
– привремени носилац пољопривредног газдинства; 
– пољопривредно газдинство које је у пасивном статусу; 
– корисник кредита који је у кашњењу са уплатом рате за кредит за који се
рефинансирање тражи више од 60 дана; 
– ако је рачун корисника кредита у блокади. 
Ако се утврди да ови услови нису испуњен Министарство ће тражити повраћај
целокупног износа кредита са обрачунатом законском затезном каматом на цео
износ кредита. 
Корисник кредита који не буде редовно измиривао обавезе по овом кредиту, његово
пољопривредно газдинство биће стављено у пасиван статус. 
Услови и начин одобравања рефинансирања збирног износа главнице дугорочних
кредита, као и права и обавезе Министарства, пословних банака и Управе
регулисаће се посебним уговором. 

 

*Службени
гласник РС, број 77/2009 
**„Службени гласник
РС“, број 98/2009
  
IV. ДИНАМИКА ТРОШЕЊА СРЕДСТАВА

 

Динамика трошења средстава предвиђених Програмом вршиће се у складу са
динамиком прилива средстава по основу враћања претходно одобрених кредита. 

 

 
V. ИЗВЕШТАЈ О ОДОБРАВАЊУ И КОРИШЋЕЊУ СРЕДСТАВА

 

Министарство ће Влади поднети годишњи извештај о одобравању и коришћењу
средстава по Програму