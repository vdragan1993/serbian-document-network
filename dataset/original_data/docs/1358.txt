На
основу члана 43. став 3. Закона о Влади („Службени гласник РС”, бр. 55/05,
71/05 – исправка, 101/07 и 65/08),
Влада
доноси
 
 
ЗАКЉУЧАК 
„Службени гласник
РС“, број 78 од 23. септембра 2009.
 
 
1.
Усваја се Акциони план за формирање јединствене службе за ванредне ситуације,
који је саставни део овог закључка.
 
2.
Овај закључак објавити у „Службеном гласнику Републике Србије”.
  
05 број 02-5169/2009
У Београду, 17. септембра 2009.
године
Влада
Први потпредседник Владе –
заменик председника Владе,
Ивица Дачић, с.р.
 
 
АКЦИОНИ ПЛАН
ЗА ФОРМИРАЊЕ
ЈЕДИНСТВЕНЕ СЛУЖБЕ ЗА ВАНРЕДНЕ СИТУАЦИЈЕ
 
I. Увод
 
Пословима
заштите и спасавања у случају елементарних непогода и техничко-технолошких
несрећа бави се сектор, управе и одељења у Министарству унутрашњих послова,
Министарству одбране, Министарству животне средине и просторног планирања,
Министарству пољопривреде, шумарства и водопривреде и Министарству здравља.
Република Србија није до сада имала одговарајући јединствени закон и стратегију
који би објединио све службе које се баве управљањем природним и
техничко-технолошким несрећама што је често резултовало недовољном
координацијом међу министарствима, мањком опреме, недостатком материјалних
средстава и непостојањем савремене законске регулативе. 
Влада
је увидела потребу за формирањем јединствене службе за ванредне ситуације у
оквиру Министарства унутрашњих послова. На седници Владе од 5. марта 2009.
године донет је Закључак 05 број 02-1312/2009 којим се прихвата потреба за
формирањем јединствене службе за ванредне ситуације у оквиру Министарства
унутрашњих послова. По налогу министра унутрашњих послова формирана је радна
група од представника Министарства унутрашњих послова, Министарства одбране,
Министарства животне средине и просторног планирања, Министарства за државну управу
и локалну самоуправу, Министарства пољопривреде, шумарства и водопривреде и
Министарства здравља са задатком да изврше анализу постојећег стања у области
ванредних ситуација, сагледају и предложе неопходно усаглашавање важећих
законских норми и доношење нових којима ће се утврдити надлежност и поступање
појединих органа у овој области, договоре се око динамике преузимања
запослених, архиве, материјалних средстава, покретне и непокретне имовине
Управе за ванредне ситуације Министарства одбране као и могућности да
организационе јединице Министарства животне средине и просторног планирања које
се баве пословима управљања ризиком и одговором на хемијске удесе буду преузете
од стране Министарства унутрашњих послова. 
Република
Србија жели да унапреди систем заштите и спасавања становништва у ванредним
ситуацијама и овим Акционим планом прави се први корак ка стварању јединствене
службе за ванредне ситуације којим ће се створити услови за успостављање
интегрисаног система заштите и спасавања који би објединили све функције
управљања природним и људском делатношћу изазваним катастрофама, које
подразумевају превентивне и оперативне мере заштите живота и имовине грађана.
Службе и ресурси Републике Србије објединиће се како у стручном тако и у
материјалном погледу. На тај начин обезбедило би се ефикасније ангажовање свих
могућих ресурса у организованом одговору на све изазове, ризике и претње. 
 
II. Општи циљ
 
Изградњом
јединствене службе за ванредне ситуације, односно обједињавањем активности
усмерених ка заштити живота, здравља животне средине и имовине грађана и
очувању услова неопходних за живот ће допринети смањењу последица које настају
услед ванредних ситуација до краја 2010. године, било да су елементарне или
техничко-технолошке несреће. 
 
III. Специфични циљ
 
Формирањем
јединствене службе за ванредне ситуације у оквиру Министарства унутрашњих
послова Републике Србије успоставља се интегрисани систем управљања у ванредним
ситуацијама, повећава се ниво способности за спречавање настајања или
ублажавања последица ванредних ситуација. Тиме се стварају услови за
успостављање интегрисаног система заштите и спасавања који обухвата све
расположиве стручне, људске и материјалне ресурсе Републике Србије са ефикасним
ангажовањем у организованом одговору на све изазове, ризике и претње.
Поред
наведеног, специфични циљ је и нормативноправно регулисање надлежности обавеза
државне управе, локалне самоуправе, привредних субјеката и грађана. 
 
IV. Очекивани ефекти 
 
Формирањем
јединствене службе за ванредне ситуације, у Републици Србији створиће се услови
за функционисање интегрисаног система заштите под којим се подразумева
обједињавање свих служби које се баве заштитом грађана у ванредним ситуацијама.

Створиће
се услови за смањење ризика настанка ванредних догађаја и ублажиће се последице
изазване ванредним догађајима.
Република
Србија ће добити модерну по европским стандардима организовану службу за
ванредне ситуације, која ће имплементирајући научена сазнања и разменом
искуства, вештина и знања са другим релевантним службама, тежити да постане
доминантна служба у региону, са могућношћу да када је потребно помогне суседним
државама.
Успостављањем
механизма за координацију и контролу функционисања свих субјеката који делују у
ванредним ситуацијама са циљем стварања услова за брзо реаговање и спасавање
живота угрожених, знатно ће се умањити материјална штета и угрожавање животне
средине у ванредним ситуацијама.
Повећаће
се техничка опремљеност и стручна обученост припадника свих јединица које
оперативно дејствују у ванредним ситуацијама.
Створиће
се амбијент личног и колективног осећаја безбедности који изражава висок ниво
солидарности како у свакодневним животу, тако и у ванредним околностима.
За
подизање капацитета локалних самоуправа за извршавање њихових законских обавеза
у области заштите и спасавања.
Повећаће
се ниво самосвести грађана за активније припремне активности и деловање у
ванредним ситуацијама. 
Подстаћи
ће се деловање невладиних и непрофитних организација ка оспособљавању за
деловање у ванредним ситуацијама. 
Израдиће
се савремени планови и програми образовања стручних кадрова у средњим и вишим
школама, на факултетима, као и на основним и специјалистичким курсевима за
обуку припадника ватрогасних и спасилачких јединица. 
Успоставиће
се командно-оперативни центар на нивоу Републике Србије из кога ће се
руководити свим оперативним активностима у току ванредних ситуација и
координирати рад свих субјеката на нивоу Републике који се активирају у
ванредним ситуацијама.
 
V. Активности на
неопходном усаглашавању позитивних законских прописа и доношење нових којима се
утврђује надлежност и поступање појединих органа државне управе у овој области 
 
1. Нацрт закона о
изменама и допунама Закона о министарствима
 
Нацрт
закона о изменама и допунама Закона о министарствима припремиће Министарство за
државну управу и локалну самоуправу. Овим законом дефинисаће се делокруг рада и
одговорност појединих министарстава у ванредним ситуацијама.
Рок
за достављање Влади – 15 дана од дана усвајања Акционог плана.
 
2. Нацрт Закона о
ванредним ситуацијама и цивилној заштити
 
Нацрт
закона о ванредним ситуацијама и цивилној заштити припремиће Министарство
унутрашњих послова, Сектор за ванредне ситуације и Министарства одбране, Управа
за ванредне ситуације. Овим законом дефинисаће се појмови везани за ванредне
ситуације и цивилну заштиту, као и поступање и одговорности свих субјеката
друштва у случају ванредних ситуација.
Рок
за достављање Влади – 15 дана од дана усвајања Акционог плана.
 
3. Нацрт закона о
изменама и допунама Закона о одбрани
 
Нацрт
закона о изменама и допунама Закона о одбрани припремиће Министарство одбране.
Овим законом дефинисаће се које се надлежности из области реаговања у случају
ванредних ситуација преносе на Министарство унутрашњих послова, а које остају у
Министарству одбране.
Рок
за достављање Влади – према динамици министарства.
 
4. Нацрт закона о
изменама и допунама Закона о полицији
 
Нацрт
закона о измена и допунама Закона о полицији припремиће Министарство унутрашњих
послова. Овим законом дефинисаће се које надлежности из области реаговања у
случају ванредних ситуација преузима Министарство унутрашњих послова, а које
остају у Министарству одбране.
Рок
за достављање Влади – према динамици министарства.
Предузеће
се потребне мере да се, ако то буде могуће наведени законски акти усвоје
истовремено.
 
VI. Преузимање
запослених, материјалних средстава, архиве, покретне и непокретне имовине
Управе за ванредне ситуације, као и одређених државних службеника из
Министарства животне средине и просторног планирања који се баве пословима
управљања ризиком и одговором на хемијске удесе од стране Министарства
унутрашњих послова
 
У
складу са наведеним закључком Владе и одлуком радне групе за израду Акционог
плана Министарство унутрашњих послова и Министарство одбране израдиће План
преузимања запослених, материјалних средстава, архиве, покретне и непокретне
имовине Управе за ванредне ситуације, као и формирања заједничке радне групе са
задатком обиласка и формирања базе података материјалних средстава, архиве,
покретне и непокретне имовине. Радна група ће отпочети са радом одмах по
усвајању Акционог плана, а рок за формирање базе података је најкасније 45 дана
од дана усвајања Акционог плана.
Преузимање
запослених, материјалних средстава, архиве, покретне и непокретне имовине
Управе за ванредне ситуације извршиће се у року од 60 дана по усвајању Закона о
изменама и допунама Закона о министарствима и Закона о ванредним ситуацијама и
цивилној заштити, а најкасније до 31. децембра 2009. године.
О
спровођењу и реализацији Плана стараће се старешине Министарства унутрашњих
послова, Министарства одбране и Министарства животне средине и просторног
планирања.
 
VII. Финансијски
ефекти Акционог плана
 
За
реализацију Акционог плана нису потребна додатна средства, све активности се
реализују у оквиру редовних послова и задатака наведених Министарстава, то јест
њихових организационих јединица. 
Сходно
динамици реализације задатака извршиће се потребне измене у Закону о буџету
Републике Србије у циљу финансирања новоформиране службе. Реализацијом Акционог
плана планирана средства за финансирање Управе за ванредне ситуације у
Министарству одбране (за 2009. годину планирана средства су 476.452.000,00
динара) и планирана средства за финансирање одређених послова и задатака у
Министарству заштите животне средине и просторног планирања (за 2009. годину
планирана средства за нето плате 5 радника који прелазе у Сектор за ванредне
ситуације у Министарству унутрашњих послова су 2.640.000,00 динара) за 2010.
годину потребно је преусмерити, односно планирати за финансирање новоформиране
јединствене службе за ванредне ситуације у Министарству унутрашњих послова.
Предвиђене
промене у примањима и расходима за буџетску годину и наредне две фискалне
године за Управу за ванредне ситуације у Министарству одбране и одређених
послова и задатака у Министарству животне средине и просторног планирања
предвидети за финансирање новоформиране јединствене службе за ванредне
ситуације у Министарству унутрашњих послова.
Министарство
унутрашњих послова није планирало додатна средства за финансирање обједињене
службе за ванредне ситуације (Сектора за ванредне ситуације) зато што није
усвојен Акциони план. 
Сектор
за ванредне ситуације Министарства унутрашњих послова и Управа за ванредне
ситуације Министарства одбране ће, до формирања јединствене службе за ванредне
ситуације, заједнички координирати све активности везане за ванредне ситуације
у Републици Србији.
Прилог
овог Акционог плана је Анализа постојећег стања у области ванредних ситуација,
која је одштампана уз њега и чини његов саставни део, као и ГАНТОГРАМ –
Календар активности за спровођење Акционог плана.
 

 
 
АНАЛИЗА ПОСТОЈЕЋЕГ
СТАЊА У ОБЛАСТИ ВАНРЕДНИХ СИТУАЦИЈА
 
Имајући
у виду глобалне климатске промене и чињеницу да је регион југоисточне Европе
склон различитим природним непогодама (поплаве, суше, пожари на отвореном,
шумски пожари, екстремно високе температуре, земљотреси) и техничко-технолошким
несрећама, основни задатак Републике Србије је да у будућности развије службу и
обезбедити капацитете за извођење активности на пољу одговора и смањења ризика
од ванредних ситуација.
Искуства
из досадашњих кризних ситуација су показала да је примена важећих прописа у
овој области довела до проблема у јединственом функционисању свих релевантних
служби у ванредним ситуацијама, првенствено због подељене надлежности између
појединих министарстава и других државних органа. Тако је поред надлежности
које има Министарство унутрашњих послова за област цивилне заштите надлежно
Министарство одбране, за област заштите од поплава Дирекција за воде у
Министарству пољопривреде, водопривреде и шумарства, а одговор у случају
хемијских несрећа је у надлежности Министарства животне средине и просторног
планирања. На основу анализа постојећег стања у наведеним министарствима
урађена је анализа постојећег стања у области ванредних ситуација.
Садашњи
ниво организованости и оспособљености система заштите и спасавање становништва
и материјалних добара у Републици Србији знатно заостаје за процењеним
потребама и објективним могућностима којима држава располаже и не обезбеђује ни
основни ниво заштите грађана Републике Србије у ванредним ситуацијама.
Непостојање
одговарајуће правне регулативе у овој области, као и застарелост Закона о
заштити од елементарних непогода из 1977. и Закона о заштити од пожара из 1988.
године који поред постојећих, обавезује и сада непостојеће структуре у друштву
као извршиоце у систему заштите и спасавања, такође указује на неопходност
доношења потребних законских аката.
Анализа
организовања служби за ванредне ситуације у земљама Европске уније је показала
да примена мера и планирања акција у циљу оспособљавања за деловање у
несрећама, природним непогодама и техничким инцидентима у надлежности је
Министарства унутрашњих послова у 26 земаља Европе. Такав концепт је
успостављен због рационализације људства, материјалних средстава и коришћења
инфраструктуре и логистике организационих јединица МУП-а
(ватрогасно-спасилачких јединица, система везе, хеликоптерске јединице,
рониоца, жандармерије и др.). 
У
циљу подизања нивоа функционалних способности за спречавање настајања или
ублажавања последица које могу изазавати пожари, елементарне непогоде,
техничко-технолошке несреће и друге опасности (у даљем тексту: ванредне
ситуације), Министарство унутрашњих послова и Министарство одбране покрећу
иницијативу за обједињавање функција, запослених и имовине Сектора за ванредне
ситуације Министарства унутрашњих послова и Управе за ванредне ситуације
Министарства одбране, као и организационих јединица Министарства животне средине
и просторног планирања које се баве пословима управљања ризиком и одговором на
хемијске удесе, формирањем јединствене службе за ванредне ситуације која би
организационо била ситуирана у Министарству унутрашњих послова.
Основни
разлог за покретање ове иницијативе је потреба да се управљање и деловање у
ванредним ситуацијама у Републици Србији организује на јединствен начин
стварањем организационих и правних могућности за успостављање јединственог
интегрисаног система заштите и спасавање у Републици Србији и да се истовремено
њен систем организације и функционисања усклади са проценом угрожености и
реалним потребама заштите и спасавања становништва и материјалних добара у
ванредним ситуацијама.
На
овај начин би се створили неопходни услови за успостављање јединственог
интегрисаног система заштите и спасавања у Републици Србији који би обухватио
све расположиве стручне, људске и материјалне ресурсе Републике Србије у овој
области и обезбедио њихово ефикасније ангажовање у организованом одговору на
све изазове, ризике и претње.
Потреба
за брзом, организованом и ефикасном акцијом, захтева да Служба за ванредне
ситуације буде вођена из једног центра, а неопходна потреба за квалитетном
логистиком цивилног друштва у кризним ситуацијама, као и фокусирање јавног мњења
и медија на готово све облике ванредних ситуација, детерминишу организовање
Службе за ванредне ситуације у оквиру Министарства унутрашњих послова.