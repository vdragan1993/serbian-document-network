Редакцијски пречишћен текст

 
 

На основу 
	члана 18. став 4. и члана 19. став 4. Закона о унутрашњим пословима 
	(„Службени гласник РС”, бр. 44/91, 79/91, 54/96, 25/2000 и 8/2001),

Министар 
	унутрашњих послова доноси

 

 

ПРАВИЛНИК

о службеној легитимацији овлашћених службених лица и значки униформисаних 
припадника полиције Mинистарства унутрашњих послова

„Службени гласник РС“, бр. 53 од 5. септембра 2001, 59 од 19. фебруара 2002.

 

 

Члан 1.

Службена 
	легитимација овлашћених службених лица Министарства унутрашњих послова (у 
	даљем тексту: службена легитимација), служи за идентификацију и доказивање 
	својства овлашћеног службеног лица приликом обављања службених послова.

Значка 
	униформисаних припадника полиције је индивидуална ознака која служи за 
	идентификацију униформисаног припадника полиције пред лицима према којима 
	предузима службене радње у униформи.

 

Члан 2.

Службену 
	легитимацију чине образац службене легитимације и службена значка, који се 
	носе у троделним кожним корицама на склапање, тегет боје, димензија 327 x 78 
	mm. Службена значка је фиксирана на унутрашњу страну кожних корица, а у 
	другом делу корица налази се отвор од провидне фолије димензије 78 x 55 mm 
	за образац службене легитимације.

Поред службене 
	значке из става 1. овог члана, униформисани припадници полиције носе на 
	левој страни горњег дела униформе значку униформисаних припадника полиције, 
	која је истог изгледа као службена значка, осим што је благо испупчена.

 

Члан 3.

Образац 
	службене легитимације је величине 60 x 90 mm, штампан је на заштићеном 
	папиру, има тонску подлогу плаве боје са заштитним гијош елементима у виду 
	розета и траке и заштићен је омотом од провидне пластифициране масе.

Предња страна 
	обрасца легитимације има две жуте траке, у горњем делу дебљине 4 mm и у 
	доњем делу дебљине 8 mm и садржи: на врху, на средини, напис белим словима: 
	„РЕПУБЛИКА СРБИЈА”; испод тога, на средини, напис белим словима 
	„МИНИСТАРСТВО УНУТРАШЊИХ ПОСЛОВА”; и испод тога, на средини, напис црвеним 
	словима: „СЛУЖБЕНА ЛЕГИТИМАЦИЈА”; испод тога, са леве стране место за име и 
	презиме овлашћеног службеног лица и напис: „ИД број”, а са десне стране 
	место за фотографију у боји величине 25 х 30 mm; испод тога, са леве стране 
	печат Министарства пречника 15 mm, а са десне стране напис: „Министар” и 
	потпис министра унутрашњих послова; испод тога, на жутој траци напис 
	тамно-плавим словима: „ПОЛИЦИЈА”.

Полеђина 
	обрасца службене легитимације садржи: у горњем делу, на средини, серијски 
	број службене легитимације; испод тога, на средини, напис: „Датум издавања”; 
	испод тога, траку са микротекстом; испод тога, на средини холограмску 
	налепницу.

Образац 
	службене легитимације која се издаје овлашћеном службеном лицу у Управи за 
	борбу против организованог криминала је истог изгледа као у ст. 1–3. овог 
	члана, осим што предња страна има тонску подлогу у жутој боји са две 
	хоризонталне траке плаве боје, и то прву 7 mm испод горње ивице, дебљине 10 
	mm, а другу 52 mm испод горње ивице дебљине 25 mm, а напис: „СЛУЖБЕНА 
	ЛЕГИТИМАЦИЈА” је исписан тамно-плавим словима, док полеђина има једну 
	хоризонталну жуту траку 65 mm испод горње ивице, дебљине 4 mm.

 

Члан 4.

Службена 
	значка је израђена у облику стилизованог хромираног штита челично-беле, 
	односно златно-жуте боје, димензија 83 x 63 mm у чијем се центру налази 
	медаљон златно-жуте боје пречника 29 mm.

На 8 mm од 
	горњег врха штита, који испуњавају радијални зраци, налази се целом ширином 
	хоризонтално – благо закривљена рељефна трака ширине 10 mm испуњена плавим 
	емајлом, са написом: „ПОЛИЦИЈА” изведеним у куренту, „санс-серифним” 
	ћириличким словима висине 6 mm. Леви и десни крај траке има у одсечку српску 
	тробојку емајлирану у националним бојама црвено, плаво и бело. Цео штит је 
	рељефно обрађен тако да је спољна ивица руба полирана, а унутрашњи део руба 
	ширине 6 mm је декорисан низом полулоптастих откивака и подлогом пунзлованом 
	у пољу између обода. Зраци се радијално шире од медаљона у центру према 
	споља, а подлога је у дну трамбулирана у доњем делу између зракова. У 
	средини штита је аплициран кружни позлаћени медаљон са представом 
	тродимензионалних елемената српског историјског грба, крст са четири оцила 
	који се налази у пољу испуњеним са црвеним транспарентним емајлом (између 
	крста и оцила). По ободу медаљона налази се трака у куренту са 
	„санс-серифним” ћириличким написом: „РЕПУБЛИКА СРБИЈА” и година „1804”, 
	слова и бројева висине 4 mm. Медаљон је пречника 29 mm. У пољу око медаљона 
	су распоређени зраци који се радијално шире од центра према споља, а подлога 
	у дну између зрака је трамбулирана. Испод медаљона се налази друга 
	хоризонтална хромирана, полирана трака ширине 9 mm са индентификационим 
	бројем (у даљем тексту: ИД број) испуњеним црном бојом. Цео знак је полиран 
	и обрађен у рељефу, а у основи је плочасте површине.

Службена 
	значка овлашћеног службеног лица у Жандармерији је истог изгледа као у ст. 
	1. и 2. овог члана, осим што је рељефна трака испуњена црвеним емајлом, са 
	написом: „ЖАНДАРМЕРИЈА”. Поред тога, по вертикалној оси налази се златан 
	рељефни витешки мач у положају одбране, дужине 89 mm, са сечивом на доле, 
	тако да његова дршка са браником стоји изнад траке са написом: 
	„ЖАНДАРМЕРИЈА”, а врх сечива излази преко унутрашњег дела руба.

Службена 
	значка министра унутрашњих послова и овлашћених службених лица у Кабинету 
	министра и у службама генералних инспектора Ресора јавне безбедности и 
	Ресора државне безбедности је истог изгледа као у ст. 1. и 2. овог члана, 
	осим што уместо написа: „ПОЛИЦИЈА” стоји напис: „МИНИСТАРСТВО” (у првом 
	реду) и „УНУТРАШЊИХ ПОСЛОВА” (у другом реду), словима величине 3 mm.

Службена 
	значка овлашћеног службеног лица у Управи за борбу против организованог 
	криминала је истог изгледа као у ст. 1. и 2. овог члана, осим што је напис: 
	„ПОЛИЦИЈА” исписан латиничким словима, а хромирана, полирана трака је у 
	средишњем делу испуњена плавим емајлом, са написом: „УБПОК” исписан 
	позлаћеним латиничким словима и са ИД бројем од којег су прве две цифре са 
	леве стране, а друге две са десне стране написа, испуњене црном бојом. Поред 
	тога, по вертикалној оси налази се златан рељефни витешки мач у положају 
	одбране, дужине 89 mm, са сечивом на доле, тако да његова дршка са браником 
	стоји изнад траке са написом: „ПОЛИЦИЈА”, а врх сечива излази преко 
	унутрашњег дела руба.

Службена 
	значка овлашћеног службеног лица у Ресору државне безбедности је истог 
	изгледа као у ст. 1. и 2. овог члана, осим што уместо написа: „ПОЛИЦИЈА” 
	стоји напис: „ДРЖАВНА БЕЗБЕДНОСТ” исписан у два реда, словима величине 3 mm.


Службена 
	значка овлашћеног службеног лица у Јединици за специјалне операције је истог 
	изгледа као у ст. 1. и 2. овог члана, осим што је рељефна трака испуњена 
	црним емајлом, са написом „ЈЕДИНИЦА” (у првом реду) и „ЗА СПЕЦИЈАЛНЕ 
	ОПЕРАЦИЈЕ” (у другом реду), словима величине 3mm.*


Службена 
	значка овлашћеног службеног лица у Хеликопетрској јединици је истог изгледа 
	као у ст. 1. и 2. овог члана, осим што уместо написа: „ПОЛИЦИЈА” стоји 
	напис:„ХЕЛИКОПТЕРСКА ЈЕДИНИЦА” исписан у два реда, словима величине 3mm. 
	Поред тога, испод траке са ИД бројем налази се соко раширених крила.*

Службену 
	значку израђену у златно-жутој боји носе министар унутрашњих послова, 
	овлашћена службена лица са чином генерала и генерални инспектори Ресора 
	јавне безбедности и Ресора државне безбедности.

 

*Службени 
	гласник РС, број 
	59/2002

 

Члан 5.

ИД број служи 
	за идентификацију овлашћеног службеног лица и не могу се издати два 
	истоветна ИД броја.

ИД број 
	састоји се од шест цифара и одређује се у распону од 100.001 до 299.999. ИД 
	број овлашћених службених лица у Ресору државне безбедности одређује се у 
	распону од 300.001 до 499.999, 
*
у 
	Жандармерији – од 500.001 до 599.999,
	
а у 
	Хеликоптерској јединици – од 600.001 до 699.999*.

ИД број 
	министра и овлашћених службених лица у Кабинету министра и у службама 
	генералних инспектора Ресора јавне безбедности и Ресора државне безбедности 
	састоји се од три цифре и одређује се у распону од 001 до 099.


ИД број 
	овлашћених службених лица у Управи за борбу против организованог криминала и 
	Јединици за специјалне операције састоји од четири цифре. У Управи за борбу 
	против организованог криминала ИД број се одређује у распону од 0101 до 
	0999, а у Јединици за специјалне операције – од 1100 до 1700.*

ИД број 
	уписује се у образац службене легитимације поред написа „ИД број”, а исти 
	број се урезује и на службену значку и значку униформисаних припадника 
	полиције.

 

*Службени 
	гласник РС, број 
	59/2002

 

Члан 6.

О издатим 
	службеним легитимацијама и значкама униформисаних припадника полиције 
	Министарство унутрашњих послова води јединствене евиденције.

Евиденција о 
	издатим службеним легитимацијама садржи: редни број; име и презиме; ИД број; 
	датум издавања; ЈМБГ; ознаку серије и серијски број службене легитимације; 
	организациону јединицу у којој овлашћено службено лице ради; радно место; 
	фотографију овлашћеног службеног лица коме је службена легитимација издата; 
	датум враћања службене легитимације и рубрику за напомене.

Евиденција о 
	издатим значкама униформисаних припадника полиције садржи: редни број; име и 
	презиме; ИД број; датум издавања; ЈМБГ; потпис овлашћеног службног лица коме 
	је издата значка и рубрику за напомене.

Распоређивање 
	овлашћеног службеног лица у другу организациону јединицу пријављује се ради 
	уписа у јединствену евиденцију о издатим службеним легитимацијама и значкама 
	униформисаних припадника полиције.

 

Члан 7.

Овлашћено 
	службено лице у статусу приправника нема право на службену легитимацију.

Ако овлашћено 
	службено лице оштети, односно изгуби или на други начин остане без службене 
	легитимације или њеног дела, дужно је да о томе одмах писмено обавести 
	непосредног старешину. У случају оштећења обрасца службене легитимације, 
	издаје се дупликат, у случају битне промене лика или промене имена и 
	презимена овлашћеног службеног лица издаје се службена легитимација на новом 
	обрасцу, а у случају губитка обрасца службене легитимације ИД број се брише 
	из евиденције, а додељује се нови и издаје службена легитимација на новом 
	обрасцу. Исти поступак је и у случају оштећења или губитка службене значке, 
	односно кожних корица, као и значке униформисаних припадника полиције.

Изгубљене или 
	на други начин нестале службене легитимације и значке униформисаних 
	припадника полиције, Министарство оглашава неважећим.

Припадник 
	Министарства који намерно или крајњом непажњом изгуби, односно оштети 
	службену легитимацију или значку униформисаних припадника полиције, чини 
	повреду радне обавезе.

 

Члан 8.

Овлашћено 
	службено лице обавезно је да врати службену легитимацију:

а) када му 
	престане радни однос у Министарству;

б) када буде 
	распоређено на радно место на коме нема статус овлашћеног службеног лица;

в) када буде 
	распоређено у организациону јединицу за чија овлашћена службена лица је 
	прописана другачија службена легитимација;

г) за време 
	мировања права и обавеза из радног односа;

д) у другим 
	прописаним случајевима.

Овлашћено 
	службено лице када, по одредбама овог правилника, стекне право на службену 
	значку израђену у златно-жутој боји, враћа службену значку израђену у 
	челично-белој боји.

Униформисани 
	припадник полиције је обавезан да врати значку униформисаних припадника 
	полиције сходно случајевима из ст. 1. и 2. овог члана.

 

Члан 9.

Одредбе овог 
	правилника примењују се и на службене легитимације и значке униформисаних 
	припадника полиције које лица из резервног састава Министарства имају ради 
	доказивања својства, односно идентификације за време извршавања задатака из 
	законом утврђених надлежности Министарства.

 

Члан 10.

Замена 
	службених легитимација и значака униформисаних припадника полиције извршиће 
	се у року од 60 дана од дана ступања на снагу овог правилника, а дотле важе 
	службене легитимације и значке униформисаних припадника полиције издате по 
	ранијим прописима.

 

Члан 11.

Ступањем на 
	снагу овог правилника престају да важе Правилник о службеној легитимацији 
	овлашћених службених лица Министарства унутрашњих послова („Службени гласник 
	Републике Србије”, број 20/2000) и члан 50. Правилника о униформи и ознакама 
	униформисаних припадника полиције („Службени гласник РС”, бр. 15/96 и 1/97).

 

Члан 12.

Овај правилник 
	ступа на снагу осмог дана од дана објављивања у „Службеном гласнику 
	Републике Србије”.

 

 

09 број 
	110-3814/2001

У Београду, 
	27. августа 2001. године

Министар,

Душан 
	Михајловић, с.р.