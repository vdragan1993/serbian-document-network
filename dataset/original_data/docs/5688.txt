На основу члана 69. став 9. Закона о сточарству („Службени гласник РС”, бр. 41/09, 93/12 и 14/16) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Министар пољопривреде и заштите животне средине доноси
 
ПРАВИЛНИК
о условима у погледу гајења и промета аутохтоних раса домаћих животиња, као и садржини и начину вођења Регистра одгајивача аутохтоних раса домаћих животиња
"Службени гласник РС", број 58 од 22. 
				јуна 2016.
 
 
Члан 1.
Овим правилником ближе се прописују услови у погледу гајења и промета аутохтоних раса домаћих животиња, као и садржина и начин вођења Регистра одгајивача аутохтоних раса домаћих животиња (у даљем тексту: Регистар).
Члан 2.
Гајење домаћих животиња, у смислу овог правилника, јесте скуп генетских и зоотехничких поступака ради испољавања производног потенцијала животиња.
Аутохтоне расе домаћих животиња гаје се у чистој раси.
Члан 3.
Аутохтоне расе домаћих животиња гаје се на:
1) екстензиван начин;
2) полуинтензиван начин; 
3) интензиван начин.
Члан 4.
Ради очувања станишта у којем су аутохтоне расе домаћих животиња настале, аутохтоне расе домаћих животиња гаје се на традиционалан начин у производним системима са ниским улагањима – екстензиван начин.
Ради бољег спровођења одгајивачких циљева, повећања ефикасности селекције и конзервације одређене расе, аутохтоне расе домаћих животиња гаје се и на полуинтензиван и интензиван начин. 
Члан 5.
Промет аутохтоних раса домаћих животиња обухвата увоз, извоз, транзит, продају, куповину или било какав њихов пренос на трећа лица, у складу са законом којим се уређује сточарство.
Члан 6.
Сваки промет аутохтоних раса домаћих животиња мора да буде пријављен надлежној организацији, у складу са законом којим се уређује сточарство.
Промет аутохтоних раса домаћих животиња врши се у складу са прописаним ветеринарско-санитарним условима.
Члан 7.
Упис у Регистар врши се на основу захтева који власник домаћих животиња – физичко и правно лице, односно предузетник подноси министарству надлежном за послове пољопривреде (у даљем тексту: Министарство), у складу са законом којим се уређује сточарство.
Захтев из става 1. овог члана садржи следеће податке:
1) име и презиме, адресу, број телефона, електронску адресу и јединствени матични број грађана за физичко лице;
2) назив и седиште, број телефона и електронску адресу за правно лице и предузетника;
3) матични број и порески идентификациони број (у даљем тексту: ПИБ) за правно лице и предузетника;
4) број регистрованог пољопривредног газдинства;
5) назив расе за коју се подноси захтев;
6) број претходног решења о упису у Регистар (уписује се приликом обнове уписа у Регистар);
7) број животиња према раси и категорији за које се подноси захтев.
Уз захтев из става 1. овог члана подноси се потврда о броју животиња према раси и категорији за коју се подноси захтев која је оверена од стране главне одгајивачке организације.
Потврда из става 3. овог члана подноси се у оригиналу или овереној копији.
Захтев из става 1. овог члана подноси се на Обрасцу – Захтев за упис у Регистар одгајивача аутохтоних раса домаћих животиња, који је одштампан уз овај правилник и чини његов саставни део.
Члан 8.
Регистар садржи следеће податке:
1) редни број и датум уписа у Регистар;
2) име и презиме, адресу, број телефона и електронску адресу физичког лица, односно назив и седиште, број телефона и електронску адресу правног лица и предузетника;
3) број регистрованог пољопривредног газдинства;
4) ПИБ за правно лице и предузетника, односно јединствени матични број грађана за физичко лице;
5) подаци о обнови регистрације (број решења о претходном упису);
6) број и датум решења о упису;
7) број животиња према раси и категорији.
Члан 9.
Обнова регистрације врши се након истека периода од седам година од дана уписа у Регистар, на основу захтева власника домаћих животиња. 
Члан 10.
Лице овлашћено за вођење Регистра мора да чува Регистар и податке за упис у Регистар на начин којим се обезбеђује заштита од злоупотреба, оштећења и уништења Регистра.
Увид у Регистар врши се уз обавезно присуство овлашћеног лица из става 1. овог члана.
Члан 11.
Даном ступања на снагу овог правилника престаје да важи Правилник о условима у погледу гајења и промета аутохтоних раса домаћих животиња, као и садржини и начину вођења Регистра аутохтоних раса домаћих животиња („Службени гласник РС”, број 56/10).
Члан 12.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00110/2016-09
У Београду, 31. маја 2016. године
Министар, 
проф. др Снежана Богосављевић Бошковић, с.р.
Образац
ЗАХТЕВ ЗА УПИС У РЕГИСТАР ОДГАЈИВАЧА АУТОХТОНИХ РАСА ДОМАЋИХ ЖИВОТИЊА




Име и презиме, адреса, број телефона, електронска адреса и јединствени матични број грађана за физичко лице






Назив и седиште, број телефона и електронска адреса за правно лице и предузетника






Матични број, порески идентификациони број (ПИБ) за правно лице и предузетника






Број регистрованог пољопривредног газдинства (БПГ)






Назив расе за коју се подноси захтев






Број претходног решења о упису у Регистар (уписује се приликом обнове уписа у Регистар)






Број животиња према раси и категорији


раса


							       





категорија


							                      
							 





категорија


							                
							 





категорија


							            
							 





категорија


							          





категорија


							            
							 





укупно


							               
							 



							    










Датум и место


Подносилац захтева




__________________


________________