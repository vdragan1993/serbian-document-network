На основу члана 17. став 1. Закона о ефикасном коришћењу енергије („Службени гласник РС”, број 25/13) и чланa 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
УРЕДБУ 
о утврђивању граничних вредности годишње потрошње енергије на основу којих се одређује која привредна друштва су обвезници система енергетског менаџмента, годишњих циљева уштеде енергије и обрасца пријаве о оствареној потрошњи енергије 
"Службени гласник РС", број 18 од 1. марта 
				2016.
 
Члан 1.
Овом уредбом утврђују се граничне вредности годишње потрошње енергије на основу којих се одређује која привредна друштва су oбвезници система енергетског менаџмента (у даљем тексту: Обвезник система), годишњи циљеви уштеде енергије, као и образац пријаве о оствареној потрошњи примарне енергије Обвезника система.
Члан 2.
Привредна друштва су Обвезници система уколико на најмање једној локацији, која се води на посебној адреси, имају објекте за обављање делатности чија је остварена годишња потрошња примарне енергије већа од следећих граничних вредности потрошње енергије:
1) 2.500 toe (104,67 ТЈ или 29,08 GWh) годишње за привредна друштва чија је претежна делатност у производном сектору и која обављају делатности наведене у Сектору A–F Уредбе о Класификацији делатности („Службени гласник РС”, број 54/10); 
2) 1.000 toe (41,87 ТЈ или 11,63 GWh) годишње за привредна друштва чија је претежна делатност у сектору трговине и услуга и која обављају делатности наведене у Сектору G–N и P–S Уредбе о Класификацији делатности.
Привредна друштва чија је претежна делатност у производном сектору, која не спадају у Обвезнике система из става 1. тачка 1) овог члана су Обвезници система уколико им је годишња потрошња примарне енергије у свим објектима које поседују у збиру већа од 1.000 toe (41,87 ТЈ или 11,63 GWh).
У смислу ове уредбе локацију чине сви објекти за обављање делатности Обвезника система који се налазе на истој адреси, а чија годишња потрошња примарне енергије у збиру прелази граничне вредности прописане потрошње енергије.
Члан 3.
Годишњи циљ уштеде енергије за Обвезникe система из члана 2. ове уредбе за текућу календарску годину износи 1% од остварене потрошње примарне енергије у претходној календарској години.
Обвезници система из члана 2. став 1. ове уредбе остварују циљ уштеде енергије из става 1. овог члана посебно на нивоу сваке локације.
Годишњи циљ уштеде енергије за Обвезникe система из члана 2. ове уредбе не обухвата потрошњу енергије превозних средстава.
Члан 4.
Годишњи циљ уштеде енергије за органе државне управе, друге органе Републике Србије и органе аутономне покрајине као Обвезнике система у објектима за које ти органи плаћају трошкове енергије за текућу календарску годину износи 1% од потрошње примарне енергије остварене у претходној календарској години.
У објекте из става 1. овог члана спадају објекти чија је површина појединачно већа од 2.000 m², и то: службене зграде, пословне просторије и други објекти за које трошкове енергије плаћају органи из става 1. овог члана. 
У случају да су одржавање и инвестиционо-технички послови на објектима из става 1. овог члана поверени посебном органу или организацији Републике Србије, односно аутономне покрајине, тај орган, односно организација постаје Обвезник система и остварује годишњи циљ уштеде енергије из става 1. овог члана у објектима чије одржавање и инвестиционо-технички послови су му поверени.
Члан 5.
Годишњи циљ уштеде енергије за установе које обављају делатности у области образовања, науке, културе, здравствене заштите и другим областима у складу са законом као Обвезнике система у објектима за које те установе плаћају трошкове енергије, за текућу календарску годину износи 1% од остварене потрошње примарне енергије у претходној календарској години. 
У објекте из става 1. овог члана спадају објекти у јавној својини који на најмање једној локацији троше више од 1.000 toe енергије годишње.
Годишњи циљ уштеде енергије за предузећа као јавне службе које обављају делатности у области: ПТТ саобраћаја, енергетике, путева, комуналних услуга и другим областима у складу са законом као Обвезнике система у објектима за које та предузећа плаћају трошкове енергије, за текућу календарску годину износи 1% од остварене потрошње примарне енергије у претходној календарској години.
У објекте из става 3. овог члана спадају објекти у јавној својини који на најмање једној локацији троше више од 2.500 toe енергије годишње.
Установе из става 1. овог члана и предузећа из става 3. овог члана остварују прописани годишњи циљ уштеде енергије посебно на нивоу сваке локације.
Члан 6.
Годишњи циљ уштеде енергије за јединице локалне самоуправе са више од 20000 становника као Обвезнике система у објектима за које јединица локалне самоуправе плаћа трошкове енергије, за текућу календaрску годину износи 1% од остварене потрошње примарне енергије у претходној календарској години.
У објекте из става 1. овог члана спадају: службене зграде, пословне просторије, објекти у јавној својини које користе установе или друге јавне службе основане од стране јединице локалне самоуправе, изузев објеката које користе јавне службе основане од стране јединице локалне самоуправе из члана 5. ове уредбе и други објекти за које трошкове енергије плаћа јединица локалне самоуправе.
Члан 7.
Обвезници система из чл. 4. и 6. ове уредбе рачунају остварену потрошњу примарне енергије у претходној календарској години у односу на коју се одређује циљ уштеде енергије тако што у обзир узимају нормализовану потрошњу примарне енергије за грејање у складу са правилником којим се уређује образац годишњег извештаја о остваривању циљева уштеде енергије.
Члан 8.
Уколико Обвезник система у једној календарској години оствари уштеду енергије већу од оне која је прописана овом уредбом, она му се сразмерно обрачунава као уштеда у наредних пет година.
Члан 9.
Привредна друштва која остваре годишњу потрошњу примарне енергије већу од граничне потрошње из члана 2. ове уредбе су Обвезници система.
Обвезници система из става 1. овог члана подносе министарству надлежном за послове енергетике (у даљем тексту: Министарство) пријаву о оствареној годишњој потрошњи примарне енергије на Обрасцу 1 – Пријава о годишњој потрошњи примарне енергије, који је одштампан уз ову уредбу и чини њен саставни део. Пријава се подноси у року од 60 дана од дана доношења ове уредбе за претходну календарску годину у складу са законом којим се уређује ефикасно коришћење енергије. 
Обвезници система из члана 2. став 1. ове уредбе подносе Министарству једну пријаву о годишњој потрошњи примарне енергије у којој исказују остварену годишњу потрошњу примарне енергије за сваку појединачну локацију.
Члан 10.
Обвезник система из члана 2. став 1. тачка 1) ове уредбе приказује прорачун годишње потрошње примарне енергије на Обрасцу 2 – Прорачун годишње потрошње примарне енергије за привредна друштва чија је претежна делатност у производном сектору, који је одштампан уз ову уредбу и чини њен саставни део.
Обвезник система из члана 2. став 1. тачка 2) и члана 2. став 2. ове уредбе приказује прорачун годишње потрошње примарне енергије на Обрасцу 3 – Прорачун годишње потрошње примарне енергије за привредна друштва чија је претежна делатност у сектору трговине и услуга, који је одштампан уз ову уредбу и чини њен саставни део.
Попуњен Образац 2. и Образац 3. Обвезник система доставља Министарству заједно са пријавом из члана 9. став 2. ове уредбе.
Приликом прорачуна годишње потрошње примарне енергије користе се конверзиони фактори из Прилога – Табела конверзионих фактора, који је одштампан уз ову уредбу и чини њен саставни део.
Члан 11.
Министарство поступа са пријавама из члана 9. став 2. ове уредбе и обрасцима из члана 10. ст. 1. и 2. ове уредбе у складу са прописима којима се уређује поверљивост података.
Члан 12.
Образац 1, Образац 2, Образац 3. и Прилог у електронској форми објављују се на интернет страници Министарства.
Члан 13.
Ова уредба ступа на снагу осмог дана од дана објављивања у „Службеном гласнику Републике Србије”, осим одредаба чл. 4–6. које се примењују од 1. јануара 2017. године.
05 број 110-2166/2016
У Београду, 27. фебруара 2016. године
Влада
Председник, 
Александар Вучић, с.р.


Образац 1 - Пријава о годишњој 
				потрошњи примарне енергије


Образац 2 - Прорачун годишње потрошње 
				примарне енергије за привредна друштва чија је претежна 
				делатност у производном сектору


Образац 3 - Прорачун годишње потрошње 
				примарне енергије за привредна друштва чија је претежна 
				делатност у сектору трговине и услуга


Прилог - Табела конверзионих фактора