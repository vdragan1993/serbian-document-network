Редакцијски пречишћен текст
 
 
 
На основу члана 18. став 1. тачка 3. Закона о Народној банци Србије („Службени гласник РС”, бр. 72/2003, 55/2004 и 44/2010), тачке 22. Одлуке о условима и начину обављања спот куповине и спот продаје девиза између Народне банке Србије и банака („Службени гласник РС”, број 10/2011) и тачке 24. Одлуке о условима и начину обављања своп куповине и своп продаје девиза између Народне банке Србије и банака („Службени гласник РС”, број 10/2011), 

Гувернер Народне банке Србије доноси 
 
 
УПУТСТВО
за обављање аукцијске спот/своп куповине/продаје девиза између Народне банке Србије и банака 

"Службени гласник РС", бр. 
11 од 22. фебруара 2011, 18 од 9. марта 2012.
 
 
Опште одредбе
 
1. Овим упутством се, ради спровођења Одлуке о условима и начину обављања спот куповине и спот продаје девиза између Народне банке Србије и банака и Одлуке о условима и начину обављања своп куповине и своп продаје девиза између Народне банке Србије и банака (у даљем тексту: одлуке), утврђују ближи услови и начин обављања послова аукцијске спот/своп куповине/продаје девиза – евра за динаре између Народне банке Србије и банака.
 
2. Послови из тачке 1. овог упутства односе се на организовање и спровођење аукција за спот/своп куповину/продају девиза, и то на: 

1) достављање обавештења банкама о одржавању аукције за спот/своп куповину/продају девиза; 

2) достављање понуда банака за спот/своп куповину/продају девиза;
3) обраду понуда банака и закључивање посебног уговора о спот/своп куповини/продаји девиза;
4) достављање обавештења банкама о резултатима аукције;
5) друге послове у вези са аукцијском спот/своп куповином/продајом девиза.
 
3. Послови из тачке 2. овог упутства обављају се по правилу преко веб платформе „Монетарне операције Народне банке Србије” – апликација за трговину девизама (у даљем тексту: веб апликација), а могу се, под условима и на начин утврђен тим упутством, обављати и преко електронских сервиса (Ројтерс система), електронске поште (мејла) или телефакса. 

 
4. Ради обављања спот/своп куповине/продаје девиза преко веб апликације, банка је дужна да Народној банци Србије достави Интернет протокол (Internet Protocol) адресу (IP адресa), и то на Обрасцу 1.
Поред податка из става 1. ове тачке, банка је дужна да Народној банци Србије достави списак лица која су овлашћена да у име и за рачун банке достављају понуде за спот/своп куповину/продају девиза, закључују уговоре и обављају друге послове у вези са овом куповином/продајом, са специменима њихових потписа, као и друге податке утврђене на Обрасцу 1. 

Банка је дужна да о свакој промени података из ст. 1. и 2. oве тачке одмах обавести Народну банку Србије. 

Банка је дужна да Народну банку Србије одмах обавести о свим својим статусним променама, као и о другим подацима о свом пословању који су битни за обављање послова куповине/продаје девиза у смислу овог упутства.
 
Обавештење о аукцији 
 
5. У складу са одлуком о организовању аукције на којој ће се обавити спот/своп куповина/продаја девиза (у даљем тексту: одлука о аукцији) – Народна банка Србије, најкасније на дан одржавања аукције, банкама доставља обавештење о одржавању аукције, које садржи све значајне податке из одлуке о аукцији, као што су: редни број аукције, датум одржавања аукције, врста спот/своп трансакције, метод аукције, рок за достављање понуда банака и друге податке. 

Обавештење из става 1. ове тачке доставља се преко веб апликације и мејлом.
 
6. Информација о одржавању спот/своп аукције објављује се на страници Народне банке Србије – NBSSPOT, односно NBSSVOP – на Ројтерс екстрасистему (Reuters Xtra system), са упућивањем на достављено обавештење о тој аукцији.
 
Достављање понуда банака
 
7. Банка која намерава да учествује на аукцији, у времену утврђеном у одлуци о аукцији, Народној банци Србије доставља преко веб апликације понуду за спот/своп куповину/продају девиза (понуда), која садржи основне елементе према врсти трансакције, методу аукције и друге елементе из одлуке о аукцији, као и SWIFT адресу банке коресподента и број рачуна банке код банке коресподента кад банка спот купује и своп купује/продаје девизе.
Изузетно од става 1. ове тачке, ако, због техничких проблема у раду веб апликације, банка није у могућности да понуду достави на тај начин – доставља је преко Ројтерс дилинг система (Reuters Dealing System), на дилинг код NBST. 

Ако није у могућности да понуду достави на начин из става 2. ове тачке, банка је доставља мејлом – на мејл адресу domace.devizno@nbs.rs, односно телефаксом на број телефакса +381113338041 (ако понуду из техничких разлога није могуће доставити мејлом). Понуду која се доставља телефаксом и мејлом мора потписати овлашћено лице банке. 

 
8. Понуде које нису достављене у времену утврђеном у одлуци о аукцији не узимају се у обраду. 

Изузетно од става 1. ове тачке, ако због техничких проблема у раду веб апликације банка није у могућности да понуду достави у времену утврђеном у одлуци о аукцији – гувернер или лице које он овласти може, на захтев банке, продужити рок за пријем понуда. Народна банка Србије ће о продужењу овог рока обавестити банке преко веб апликације (ако је технички могуће) и мејлом. 

 
9. Банка може изменити или отказати понуду, и то у времену које је у одлуци о аукцији утврђено за достављање понуда. 

Измена или отказивање понуде врше се на начин који је тачком 7. ове одлуке утврђен за достављање понуда. 

 
10. Банка је одговорна за исправност и тачност понуде.
 
11. Народна банка Србије неће примити у обраду понуду која је неблаговремено достављена или садржи непотпуне податке, као и ако нису испуњени други услови прописани за достављање понуде и њену исправност.
 
Обрада понуда и посебан уговор
 
12. Обрада понуда врши се у складу са одлукама, укључујући и рангирање понуда и распоређивање девиза по банкама, а према следећим основним елементима: 

1) граничном курсу динара према евру, односно граничним своп поенима – ако је аукција организована по варијабилном методу;
2) укупном износу средстава – девиза које је Народна банка Србије спот/своп купила/продала. 

 
13. Посебан уговор о спот/своп куповини/продаји девиза између Народне банке Србије и банке (у даљем тексту: посебан уговор) сматра се закљученим у тренутку окончане обраде понуда на начин из тачке 12. овог упутства, односно у тренутку кад Народна банка Србије у потпуности или делимично прихвати понуду.
Елементи посебног уговора утврђени су на Обрасцу 2 – за спот куповину/продају девиза и на Обрасцу 3 – за своп куповину/продају девиза. 

 
14. Банци чија је понуда потпуно или делимично прихваћена Народна банка Србије доставља посебан уговор, преко веб апликације. 

Ако због техничких проблема у раду веб апликације није могуће на тај начин банци доставити посебан уговор – Народна банка Србије доставља банци обавештење о закљученом посебном уговору, са основним елементима посебног уговора, преко Ројтерс дилинг система или мејлом, односно телефаксом ако обавештење из техничких разлога није могуће доставити мејлом. 

Банци чија понуда није прихваћена Народна банка Србије доставља обавештење 
о неприхватању понуде, на начин утврђен ст. 1. и 2. ове тачке.*
 
*Службени гласник РС, број 18/2012
 
15. Народна банка Србије и банка међусобно потврђују елементе посебног уговора разменом SWIFT порука МТ300. 

 
Обавештење о резултатима аукције 
 
16. Након спроведеног поступка обраде понуда банака, Народна банка Србије 
доставља банкама обавештење о завршетку аукције, на начин који је тач. 5. и 6. 
овог упутства утврђен за достављање банкама обавештења о одржавању аукције, а 
банкама које су учествовале на аукцији доставља обавештење о резултатима обраде 
њихових појединачних понуда, на начин утврђен тачком 14. тог упутства.*
 
*Службени гласник РС, број 18/2012
 
Извршење обавеза
 
17. Народна банка Србије и банка извршиће своје обавезе у складу с посебним уговором, као и оквирним уговором о спот/своп куповини/продаји девиза. 

 
18. Народна банка Србије динарску противвредност по основу спот и своп трансакција уплаћује на жиро рачун банке. 

 
19. Основне пословне процесе утврђене овим упутством обављаће Народна банка Србије – Сектор за послове монетарног система и политике – Одељење за политику курса динара и домаће девизно тржиште. 

 
20. Обрасци из овог упутства одштампани су уз то упутство и његов су саставни део.
 
Завршна одредба 
 
21. Ово упутство објављује се у „Службеном гласнику РС” и ступа на снагу 1. марта 2011. године.
 
 
О. број 3
У Београду, 18. фебруара 2011. године
Гувернер
Народне банке Србије,
др Дејан Шошкић, 
с.р.