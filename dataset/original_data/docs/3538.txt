На основу члана 181. тачка 13) Закона о државном премеру и катастру („Службени гласник РС”, бр. 72/09 и 18/10),
Директор Републичког геодетског завода доноси
  
ПРАВИЛНИК
о издавању картографских публикација
"Службени гласник РС", број 36 од 27. маја 2011.
 
 
I. ОСНОВНЕ ОДРЕДБЕ
 
Члан 1.
Овим правилником прописује се поступак издавања картографских публикација.
 
Члан 2.
Картографске публикације, у смислу Закона о државном премеру и катастру („Службени гласник РС”, бр. 72/09 и 18/10), јесу основна државна карта, дигитални ортофото, дигитални модел терена, снимци из ваздуха, топографске, прегледне тематске и друге карте и планови територије Републике Србије или њеног дела, атласи, албуми и каталози карата свих врста и издања, прегледни листови карата и планова, дигитални подаци и базе података о простору, који су умножени ради издавања у смислу закона којим се уређује област издавања публикација.
Картографска дела која не садрже математичке елементе (размеру, пројекцију, координате, резолуцију и сл.) не сматрају се картографским публикацијама у смислу овог правилника и на њих се не односе одредбе овог правилника.
 
II. ИЗРАДА КАРТОГРАФСКЕ ПУБЛИКАЦИЈЕ
 
Члан 3.
Картографска публикација се израђује на основу главног пројекта у складу са одредбама чл. 25 – 28. Закона или на основу картографског елабората.
Картографске публикације које се израђују на основу главног пројекта јесу: основна државна карта, дигитални ортофото, дигитални модел терена и снимци из ваздуха.
Картографске публикације које се израђују на основу картографског елабората јесу: топографске, прегледне тематске и друге карте и планови територије Републике Србије или њеног дела, атласи, албуми и каталози карата свих врста и издања, прегледни листови карата и планова и дигитални подаци и базе података о простору.
 
Члан 4.
Oсновна државна карта, дигитални ортофото, дигитални модел терена и снимци из ваздуха, који нису умножени ради издавања, не представљају картографску публикацију и на исте се не односе одредбе овог правилника.
 
Члан 5.
Главни пројекат, односно картографски елаборат из члана 3. овог правилника, на основу којег се израђује картографска публикација обавезно садржи:
1) територију представљања; 
2) размеру, односно ниво геоинформација; 
3) пројекцију и друге математичке елементе; 
4) картографске изворе и начин стицања истих; 
5) садржај картографске публикације; 
6) категоризацију картографских елемената; 
7) ликовне елементе; 
8) критеријуме картографског генералисања; 
9) картографски кључ условних знакова; 
10) начин исписивања географских имена, скраћеница и др;
11) декватан приказ подручја од посебног значаја за одбрану земље;
12) оквирни, међуоквирни и ваноквирни садржај и начин означавања листова; 
13) намену и сврху картографске публикације;
14) модел картографске публикације.
 
Члан 6.
Картографска публикација, у складу са законом, мора имати уредника.
Уредник, поред осталог, даје или прибавља стручно мишљење о картографској публикацији.
Уредник, као и лице које даје стручно мишљење може бити физичко лице геодетске или географске струке са дипломским академским студијама – мастер, специјалистичким академским студијама, односно са основним студијама у трајању од најмање четири године.
 
Члан 7.
На картографској публикацији морају се означити: 
1) име аутора; 
2) име, односно назив носиоца ауторских права;
3) име уредника публикације;
4) име лица које је дало стручно мишљење; 
5) имена других сарадника;
6) наслов и које издање је по реду; 
7) назив и седиште издавача, место и година издавања; 
8) место и година издавања првог издања када је реч о новом издању; 
9) број примерака публикације (тираж); 
10) међународни стандардни број;
11) ознака C (copyright) са именом носиоца ауторског права и годином првог издања;
12) картографски извор са носиоцем права;
13) број и датум решења о издавању сагласности за издавање и стављање у промет картографске публикације и назив органа који је то решење донео.
 
III. ИЗДАВАЊЕ САГЛАСНОСТИ ЗА ИЗДАВАЊЕ КАРТОГРАФСКИХ ПУБЛИКАЦИЈА
 
Члан 8.
Картографска публикација издаје се и може се ставити у промет уз претходно прибављену сагласност Завода.
Сагласност из става 1. овог члана прибавља се за свако ново издање картографске публикације.
 
Члан 9.
Захтев за издавање сагласности за издавање и стављање у промет картографске публикације подноси се на обрасцу који је одштампан уз овај правилник и чини његов саставни део (Прилог 1).
Ако је картографска публикација издата у иностранству, Заводу се подноси захтев за издавање сагласности за стављање у промет картографске публикације на обрасцу који је одштампан уз овај правилник и чини његов саставни део (Прилог 2).
 
Члан 10.
Уз захтев из члана 9. став 1. овог правилника прилаже се:
1) картографска публикација;
2) картографски елаборат;
3) доказ о стручној спреми аутора картографске публикације;
4) доказ о стручној спреми уредника, као и лица које је дало стручно мишљење;
5) доказ о регистрацији издавача;
6) доказ о начину стицања картографских извора.
Уз захтев из члана 9. став 2. овог правилника прилаже се:
1) картографска публикација;
2) доказ о регистрацији за обављање спољнотрговинских послова.
 
Члан 11.
Завод је дужан да о захтеву из члана 9. овог правилника одлучи решењем, у року од 15 дана од дана подношења захтева.
Ако Завод на основу захтева и достављених докумената утврди да су испуњени прописани услови за издавање и стављање у промет картографске публикације, односно за стављање у промет картографске публикације издате у иностранству, донеће решење о давању сагласности.
Ако је захтев за издавање сагласности непотпун или не садржи све потребне податке за оцену испуњености услова за издавање сагласности, Завод ће о томе писмено обавестити подносиоца захтева и одредити му рок за комплетирање документације, односно отклањање недостатака у поднетој документацији.
Ако Завод на основу захтева и достављених докумената утврди да нису испуњени прописани услови за издавање сагласности, донеће решење којим се захтев одбија.
 
Члан 12.
Против решења из члана 11. овог правилника може се изјавити жалба министарству надлежном за послове просторног планирања и урбанизма, преко Завода, у року од 15 дана од дана достављања решења.
 
Члан 13.
Лице коме је издата сагласност из члана 11. став 2. дужно је да Заводу достави три примерка картографске публикације пре стављања исте у промет.
Картографска публикација која се ставља у промет мора бити идентична картографској публикацији за коју је издата сагласност Завода.
 
Члан 14.
О издатим сагласностима из члана 11. став 2. овог правилника Завод води регистар који је јавно доступан на интернет страници Завода.
Регистар из става 1. овог члана нарочито садржи:
1) назив картографске публикације;
2) међународни стандардни број;
3) име, презиме и адресу, односно назив и седиште носиоца ауторског права;
4) име, презиме и адресу, односно назив и седиште лица коме је издата сагласност;
5) број и датум доношења решења о издатој сагласности. 
 
Члан 15.
Надзор над применом одредаба овог правилника врши се у складу са подзаконским актом којим се уређује стручни надзор у топографско-картографској делатности.
 
IV. ЗАВРШНА ОДРЕДБА
 
Члан 16.
Овај правилник ступа на снагу осмог дана од дана објављивања у „Службеном гласнику Републике Србије”.
  
01 број 95-114/09
У Београду, 19. маја 2011. године
Директор,
Ненад Тесла, с.р.