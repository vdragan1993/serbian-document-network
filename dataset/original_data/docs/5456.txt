На основу члана 201. став 5. тачка 8) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14),
Министар грађевинарства, саобраћаја и инфраструктуре доноси
ПРАВИЛНИК 
о садржини и начину вођења и одржавања Централног регистра планских докумената, информационог система о стању у простору и локалног информационог система и дигиталном формату достављања планских докумената
"Службени гласник РС", број 33 од 9. априла 
				2015.
 
1. Предмет уређивања
Члан 1.
Овим правилником ближе се прописује садржина и начин вођења и одржавања Централног регистра планских докумената, Информационог система о стању у простору и локалног информационог система планских докумената као и дигиталних формата достављања планских докумената.
2. Појмови
Члан 2.
Поједини изрази употребљени у овом правилнику имају следеће значење:
1) Национална инфраструктура геопросторних података – НИГП (енг. National Spatial Data Infrastructure – NSDI), представља интегрисани систем геопросторних података, који омогућава корисницима да на свеобухватан начин, идентификују и приступе просторним информацијама добијеним из различитих извора, од локалног, преко националног до глобалног нивоа;
2) Информациони систем о стању у простору Републике Србије (у даљем тексту: Информациони систем о просторном развоју) је информациони систем на национланом нивоу у коме се прати стање просторног развоја и степен реализације планских решења;
3) извештај о стању просторног развоја је годишњи документ који припрема министарство надлежно за послове просторног планирања, у коме се објављује: степен реализације планских решења, вредности показатеља просторног развоја, промене у планској документацији извршене у датој години и приказ напредовања у реализацији Информационог система о просторном развоју. Извештаји се припремају на националном и покрајинском или регионалном нивоу;
4) локални информациони систем планских докумената и стања у простору је информацини систем на нивоу јединица локалне самоуправе у коме се прикупљају подаци за потребе Информационог система о просторном развоју и друге секторске информационе системе, са циљем објављивања годишњих Извештаја о стању просторног развоја или коришћења у другим стратешко развојним документима;
5) ГИС – географски информациони системи су информациони системи за управљање геопросторним подацима, у којима се складиште, интегришу, уређују, анализирају и приказују информације о простору. ГИС се састоји од уређених релационих алфанумеричких база података и дигиталних интерактивних карата на којима су приказани објекти, појаве и процеси одговарајућим картографским знацима и другим симболима;
6) веб сервиси означавају апликативне софтверске системе засноване на ГИС-у за потребе Информационог система о просторном развоју, а у циљу интероперабилнoг повезивања, комуникације и размене података појединачних информационих система које воде надлежни органи, и то о: природним ресурсима – земљиште, воде, шуме, минералне сировине; инфраструктури – транспортна, енергетска, водопривредна, телекомуникациона; заштићеним природним и културним добрима; стању животне средине и другим подацима;
7) интероперабилност означава да је омогућена комуникација и размена података између појединачних информационих система које воде надлежни органи, независно од технологије, софтвера и формата података који су коришћени приликом израде тих информационих система, а за потребе информационог система просторном развоју;
8) PDF je портабл документ формат, дигитални формат и облик записа текстуалног документа и графичких приказа, који је независан од софтвера и хардвера уређаја на коме се налази тако да садржи комплетан опис документа (текст, векторска графика, растерске слике, као и фонтове за приказ текста).
3. Централни регистар планских докумената
Члан 3.
Централни регистар планских докумената (у даљем тексту: Регистар) води орган надлежан за послове државног премера и катастра, у складу са законом.
У циљу ефикаснијег вођења и одржавања, Регистар се хијерархијски организује по тематским целинама:
1) просторни планови;
2) просторни планови из надлежности аутономне покрајине;
3) плански документи за територију локалне самоуправе;
4) документи за спровођење просторних планова;
5) урбанистичко-технички документи.
4. Информациони систем о стању у простору
Члан 4.
Министарство надлежно за послове просторног планирања и урбанизма за потребе праћења стања у простору Републике Србије, води Информациони систем о стању у простору.
Информациони систем о просторном развоју се заснива на систему ESPON показатеља и служи за праћење промена у простору Републике Србије, односно за праћење спровођења Просторног плана Републике Србије и регионалних просторних планова.
Информациони систем о просторном развоју служи и за праћење спровођења Програма имплементације Просторног плана Републике Србије и програма имплементације регионалних просторних планова.
На основу података из Информационог система о просторном развоју припрема се годишњи извештај о реализацији Просторног плана Републике Србије, односно регионалног просторног плана.
Извештаје из става 4. овог члана припрема министарство надлежно за послове просторног планирања у сарадњи са органом надлежним за регионални развој и другим институцијама.
За потребе Информационог система о просторном развоју, министарство надлежно за послове просторног планирања успоставља евиденцију просторних планова у складу са одредбама овог правилника.
Информациони систем о просторном развоју је заснован на ГИС платформи и ГИС технологијама.
Информациони систем о просторном развоју повезује се са НИГП.
Информациони систем о просторном развоју повезује се са информационим системима о природним ресурсима, инфраструктури, заштићеним природним и културним добрима и другим информационим системима које воде надлежни органи, посебне организације и друге институције имаоци јавних овлашћења.
Информациони систем о просторном развоју повезује се са локалним информационим системима планских докумената и стања у простору.
Повезивање и размена података обавља се интернетом, коришћењем одговарајућих веб сервиса, на принципима интероперабилности.
5. Локални информациони систем планских докумената и стања у простору
Члан 5.
Надлежни орган јединице локалне самоуправе за потребе праћења о стању у простору образује локални информациони систем планских докумената и стања у простору (у даљем тексту: локални информациони систем).
Саставни део локалног информационог система су:
1) плански документи за територију локалне самоуправе;
2) урбанистичко-технички документи;
3) подаци о стању у простору.
Локални информациони систем омогућава нарочито следеће функционалности:
1) претраживање расположивих података;
2) увид у расположиве податке стања о простору;
3) анализе постојећег и планираног стања у простору;
4) управљање комуналним и другим системима.
Локални информациони систем се заснива на систему ESPON показатеља о стању у простору и захтевима INSPIRE директиве.
Републички орган надлежан за послове државног премера и катастра и министарство надлежно за просторно и урбанистичко планирање на захтев јединице локалне самоуправе обезбеђује и пружа стручну и техничку помоћ за вођење и одржавање локалног информационог система.
6. Дигитални формат достављања планских докумената
Члан 6.
Просторне планове за потребе Регистра доставља министарство надлежно за просторно планирање, и то:
1) Просторни план Републике Србије;
2) регионални просторни планови;
3) просторни планови подручја посебне намене.
За потребе Регистра министарство надлежно за просторно планирање доставља документа за спровођење просторних планова, и то:
1) Програм имплементације Просторног плана Републике Србије;
2) програми имплементације регионалних просторних планова.
Члан 7.
Просторни планови који су у целости на територији аутономне покрајине за потребе Регистра доставља надлежни орган аутономне покрајине за послове просторног планирања и урбанизма.
За потребе Регистра надлежни орган аутономне покрајине за послове просторног планирања и урбанизма доставља и документе за спровођење просторних планова из надлежности аутономне покрајине.
Члан 8.
Плански документи из надлежности локалне самоуправе за потребе Регистра доставља надлежни орган јединице локалне самоуправе за послове просторног планирања и урбанизма.
Републички орган надлежан за послове државног премера и катастра и министарство надлежно за просторно и урбанистичко планирање на захтев јединице локалне самоуправе обезбеђује и пружа стручну и техничку помоћ у циљу испуњавања обавеза из става 1. овог члана, односно за потребе вођења и одржавања локалног информационог система.
Урбанистичко-техничке документе за потребе Регистра доставља надлежни орган јединице локалне самоуправе за послове просторног планирања и урбанизма.
7. Садржина Регистра
Члан 9.
Садржину Регистра чине следећи документи:
1) акт о изради, акт о доношењу, акт о измени и допуни, акт о стављању ван снаге, акт о усклађивању/преиспитивању/усаглашавању;
2) текстуални део (званични – објављени текстуални део);
3) графички део (званични – оверени графички прикази).
Садржину Регистра чине следећи подаци о планским документима:
1) званичан назив планског документа;
2) скраћени назив планског документа (акроним, уколико постоји);
3) надлежност за доношење;
4) извор података (назив и број службеног гласила);
5) везе и хипервезе (линкови и хиперлинкови), везе са другим планским документима, друге везе и подаци о деловима територија планског документа.
Аналитичко-документациона основа планских докумената саставни је део Регистра.
У јединицама локалних самоуправа, где је поред српског језика у употреби језик националне мањине, називи у евиденцији исписују се и на језику националне мањине.
Члан 10.
Садржину Регистра чине следећи подаци о документима за спровођење просторних планова:
1) акт о усвајању програма имплементације;
2) текстуални део програма имплементације;
3) табеларни и графички део програма имплементације;
4) годишњи извештаји о спровођењу програма имплементације које подноси орган надлежан за просторно планирање, органу који доноси програм имплементације и
5) други подаци у складу са законом и другим прописима.
Члан 11.
Садржину Регистра чине следећи подаци о урбанистичко-техничким документима:
1) акт о потврђивању урбанистичког пројекта;
2) назив урбанистичког пројекта;
3) текстуални део урбанистичког пројекта;
4) графички део урбанистичког пројекта;
5) акт о потврђивању пројекта препарцелације и парцелације;
6) назив пројекта препарцелације и парцелације;
7) текстуални и графички део пројекта препарцелације и парцелације са пројектом геодетског обележавања;
8) решење о формирању катастарске парцеле и решење о утврђењу јавног интереса у случају да се препарцелација ради за потребе експропријације;
9) пројекат исправке граница суседних парцела;
10) услови органа надлежног за послове урбанизма јединице локалне самоуправе за пројекат исправке граница суседних парцела;
11) решење о формирању катастарске парцеле и
12) други подаци у складу са законом и другим прописима.
8. Садржина локалног информационог система
Члан 12.
Локални информациони систем састоји се из јавно доступних компоненти, и то од:
1) докумената просторног и урбанистичког планирања територије локалне самоуправе:
(1) плански документи за територију локалне самоуправе са садржином прописаним овим правилником;
(2) документи за спровођење просторних планова који се односе на територију локалне самоуправе са садржином прописаним овим правилником;
(3) урбанистичко-технички документи са садржином прописаном овим правилником.
2) података о стању у простору:
(1) границе административних и статистичких јединица према регистру просторних јединица (у даљем тексту: РПЈ);
(2) дигитални катастарски планови (у даљем тексту: ДКП) или скенирани катастарски планови у случају када векторски планови нису у службеној употреби;
(3) топографске географске карте, као и друге тематске подлоге по потреби;
(4) ортофото и сателитски снимци;
(5) обухвати докумената просторног и урбанистичког планирања;
(6) намена површина;
(7) инфраструктура, јавне службе, заштита, туризам;
(8) годишње вредности показатеља просторног развоја (према показатељима из програма имплементације).
3) функционалности система:
(1) општи претраживач – за идентификацију локације на бази адресе или 
катастарске парцеле, ради прегледа стања у простору као и важећих планова за конкретну локацију;
(2) претраживње просторних и урбанистичких планова;
(3) претраживање спровођења планова;
(4) преглед расположивих просторних података;
(5) основни алати за мерење, обележавање локације и штампањем у одређеним размерама;
(6) сервиси за унос примедби грађана за интервенције у простору.
Просторни подаци могу бити у растерском или векторском формату у зависности од расположивости.
9. Одржавање и дигитални формат
Члан 13.
Плански документ који се евидентира је важећи усвојен плански документ.
Плански документ се евидентира у изворном формату или у прегледном формату. Под изворним форматом у смислу овог правилника подразумева се:
1) за текстуални део отворени формат (Open Document File) и 
2) за графику векторски формат прописан у складу са овим правилником. Под прегледним форматом у смислу овог правилника подразумева се портабл документ формат (pdf – Portable Document Format).
Плански документи који се воде у Регистру уводе се и у току припреме са одговарајућим статусом, у складу са Законом и другим прописима. Када се плански документ уводи у току припреме, уводе се информације о припреми, односно променама планског документа.
Члан 14.
Надлежни орган за припрему акта, којим се:
1) започиње израда планског документа;
2) усваја плански документ;
3) мења или допуњује плански документ;
4) ставља ван снаге плански документ;
5) усклађује, преиспитује или усаглашава плански документ у року од десет дана од ступања на снагу донетог акта доставља плански документ, односно мења статус планског документа.
У случају да се ради о акту којим се започиње израда планског документа, за потребе евидентирања у Регистру доставља се текст и графички приказ (минимално граница обухвата плана) донетог акта.
Члан 15.
Саставни део Регистра представља прегледна дигитална карта планских докумената са основним садржајем (просторне јединице, хидрографија, инфраструктура, насеља, заштићена природна добра већа од 500 ha, културна добра од изузетног и великог значаја и сл.).
Карта из става 1. овог члана приказује се по слојевима: Просторни план Републике Србије, регионални просторни план, документи за спровођење просторних планова, просторни план подручја посебне намене, просторни план јединице локалне самоуправе, генерални урбанистички план, план генералне регулације и план детаљне регулације, као и урбанистичко-технички документи.
Члан 16.
За достављање текстуалног дела планских докумената у дигиталном, односно електронском формату, гарантује се интегритет, непроменљивост и непорецивост достављеног планског документа, која се обезбеђује коришћењем једног од формата електронског потписа, у складу са законом и другим прописима којим се уређује материја електронског потписивања и овере електронских докумената.
Члан 17.
Графички део планског документа припрема се у складу са подзаконским актом којим је уређена садржина, начин и поступак израде планских докумената, а за потребе Регистра достављају се у *.shp или *.gml дигиталном формату.
Изузетно од дигиталних формата прописаних у ставу 1. овог члана, графички део се може достављати у PDF формату, укључујући обавезно достављање граница обухвата плана у *.shp дигиталном формату.
Други дигитални формати не сматрају се валидним за достављање за потребе вођења и одржавањa Регистра и информационих система одређених овим правилником.
Члан 18.
У Регистру чувају се и електронске копије планских докумената који су важећи, а урађени су у складу са претходно важећом регулативом и за које је извршена дигитализација у складу са прописима, при чему се чувају текстуални и графички део планског документа.
Члан 19.
Повезивање, комуникација и размена података између Регистра и информационих система обавља се на начелима интеграције и интероперабилности, коришћењем веб сервиса, разменом информација у складу са ГИС стандардима.
10. Доступност података
Члан 20.
Сви документи просторног и урбанистичког планирања евидентирани у Регистру, Информационом систему о просторном развоју и у локалном информационом систему, доступни су заинтересованим лицима на интернету.
11. Прелазна и завршна одредба
Члан 21.
Регистар се успоставља најкасније до 17. децембра 2015. године.
Члан 22.
Овај правилник ступа наредног дана од дана објављивања у „Службеном гласнику Републике Србије”.
Број 110-00-00075/2015-07
У Београду, 2. априла 2015. године
Министар,
проф. др Зорана Михајловић, с.р.