На основу члана 23. став 6. Закона о железници („Службени гласник Републике Србије”, број 45/13), 
Министар грађевинарства, саобраћаја и инфраструктуре доноси
 
ПРАВИЛНИК
о временском плану доделе капацитета железничке инфраструктуре
"Службени гласник РС", број 140 од 22. 
				децембра 2014.
 
Предмет уређивања
Члан 1.
Овим правилником уређује се временски план доделе капацитета железничке инфраструктуре.
Временски план из става 1. овог члана представља динамику у процесу доделе капацитета железничке инфраструктуре, што обухвата подношење захтева за доделу капацитета железничке инфраструктуре, поступак израде реда вожње, односно решавање захтева и поступак доделе капацитета железничке инфраструктуре, односно закључења уговора којим се капацитет железничке инфраструктуре додељује, у складу са законом којим се уређује железница.
Додела капацитета железничке инфраструктуре
Члан 2.
Додела капацитета железничке инфраструктуре подразумева доделу траса возова.
Управљач инфраструктуре доделу капацитета железничке инфраструктуре врши једном у календарској години усклађивањем захтева током поступка израде реда вожње. Додела капацитета железничке инфраструктуре се врши на период од најдуже једне године, односно једног периода важења реда вожње.
Врсте захтева за доделу капацитета железничке инфраструктуре
Члан 3. 
Захтеви за доделу капацитета железничке инфраструктуре су типски, и то:
1) годишњи захтев за доделу капацитета железничке инфраструктуре – захтев којим се тражи додела железничке инфраструктуре на годишњем нивоу односно у целом периоду важења реда вожње;
2) ванредни захтев за доделу капацитета железничке инфраструктуре – захтев којим се тражи додела капацитета железничке инфраструктуре у краћем периоду током важења реда вожње, а који може бити појединачни (ad hoc) захтев за доделу капацитета железничке инфраструктуре – захтев којим се тражи једнократна додела капацитета железничке инфраструктуре током важења реда вожње.
Захтеви за доделу капацитета железничке инфраструктуре су и:
1) национални захтев за доделу капацитета железничке инфраструктуре – захтев којим се тражи додела железничке инфраструктуре само на подручју Републике Србије;
2) међународни захтев за доделу капацитета железничке инфраструктуре – захтев којим се истовремено тражи додела капацитета железничке инфраструктуре на подручју Републике Србије и на подручју друге државе или захтев којим се тражи додела капацитета железничке инфраструктуре само на подручју друге државе.
Активности у вези доделе капацитета железничке инфраструктуре
Члан 4.
Додела капацитета железничке инфраструктуре обухвата активности које се односе на достављање захтева за доделу капацитета железничке инфраструктуре, решавање захтева током поступка израде реда вожње, израду измена и допуна важећег реда вожње или одређивање појединачне доделе капацитета железничке инфраструктуре без измене реда вожње, зависно од врсте захтева за доделу капацитета железничке инфраструктуре и додељивање капацитета.
Активности везане за доделу капацитета железничке инфраструктуре, а које су од значаја за динамику доделе капацитета железничке инфраструктуре, обухватају следеће:
1) подношењe захтева за доделу капацитета железничке инфраструктуре – активност којом се тражи додела капацитета железничке инфраструктуре;
2) процес координације доделе капацитета железничке инфраструктуре – активности којима се усклађују захтеви и могућности у вези доделе капацитета железничке инфраструктуре;
3) процес решавања спорова – активности којима се решавају спорови и сукоби који настају током немогућности усклађивања захтева и могућности у вези доделе капацитета железничке инфраструктуре;
4) процес решавања питања загушења железничке инфраструктуре – активности којима се решавају питања и ситуације настале загушењем железничке инфраструктуре или друга врста немогућности испуњења захтева за доделу капацитета железничке инфраструктуре;
5) процес доделе капацитета железничке инфраструктуре – активности којима се на основу претходно упућених захтева додељује капацитет железничке инфраструктуре;
6) процес отказивања додељеног капацитета железничке инфраструктуре – активности којима се врши одузимање права коришћења додељеног капацитета железничке инфраструктуре у случају некоришћења тог капацитета или коришћења које није у складу са уговореним начином коришћења те инфраструктуре.
Све активности везане за доделу капацитета железничке инфраструктуре из става 2. овог члана, осим активности отказивања додељеног капацитета железничке инфраструктуре, спроводе се према временској динамици која је прописана овим правилником, осим процеса отказивања додељеног капацитета железничке инфраструктуре који се спроводи у време када настане потреба за њим. 
Динамика достављања захтева за доделу капацитета железничке инфраструктуре 
Члан 5.
Годишњи захтев за доделу капацитета железничке инфраструктуре подноси се у следећим роковима:
1) међународни годишњи захтев најкасније 12 месеци (једна година) пре ступања на снагу новог реда вожње; 
2) национални годишњи захтев најкасније 10 месеци пре ступања на снагу новог реда вожње.
По истеку рокова из става 1. овог члана управљач инфраструктуре може одредити додатни рок за подношење годишњег захтева за доделу капацитета железничке инфраструктуре, при чему он не може бити дужи од два месеца пре почетка важења новог реда вожње. За међународне годишње захтеве ови рокови усаглашавају се са заинтересованим страним управљачима железничке инфраструктуре.
 Ванредни захтев за доделу капацитета железничке инфраструктуре подноси се када за таквим захтевом настане потреба. Рок за подношење овог захтева не може бити краћи од 60 дана пре почетка важења измена и допуна реда вожње. 
 У изузетним ситуацијама могуће је да се измене и допуне реда вожње објављују независно од унапред одређених рокова, као што је то случај са појединачним (ad hoc) захтевима за доделу капацитета железничке инфраструктуре. Рок за подношење захтева не може бити краћи од 15 дана пре траженог додељивања капацитета железничке инфраструктуре, односно пружања тражене услуге, осим у изузетним и хитним случајевима, када овај рок може бити и краћи, али не краћи од седам дана. 
Члан 6.
Годишњи захтев који је поднет по истеку рокa из члана 5. овог правилника, а најкасније два месеца пре почетка важења новог реда вожње управљач инфраструктуре ће размотрити и извршити доделу капацитета железничке инфраструктуре само уколико постоји расположив капацитет железничке инфраструктуре и ако се тиме значајно не ремети већ додељени капацитет железничке инфраструктуре другим корисницима.
Динамика решавања захтева за доделу капацитета железничке инфраструктуре 
Члан 7.
Поступак израде новог реда вожње управљач железничке инфраструктуре почиње објављивањем Изјаве о мрежи за годину у којој ће важити нови ред вожње. 
Приликом израде Нацрта реда вожње управљач железничке инфраструктуре узима у обзир све пристигле захтеве за доделу капацитета железничке инфраструктуре, укључујући сва ограничења која су предвиђена плановима развоја и одржавања инфраструктуре. 
Код планирања доделе капацитета железничке инфраструктуре строго и доследно се примењују критеријуми доделе капацитета који су прописани законом којим се уређује железница. 
Планирање доделе капацитета врши се и кроз поступак координације и усаглашавања захтева, решавања спорова и решавања питања загушења железничке инфраструктуре, што траје најкасније до шест месеци пре ступања на снагу новог реда вожње. 
Код доделе капацитета железничке инфраструктуре која се односи на међународни саобраћај поштује се и временска динамика која се одређује од стране међународних субјеката који координирају израду реда вожње у међународном саобраћају.
Члан 8.
Нацрт доделе капацитета железничке инфраструктуре који се односи на међународни саобраћај израђује се најкасније 11 месеци пре почетка важења новог реда вожње и мора бити усклађен са страним управљачима железничке инфраструктуре. Ово важи и за случај да се додела капацитета железничке инфраструктуре врши између више различитих управљача железничке инфраструктуре на националном нивоу.
Нацрт доделе капацитета железничке инфраструктуре који се односи на национални саобраћај израђује се најкасније шест месеци пре почетка важења новог реда вожње. Нацрт доделе капацитета железничке инфраструктуре објављује се као Предлог реда вожње.
Са Предлогом реда вожње упознају се сви субјекти који су упутили захтеве за доделу капацитета железничке инфраструктуре, као и сви други заинтересовани субјекти.
Члан 9.
Предлог реда вожње као план доделе капацитета железничке инфраструктуре разматра се најмање 30 дана и у том року могу се давати примедбе, сугестије, предлози и мишљења. 
Сви изложени проблеми и питања у вези Предлога реда вожње решавају се у оквиру послова координације и усаглашавања, послова решавања спорова и послова решавања загушења железничке инфраструктуре што мора бити окончано најкасније 120 дана пре почетка важења реда вожње.
Члан 10.
Кроз процес координације и усаглашавања, процес решавања спорова и процес решавања загушене железничке инфраструктуре могу се договорити и корекције упућених захтева, измене појединих елемената у захтевима и слично. У овим случајевима кориговани, допуњени или измењени захтеви достављају се у року од осам дана од дана када је то договорено.
Како би максималан број захтева био узет у разматрање, управљач инфраструктуре може прихватити мање измене у првобитно поднетим захтевима, уколико се њима не ремети пословна (комерцијална) и логистичка веза између различитих железничких превозника, при чему о таквим изменама морају да одлуче подносиоци захтева у року од осам дана. 
Уколико се кроз процес координације и усаглашавања, процес решавања спорних питања и процес решавања загушења железничке инфраструктуре са подносиоцима захтева не постигне решење свих спорова, примењује се систем решавања спорова који је прописан законом којим се уређује железница.
Динамика доделе капацитета железничке инфраструктуре 
Члан 11.
Код годишњих захтева за доделу капацитета железничке инфраструктуре управљач инфрaструктуре врши доделу најкасније 120 дана (четири месеца) пре почетка важење реда вожње.
Код ванредних захтева за доделу капацитета железничке инфраструктуре управљач инфраструктуре врши доделу најкасније 20 дана пре почетка важења измена и допуна реда вожње. 
У изузетним ситуацијама, код појединачних (ad hoc) захтева за доделу капацитета железничке инфраструктуре управљач инфраструктуре ће извршити доделу у року од осам радних дана од дана пријема захтева. У хитним случајевима када је захтев примљен у року краћем од 15 дана, доделу капацитета железничке инфраструктуре управљач инфраструктуре врши најкасније пет радних дана пре дана пружања услуге.
Члан 12.
Управљач железничке инфраструктуре благовремено, а најкасније 10 дана пре истека рока за доделу капацитета железничке инфраструктуре доноси одлуку о додели капацитета железничке инфраструктуре и о томе обавештава подносиоца захтева. 
Капацитет железничке инфраструктуре се сматра додељеним када се закључи Уговор о коришћењу железничке инфраструктуре. 
Члан 13.
У случајевима када се ни после спроведеног процеса решавања спорова и процеса решавања загушења капацитета железничке инфраструктуре не може удовољити захтеву за доделу капацитета железничке инфраструктуре, управљач инфраструктуре доноси акт о немогућности додељивања капацитета железничке инфраструктуре. 
Приговор против акта о немогућности додељивања капацитета железничке инфраструктуре подноси се Дирекцији за железнице у року од три дана.
Дирекција за железнице о приговору одлучује у року од 10 дана.
Остале одредбе у вези динамике доделе капацитета железничке инфраструктуре 
Члан 14.
Управљач инфраструктуре може дефинисати и друге рокове у вези подношења захтева за доделу капацитета железничке инфратсруктуре, послова координације, послова решавања загушења инфраструктуре, као и за друге послове у вези додељивања капацитета железничке инфраструктуре. Ови рокови не могу бити у супротности са динамиком прописаном овим правилником. 
Рокови које посебно одређује управљач железничке инфраструктуре објављују се у Изјави о мрежи. 
Динамика отказивања додељеног капацитета железничке инфраструктуре 
Члан 15.
Уколико се током периода важења Уговора о коришћењу железничке инфраструктуре, односно током периода важења реда вожње утврди да корисник додељеног капацитета железничке инфраструктуре исти не користи према условима из уговора, корисник не извршава своје обавезе или угрожава коришћење додељене железничке инфраструктуре трећим лицима, отказује се додељени капацитет железничке инфраструктуре. 
У случајевима отказивања додељеног капацитета железничке инфраструктуре, раскида уговора, накнаде штете или других питања, сходно се примењују одредбе закона којим се уређују облигациони односи.
Ступање на снагу 
Члан 16.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-64/2014-21
У Београду, 16. децембра 2014. године 
Министар,
проф. др Зорана Михајловић, с.р.