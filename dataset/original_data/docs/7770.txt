Редакцијски пречишћен текст
 
ЗАКОН
о привременом уређивању начина исплате пензија
"Службени гласник РС", бр. 116 од 27. октобра 2014, 99 од 
	12. децембра 2016. 
 
Члан 1.
Овим законом уређује се начин исплате пензија које исплаћује Републички фонд за пензијско и инвалидско осигурање почев од исплате пензија за месец новембар 2014. године, с циљем очувања финансијске одрживости пензијског система у Републици Србији.
Члан 2.
Корисницима пензија чија је висина пензије одређена у складу са законом већа од 25.000 динара, а мања од 40.000 динара, пензије ће се исплаћивати у износу који се добија тако што се од укупне висине пензије одбија износ који се добија множењем коефицијента од 0,22 са разликом између укупне висине пензије и 25.000 динара.
Члан 3.
Корисницима пензија чија је висина пензије одређена у складу са законом већа од 40.000 динара, пензије ће се исплаћивати у износу који се добија тако што се од укупне висине пензије одбија збир износа који се добија множењем коефицијента од 0,22 са 15.000 динара и износа који се добија множењем коефицијента од 0,25 са разликом између укупне висине пензије и 40.000 динара.
Члан 4.
Исплате пензија извршене у складу са овим законом сматрају се коначним.
Члан 5.
Исплата пензија на начин утврђен у чл. 2. и 3. овог закона примењује се на затечене и будуће кориснике пензија.
Члан 5а
Износи утврђени у чл. 2. и 3. овог закона од 
	15.000, 25.000 и 40.000 динара, повећавају се, почев од обрачуна и исплате 
	пензија за децембар 2016. године за проценат усклађивања пензија утврђен 
	законом којим се уређује буџетски систем.
*Службени гласник РС, број 99/2016
 
Члан 6.
Овај закон ступа на снагу наредног дана од дана објављивања у „Службеном гласнику Републике Србије”.