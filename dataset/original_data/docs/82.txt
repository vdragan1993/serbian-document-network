На основу члана 8. став 1. Закона о Народној скупштини („Службени гласник РС”, број 9/10) и члана 238. став 5. Пословника Народне скупштине („Службени гласник РС”, број 20/12 – пречишћен текст),
Народнa скупштинa Републике Србије, на Четвртој посебној седници у 2014. години, одржаној 5. јуна 2014. године, донела је
 
ЗАКЉУЧАК
поводом разматрања Извештаја о раду Агенције за борбу против корупције за 2013. годину, са Извештајем о спровођењу Националне стратегије за борбу против корупције у Републици Србији за период од 2013. до 2018. године и Акционог плана за њено спровођење

	"Службени гласник РС", број 60 од 6. јуна 2014.
 
1. Народна скупштина констатује да је 
	
Извештај о раду Агенције за борбу против корупције за 2013. годину, са Извештајем о спровођењу Националне стратегије за борбу против корупције у Републици Србији за период од 2013–2018. године и Акционог плана за њено спровођење целовито представио рад Агенције, и то како у погледу конкретних резултата у раду Агенције, тако и у погледу спровођења Националне стратегије за борбу против корупције и Акционог плана за њено спровођење.
2. Народна скупштина оцењује да је, у циљу подизања ефикасности рада Агенције у борби против корупције, потребно да се преиспитaју решења Закона о Агенцији за борбу против корупције, имајући при том у виду иницијативе и препоруке Агенције. Народна скупштина очекује да ће Влада, у најкраћем року, предложити Народној скупштини измене овог закона, како би се ускладио правни оквир за рад Агенције са потребама уоченим у досадашњем раду Агенције и надзорном улогом коју Агенција треба да има над спровођењем Стратегије и Акционог плана.
3. Неопходно је да сви државни органи, који су према Акционом плану за спровођење Националне стратегије означени као одговорни субјекти, приликом реализације активности предвиђених Акционим планом, предузму све прописане мере и активности за реализацију стратешких циљева, уз поштовање рокова и форме за извештавање, како би се обезбедило испуњење циљева утврђених Националном стратегијом и омогућио ефикасан надзор над спровођењем Националне стратегије.
Народна скупштина ће настојати да благовремено реализује све активности за које је Акционим планом за спровођење Националне стратегије означена као одговорни субјект.
Народна скупштина ће, полазећи од обавезе утврђене Националном стратегијом за борбу против корупције у Републици Србији за период од 2013–2018. године, приступити изменама и допунама Закона о Народној скупштини како би, на основу усвојених измена и допуна Закона, Пословником Народне скупштине уредила поступак за праћење спровођења закључака, односно препорука Народне скупштине, донетих поводом разматрања годишњих извештаја о раду Агенције за борбу против корупције и извештаја других независних државних органа.
4. Неопходно је што пре уредити ефикасан правни режим заштите грађана који пријаве сумњу на корупцију у јавном интересу или на други начин укажу на неправилности и незаконитости у поступању органа власти и појединаца у органима власти, којима се угрожавају или повређују права грађана и јавни интерес (заштита „узбуњивача”). 
	
5. Народна скупштина сматра да је за борбу против корупције и остваривање антикорупцијских циљева потребно јачати транспарентност у раду државних органа објављивањем што ширег круга информација од јавног значаја. 
	
Потребно је, посебно, обезбедити потпуну транспарентност и отвореност током целокупног законодавног процеса, као и утврдити методологију за процену ризика корупције и примењивати је приликом предлагања закона и других прописа у свакој фази поступка за доношење тих аката.
6. Надлежни одбори Народне скупштине ће, у остваривању законодавне и контролне функције Народне скупштине, пратити рад извршних органа са становишта поштовања мера и препорука Агенције за борбу против корупције и овог закључка.
7. Народна скупштина обавезује Владу да, у року од шест месеци, поднесе Народној скупштини извештај о спровођењу ових закључака. 
	
8. Овaj закључак објавиће се у „Службеном гласнику Републике Србије”.
 
РС број 36
У Београду, 5. јуна 2014. године
Народна скупштина Републике Србије
Председник,
Маја Гојковић, 
	с.р.