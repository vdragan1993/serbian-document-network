Редакцијски пречишћен текст
 
 
На основу члана 30. Закона о извршењу кривичних санкција („Службени гласник РС”, број 55/14), 
Министар правде доноси 
 
ПРАВИЛНИК
о службеној легитимацији и службеној значки у Управи за извршење кривичних санкција
"Службени 
				гласник РС", бр. 122 од 7. новембра 2014, 6 од 28. јануара 
				2016, 74 од 2. септембра 2016, 88 од 28. октобра 2016.
 
Члан 1.
Овим правилником уређују се садржина, изглед, образац и начин вођења евиденције о издатим службеним легитимацијама и службеним значкама у Управи за извршење кривичних санкција (у даљем тексту: Управа).
Члан 2.
Службена легитимација, коју у складу са законом имају директор Управе, припадници службе за обезбеђење, запослени у организационим јединицама Управе надлежним за надзор, безбедност и начелници и заменици начелника одељења у седишту Управе, управници завода и заменици управника завода, служи за идентификацију и доказивање својства запосленог у Управи.
Члан 3.
Службена лeгитимација и службена значка чине целину и носе се у троделним кожним корицама на склапање, 
				црне боје, димензије 327 х 78 mm. Службена значка је фиксирана на унутрашњу страну кожних корица, а у другом делу корица налази се отвор од провидне фолије димензија 78 х 55 mm за образац службене легитимације.
*Службени гласник РС, број 88/2016
Члан 4.
Образац службене легитимације величине 60 х 90 mm, штампан је на заштићеном папиру, има тонску подлогу српске тробојке и заштићен је омотом од пластифициране провидне масе.
Предња страна обрасца службене легитимације садржи: 
1) на врху, на средини, текст: „Република Србија”;
2) испод тога, на средини, текст: „МИНИСТАРСТВО ПРАВДЕ”;
3) испод тога, на средини, текст: „Управа за извршење кривичних санкција”;
4) испод тога, на средини, црвеним словима текст: „СЛУЖБЕНА ЛЕГИТИМАЦИЈА”;
5) испод тога, са леве стране, место за уписивање назива радног места, односно назива одељења, а за припадника Службе за обезбеђење, назива те службе;
6) испод тога, са леве стране, место за име и презиме имаоца службене легитимације;
7) са десне стране, место означено за фотографију у боји, димензија 25 х 30 mm, имаоца службене легитимације;
8) испод тога, место означено за идентификациони број: „ИД број”;
9) са леве стране, место за холограм, димензија 24 х 13 mm;
10) испод тога, место означено за датум издавања службене легитимације, са текстом: „Датум издавања”;
11) испод тога, на средини, место означено за потпис министра, са текстом: „Министар”;
12) са леве стране, место означено за печат Министарства правде, са текстом: „М.П.”.
Друга унутрашња страна службене легитимације садржи:
1) на врху, дуж целе горње ивице, заштитну траку са микротекстом; 
2) испод тога, на средини, текст: „ОВЛАШЋЕЊЕ”;
3) испод тога, на средини, текст: „Ималац ове легитимације овлашћен је да поступа у складу са Законом о извршењу кривичних санкција”;
4) испод тога, на средини, место за серијски број легитимације, који испред броја садржи и словну ознаку.
Образац службене легитимације одштампан је уз овај правилник и чини његов саставни део (Прилог 1).
Члан 5.
Издају се три врсте службених значака:
1) значка директора Управе;
2) значка запослених у организационим јединицама Управе 
				надлежним за надзор, безбедност, значка начелника и заменика 
				начелника одељења у седишту Управе и управника завода и заменика 
				управника завода;
3) значка припадника службе за обезбеђење.

				*Службени гласник РС, број 6/2016

				Члан 6.
Службена значка директора Управе 
				састоји се од кружног медаљона црвене боје, у коме је двоглави 
				орао у полету, у мат посребрењу са позлаћеним кљуном и канџама и 
				црвеним штитом на грудима на којима су крст и четири оцила у мат 
				посребрењу; око двоглавог орла је прстен у тамно плавој боји; 
				око медаљона је обавијен позлаћен храстов венац у коме се налази 
				укупно 18 жирева, по девет на свакој страни, од којих је пет на 
				спољашњим и четири на унутрашњим листовима. У доњем делу знака, 
				преко храстовог венца постављене су, преко црног штита са уском 
				позлаћеном ивицом, позлаћене теразије правде са балансним 
				ослонцем у виду мача, позлаћене дршке и сечива метал беле боје 
				окренутог врхом на горе. Позлаћена круна са бисерима, смештена 
				је на горњој ивици значке. Димензија значке је 78 x 60 mm.
Изглед службене значке из става 1. 
				овог члана одштампан је уз овај правилник и чини његов саставни 
				део (Прилог 2).

*Службени гласник РС, број 88/2016
 Члан 6а
Службена значка запослених у 
				организационим јединицама Управе надлежним за надзор, безбедност 
				и значка начелника и заменика начелника одељења у седишту 
				Управе, значка управника завода и заменика управника завода 
				састоји се од кружног медаљона црвене боје, у коме је двоглави 
				орао у полету, у мат посребрењу са позлаћеним кљуном и канџама и 
				црвеним штитом на грудима на којима су крст и четири оцила у мат 
				посребрењу; око двоглавог орла је прстен у тамно плавој боји; 
				око медаљона је обавијен хромиран храстов венац у коме се налази 
				укупно 18 жирева, по девет на свакој страни, од којих је пет на 
				спољашњим и четири на унутрашњим листовима. У доњем делу знака, 
				преко храстовог венца постављене су, преко црног штита са уском 
				хромираном ивицом, позлаћене теразије правде са балансним 
				ослонцем у виду мача, позлаћене дршке и сечива метал беле боје 
				окренутог врхом на горе. Позлаћена круна са бисерима, смештена 
				је на горњој ивици значке. Значка поседује хромирану ленту на 
				самом дну са угравираним идентификационим бројем од три цифре 
				испуњене црном бојом. 
Димензија значке је 80 x 59 mm (Прилог 
				2).

*Службени гласник РС, број 88/2016
Члан 6б
Службена значка припадника Службе за 
				обезбеђење састоји се од кружног медаљона тегет боје и светло 
				плавог прстена, око којег је слободни део са црвеном бојом која 
				се простире до ивице храстовог венца и круне; око медаљона је 
				обавијен храстов венац у сребро патини у коме се налази укупно 
				18 жирева, по девет на свакој страни, од којих је пет на 
				спољашњим и четири на унутрашњим листовима; у доњем делу значке, 
				преко храстовог венца постављен је црвени штит у коме је 
				двоглави орао у полету, у мат посребрењу са позлаћеним кљуном, 
				канџама и криновима и црвеним штитом на грудима на којима су 
				крст и четири оцила у мат посребрењу; позлаћена круна са 
				бисерима, смештена је на горњој ивици значке; у центру тегет 
				поља постављене су преко црног штита са уском ивицом у сребро 
				патини, позлаћене теразије правде, са балансним ослонцем у виду 
				мача, позлаћене дршке, сечива метал беле боје окренутог врхом на 
				горе. Значка поседује ленту у сребро патини на самом дну са 
				угравираним идентификационим бројем од четири цифре испуњене 
				црном бојом.
Димензија значке је 80 x 57 mm (Прилог 
				2).

				*Службени гласник РС, број 88/2016
Члан 7.
Број који се уписује у службену легитимацију и урезује на службену значку је број под којим се води лице коме се оне издају, и као идентификациони број (у даљем тексту: ИД број) служи за идентификацију лица којима је издата службена легитимација. 
ИД број   начелника и заменика начелника одељења у седишту Управе, запослених у организационим јединицама Управе надлежним за надзор, безбедност, као и управника и заменика управника завода, састоји се од три цифре и одређује у распону од 001 до 100.
ИД број припадника службе за обезбеђење састоји се од четири цифре и одређује се у распону од 0101 до 4999.
ИД број уписује се у образац службене легитимације поред натписа: „ИД број”, а исти број се урезује на службену значку и везе на значку униформисаних припадника службе за обезбеђење.

				*Службени гласник РС, број 6/2016
Члан 8.
Евиденција о издатим службеним легитимацијама и службеним значкама води се на следећи начин, тако што се уписују:
1) редни број под којим је заведена службена легитимација и значка;
2) име и презиме лица коме је издата службена легитимација и значка;
3) датум издавања службене легитимације и значке;
4) потпис лица коме је издата службена легитимација и значка;
5) напомена (у коју се уписују ИД број лица коме је издата службена легитимација; организациона јединица, односно завод у коме је запослено лице коме је издата службена легитимација и значка; датум њиховог враћања Управи и др.).
Члан 9.
Ако лице коме је издата службена легитимација оштети, изгуби или на други начин остане без службене легитимације или њеног дела, о томе одмах писмено обавештава непосредног старешину ради брисања из евиденције и издавања дупликата службене легитимације на новом обрасцу. Исти поступак је и у случају оштећења или губитка значке, односно кожних корица.
Лице из става 1. овог члана коме престане радни однос или буде распоређено у другу службу, односно организациону јединицу, службену легитимацију и службену значку враћа приликом пријема решења о престанку радног односа, односно решења о распоређивању.
Члан 10.
Службена легитимација и службена значка издате по пропису који је важио до дана ступања на снагу овог правилника, важе до њихове замене у складу са овим правилником.
Замена службене легитимације и службене значке извршиће се у року од две године од дана ступања на снагу овог правилника.
Када се изда нова службена легитимација и службена значка, раније издата службена легитимација и службена значка враћају се Управи.
Члан 11.
Даном ступања на снагу овог правилника престаје да важи Правилник о службеној легитимацији припадника службе за обезбеђење Управе за извршење заводских санкција („Службени гласник РС”, број 70/01).
Члан 12.
Овај правилник ступа на снагу осмог дана од дана објављивања у „Службеном гласнику Републике Србије”. 
 
Број 110-00-0016/2014-03
У Београду, 7. новембра 2014. године
Министар,
Никола Селаковић, с.р.
 
 
ОДРЕДБЕ 
				КОЈЕ НИСУ УНЕТЕ У "ПРЕЧИШЋЕН ТЕКСТ" ПРАВИЛНИКА
 
Правилник о изменама и допунама Правилника о службеној легитимацији 
				и службеној значки у Управи: "Службени гласник РС", број 
				6/2016-80
Члан 5.
Службене значке издате пре ступања на снагу овог 
				правилника, важе до њихове замене, у складу са овим правилником.
Замена службене значке извршиће се у року од шест месеци 
				од дана ступања на снагу овог правилника.
Када се изда нова службена значка, раније издата 
				службена значка враћа се Управи.
Члан 6.
Овај правилник ступа на снагу осмог дана од дана 
				објављивања у „Службеном гласнику Републике Србије”.
 
Прилози
НАПОМЕНА ИЗДАВАЧА: Правилником о изменама Правилника о службеној легитимацији и службеној значки у Управи за извршење кривичних санкција ("Службени гласник РС", број 
				88/2016) Прилог 2 замењен је новим Прилогом 2. (види члан 5. Правилника - 
				88/2016-55).

 



Прилог 1 - Образац службене 
				легитимације 

Прилог 2 - Изглед службене значке