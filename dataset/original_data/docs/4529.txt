На основу члана 23. став 7. Закона о спољнотрговинском пословању („Службени гласник РС”, бр. 36/09, 36/11 – др.закон и 88/11) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
	
Влада доноси
 
ОДЛУКУ 
о увозу цигарета из Европске уније по преференцијалној стопи 
	

	"Службени гласник РС", број 79 од 29. јула 2014.
 
1. Овом одлуком уређују се ближи услови за расподелу квоте за увоз цигарета из тарифне ознаке 2402 20 90 00 Царинске тарифе, пореклом из Европске уније у Републику Србију у оквиру укупне годишње царинске квоте од 1.625 тона нето масе, и то: 1600 тона цигарета на које се обрачунава царина по стопи од 15% и 25 тона цигарета на које се обрачунава царина по стопи од 10%, у периоду од 1. јануара до 31. децембра.
2. Увоз цигарета из тачке 1. ове одлуке врши се на основу дозволе коју издаје министарство надлежно за послове спољне трговине (у даљем тексту: Министарство), на основу поднетог захтева домаћег лица.
Подносилац захтева може бити домаће лице уписано у Регистар увозника дувана, обрађеног дувана, односно дуванских производа код Управе за дуван, у складу са законом који уређује производњу и промет дувана, које је учествовало у увозу цигарета у Републику Србију у години која претходи увозу цигарета (у даљем тексту: подносилац).
Подносилац, за сваку расподелу, односно прерасподелу може да поднесе само један захтев, а ако поднесе више захтева, ниједан се неће узети у разматрање. 
	
Захтев из става 1. ове тачке садржи: 
1) податке о роби: 
– назив робе,
– тарифна ознака,
– количина (у тонама),
– вредност (појединачна и укупна),
– земља из које се роба увози и
– земља плаћања;
2) податке о учесницима у послу:
– подносиоцу (назив, матични број и адреса),
– страном испоручиоцу (назив и адреса) 
Подносилац у истом захтеву може тражити количину за увоз цигарета по обе преференцијалне царинске стопе (од 15% и од 10%) наводећи прописане податке за сваку царинску стопу. 
	
Подносилац, захтев из става 1. ове тачке подноси на меморандуму, потписан од стране овлашћеног лица поред откуцаног имена, презимена и функције и оверава га печатом.
Уз захтев, подносилац прилаже фотокопију регистрације код Управе за дуван, као и фотокопије јединствених царинских исправа о увозу цигарета из тачке 2. став 2. ове одлуке. 
	
Захтев из става 1. ове тачке, подноси се Министарству у периоду од 15. новембра до 1. децембра текуће године за наредну годину, а Министарство издаје дозволу до 31. децембра текуће године.
3. О захтеву из тачке 2. ове одлуке одлучује Комисија за издавање дозвола за увоз цигарета по преференцијалној стопи из ЕУ (у даљем тексту: Комисија), коју образује министар надлежан за послове спољне трговине од представника тог Министарства, министарства надлежног за послове финансија, министарства надлежног за послове финансија – Управе за дуван и Управе царина, као и министарства надлежног за послове пољопривреде. 
	
Комисија разматра све приспеле захтеве истовремено након истека рока за подношење захтева и:
1) ако укупна количина по поднетим захтевима не прелази висину из тачке 1. ове одлуке, сваки захтев се одобрава у количини која је тражена, а остала количина расподелиће се у поновљеном поступку који ће се извршити према процедури прописаној овом одлуком, у року од два месеца након расподеле у којој је део количине остао нерасподељен; 
	
2) ако је укупна количина по поднетим захтевима већа од количина из тачке 1. ове одлуке, сваки захтев ће бити одобрен у количини која је пропорционално смањена у односу на тражену и израчуната према формули:


Ако количине из става 5. подтачка 2) ове тачке садрже децимале, количине у дозволама ће бити заокружене на први нижи цео број. 
	
4. Издате дозволе важе до 31. децембра текуће године.
5. Министарство ће четири месеца пре истека важења дозвола, писаним путем, тражити од свих носилаца дозвола да се у року од 15 дана изјасне да ли количине наведене у дозволи могу у целости да реализују.
Ако носиоци дозвола нису у могућности да у целости реализују издате дозволе или одустану од увоза, дужни су да у писаној форми о томе обавесте Министарство и поднесу захтев за измену дозволе, односно за смањење количине за део који нису у могућности да реализују. 
	
Министарство, одмах по добијању обавештења из става 2. ове тачке, обавештава све подносиоце захтева о количини која ће се прерасподељивати и о року за подношење захтева за прерасподелу.
Прерасподела количина врши се на начин прописан тачком 3. ове одлуке. 
Носилац дозволе који одустане од увоза или није у могућности да реализује додељену количину у одобреном року, своју дозволу не може пренети на друго лице.
6. Ако носилац дозволе обавести Министарство да ће увести додељену количину, а не увезе ту количину, Комисија ће у наредној расподели припадајућу количину коју би доделила том подносиоцу према критеријумима из ове одлуке, умањити за 20% од те нереализоване количине.
Умањење из става 1. ове тачке неће се применити на носиоце дозвола који нису реализовали додељену количину услед више силе и о томе благовремено обавестили Министарство. 
	
7. За период од 1. августа до 31. децембра 2014. године, извршиће се расподела пропорционалног дела годишње количине од 677,1 тона за увоз цигарета и то: 666,7 тона на које се обрачунава царина по стопи од 15% и 10,4 тоне на које се обрачунава царина по стопи од 10%. 
	
За количину која се расподељује за 2014. годину, захтеви се подносе у року од седам дана од дана ступања на снагу ове одлуке, а Министарство одлучује о поднетим захтевима у року од 15 дана од дана истека рока за подношење захтева.
Дозволе за увоз цигарета издате у 2014. години важе пет месеци. 
8. Министарство води евиденцију издатих дозвола за увоз цигарета из тачке 1. ове одлуке, а министарство надлежно за послове финансија – Управа царина води евиденцију о увозу цигарета из Европске уније у складу са овом одлуком и о томе месечно обавештава Министарство.
9. Ова одлука ступа на снагу наредног дана од дана објављивања у „Службеном гласнику Републике Србије”, а примењиваће се од 1. августа 2014. године.
 
05 број 335-8148/2014-1
У Београду, 27. јула 2014. године
Влада
Председник,
Александар Вучић, 
	с.р.