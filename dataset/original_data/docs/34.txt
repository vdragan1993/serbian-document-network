На основу члана 8. Закона о Народној скупштини („Службени гласник РС”, број 9/10) и члана 68. Пословника Народне скупштине („Службени гласник РС”, бр. 52/10 и 13/11),
Народна скупштина, на Шестој седници Другог редовног заседања у 2011. години, одржаној 29. децембра 2011. године, донела је
 
 
ОДЛУКУ
о образовању Комисије за праћење спровођењаНационалног акционог плана за применуРезолуције 1325 Савета безбедности Уједињених нација – Жене, мир и безбедносту Републици Србији (2010–2015)

	"Службени гласник РС", број 101 од 30. децембра 2011.
 
 
1. Образује се Комисија за праћење спровођења Националног акционог плана за примену Резолуције 1325 Савета безбедности Уједињених нација – Жене, мир и безбедност у Републици Србији (2010–2015) (у даљем тексту: Комисија).
 
2. Задатак Комисије је да сагледава стање и прати спровођење Националног акционог плана за примену Резолуције 1325 Савета безбедности Уједињених нација – Жене, мир и безбедност у Републици Србији (2010–2015) (у даљем тексту: Национални акциони план).
Комисија разматра редовне извештаје о спровођењу Националног акционог плана и шестомесечне извештаје о раду Политичког савета за спровођење Националног акционог плана.
 
3. Комисија се образује у следећем саставу:
– представник одбора Народне скупштине у чијем делокругу су питања из области равноправности полова;
– представник одбора Народне скупштине у чијем делокругу су питања из области одбране и унутрашњих послова;
– представник одбора Народне скупштине у чијем делокругу су питања из области спољних послова;
– представник одбора Народне скупштине у чијем делокругу су питања из области рада и социјалне политике;
– представник одбора Народне скупштине у чијем делокругу су питања из области правосуђа и државне управе.
– представник Повереника за заштиту равноправности.
 
4. Комисија се образује за период примене Националног акционог плана.
Мандат члана Комисије именованог на предлог одбора Народне скупштине траје до истека мандата сазива Народне скупштине у којем је изабран за народног посланика.
Ако члану Комисије престане мандат народног посланика пре истека времена на које је изабран, Народна скупштина ће именовати новог члана на предлог одбора на чији је предлог именован члан Комисије коме је престао мандат народног посланика.
 
5. Председника Комисије бирају чланови Комисије.
 
6. Комисија најмање једном годишње подноси Народној скупштини информацију о свом раду.
 
7. Комисија подноси извештај са предлогом мера Народној скупштини пре истека периода примене Националног акционог плана.
 
8. Стручне и административне послове за потребе Комисије обавља Служба Народне скупштине, о чему се стара генерални секретар Народне скупштине.
 
9. Ова одлука ступа на снагу осмог дана од дана објављивања у „Службеном гласнику Републике Србије”. 
	
 
 
РС број 64
У Београду, 29. децембра 2011. године
Народна скупштина Републике Србије
Председник,
проф. др Славица Ђукић Дејановић, 
	с.р.