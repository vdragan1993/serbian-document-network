На основу члана 73. став 9. Закона о платним услугама („Службени гласник РС”, број 139/14) и члана 18. став 1. тачка 3) Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 14/15 и 40/15 – одлука УС), 
Гувернер Народне банке Србије доноси
 

					Редакцијски пречишћен текст
ОДЛУКУ
о ближим условима и начину вођења Јединственог регистра рачуна
"Службени гласник РС", број 57 од 29. 
				јуна 2015, 59 од 2. јула 2015 - исправка, 105 од 18. децембра 
				2015, 76 од 9. септембра 2016.
 
Уводне одредбе
1. Овом одлуком прописују се ближи услови и начин на који Народна банка Србије води јединствени регистар текућих и других рачуна правних лица, као и физичких лица – потрошача (у даљем тексту: Јединствени регистар рачуна), начин достављања података који се воде у том регистру, као и начин остваривања увида у те податке. 
2. Јединствени регистар рачуна садржи податке о динарским и девизним рачунима резидената и нерезидената које воде банке, Министарство финансија – Управа за трезор (у даљем тексту: Управа за трезор) и Народна банка Србије (у даљем тексту: рачун). 
У Јединственом регистру рачуна не воде се подаци о стању и променама на рачуну.
3. Народна банка Србије води Јединствени регистар рачуна у електронском облику на основу података које јој достављају банке и Управа за трезор, као и података којима располаже.
Подаци који се воде у Јединственом регистру рачуна
4. Јединствени регистар рачуна садржи следеће податке о правним лицима и предузетницима који имају отворене рачуне:
1) матични број;
2) порески идентификациони број;
3) пословно име или скраћено пословно име, односно назив;
4) категорију имаоца рачуна:
0 – правно лице,
1 – предузетник (физичко лице које обавља делатност),
2 – корисник јавних средстава,
3 – огранак страног правног лица; 
5) адресу седишта правног лица или предузетника (место, улица и број);
6) јединицу локалне самоуправе на чијој територији се налази седиште правног лица или предузетника, а за страна правна лица и назив матичне државе;
7) делатност правног лица или предузетника;
8) број рачуна; 
9) ознаку рачуна:
0 – индивидуални рачун,
1 – заједнички рачун;
10) врсту рачуна:
0 – текући рачун,
1 – други динарски рачун,
2 – други девизни рачун; 
11) статус рачуна у платном промету:
0 – укључен,
1 – блокирана одобрења,
2 – блокирана задужења,
3 – блокиран по основу принудне наплате,
4 – угашен;
12) активност рачуна (подлеже принудном извршењу или не подлеже):
0 – рачун подлеже принудном извршењу,
2 – рачун не подлеже принудном извршењу;
13) врсту промене (отварање, измена података или гашење рачуна):
0 – нови рачун,
1 – измена података,
9 – гашење рачуна;
14) датум промене;
15) рачун преноса (код статусне промене банке – спајања);
16) ознаку да ли је рачун резидента/нерезидента.
5. Поред података из тачке 4. ове одлуке, Управа за трезор Народној банци Србије доставља и следеће податке:
1) назив рачуна (за уплатни рачун јавних прихода);
2) ниво уплате (република, покрајина, град, општина);
3) јединствени број корисника јавних средстава (ЈБ КЈС) – за директне кориснике буџетских средстава;
4) тип корисника јавних средстава:
0 – буџет,
1– директни корисник буџетских средстава,
2 – индиректни корисник буџетских средстава,
4 – организациона јединица директних корисника буџетских средстава,
6 – други корисник јавних средстава,
7 – остали корисник јавних средстава,
8 – остали – посебни корисник јавних средстава.
6. Јединствени регистар рачуна садржи следеће податке о потрошачима, укључујући и регистровано пољопривредно газдинство, који имају отворене рачуне:
1) име и презиме потрошача;
2) јединствени матични број грађана за потрошача, односно друга одговарајућа идентификациона ознака за потрошаче који немају држављанство Републике Србије (нпр. број пасоша или евиденциони број који одређује надлежни државни орган);
3) адресу пребивалишта потрошача, односно адресу боравишта за потрошаче који немају пребивалиште (место, улица, број и јединица локалне самоуправе у којој се налази пребивалиште, односно боравиште, само назив стране државе чији је држављанин);
4) име и презиме овлашћеног лица за располагање средствима на рачуну физичког лица;
5) јединствени матични број грађана за лице овлашћено за располагање средствима на рачуну физичког лица, односно друга одговарајућа идентификациона ознака за то лице које нема држављанство Републике Србије (нпр. број пасоша или евиденциони број који одређује надлежни државни орган);
6) адресу пребивалишта овлашћеног лица за располагање средствима на рачуну физичког лица, односно адресу боравишта за овлашћено лице које нема пребивалиште (место, улица и број);
7) број рачуна;
8) ознаку рачуна:
0 – индивидуални рачун,
1 – заједнички рачун;
9) врсту рачуна:
0 – текући рачун,
1 – други динарски рачун,
2 – други девизни рачун; 
10) врсту промене:
0 – нови рачун,
1 – измена података,
9 – гашење рачуна;
11) датум отварања рачуна;
12) датум промене (опис промене) у вези с рачуном;
13) датум гашења рачуна;
14) ознака да ли је рачун домаћег или страног лица.
Начин и рокови достављања података
7. Банке и Управа за трезор дужни су да Народној банци Србије достављају податке из ове одлуке, као и о свакој промени тих података уписаних у Јединствени регистар рачуна.
8. Подаци из ове одлуке достављају се електронски у складу са упутством Народне банке Србије којим се уређује начин достављања података за вођење Јединственог регистра рачуна. 
9. Подаци се достављају редовно, одмах после отварања рачуна, промене података о рачуну или затварања рачуна, и то најкасније до краја радног дана у коме је настала промена. 
Подаци се достављају у Јединствени регистар рачуна сваким радним даном у периоду од 10,00 до 21,00 часова.
Под радним даном из става 1. ове тачке не сматрају се субота, недеља, као и дани државних празника који се сматрају нерадним. 
10. Банка и Управа за трезор одговарају за тачност достављених података, а Народна банка Србије за истоветност података из Јединственог регистра рачуна са достављеним подацима.
Ако достављени подаци који се односе на матични број, односно порески идентификациони број правних лица и предузетника нису истоветни са подацима Агенције за привредне регистре, Народна банка Србије ће о томе обавестити лице које је те податке доставило и затражити достављање исправних података.
Остваривање увида у податке из Јединственог регистра рачуна
11. Подаци из Јединственог регистра рачуна који се односе на правна лица и предузетнике јавни су и доступни на Интернет презентацији Народне банке Србије.
Подаци из става 1. ове тачке могу се преузимати са Интернет презентације Народне банке Србије и користити као званични подаци Народне банке Србије.
Народна банка Србије даје на захтев странке податке из става 1. ове тачке. 
Захтев из става 3. ове тачке подноси се непосредном доставом, поштом, телефаксом или електронским путем и садржи назив, матични број или ПИБ власника рачуна, за кога се траже подаци.
12. Подаци из Јединственог регистра рачуна који се односе на потрошаче нису јавно доступни и на њих се примењују одредбе члана 74. Закона о платним услугама и прописи којима се уређује заштита података о личности.

Народна банка Србије јавним 
				извршитељима обезбеђује увид у податке из Јединственог регистра 
				рачуна који нису јавни искључиво путем посебног апликативног 
				решења, на основу примљеног захтева потписаног квалификованим 
				електронским потписом. Судовима и другим надлежним органима ови 
				подаци могу се, осим путем посебног апликативног решења, давати 
				и на основу писменог захтева, у складу са законом. Извршном 
				повериоцу који наведе потраживање ради чијег намирења или 
				обезбеђења намерава да води извршни поступак или поступак 
				обезбеђења и приложи извршну исправу у којој је то потраживање 
				садржано, као и адвокату који је пуномоћник тог повериоца – 
				подаци из овог става дају се искључиво на основу писменог 
				захтева, у складу са законом.

Народна банка Србије може упутством ближе уредити начин 
				остваривања увида у податке Јединственог регистра рачуна путем 
				апликативног решења из става 2. ове тачке.
Лица којима су подаци из став 1. ове тачке учињени доступним, те податке могу користити искључиво у сврху за коју су прибављани и не могу их даље саопштавати или достављати трећим лицима нити тим лицима омогућити приступ тим подацима, осим у случајевима утврђеним законом.
Подаци из става 1. ове тачке могу се дати на увид и имаоцу рачуна, на основу захтева тог лица, који се подноси у писменој форми, уз који ставља на увид личну карту, пасош или други одговарајући документ за идентификацију.
*Службени гласник РС, број 105/2015
**Службени гласник РС, број 76/2016
 
Завршне одредбе
13. Даном ступања на снагу ове одлуке престају да важе Одлука о подацима о девизним рачунима резидената које банке достављају Народној банци Србије („Службени гласник РС”, број 75/11) и Одлука о врсти података које банке достављају Народној банци Србије и о начину и роковима достављања тих података („Службени гласник РС”, број 81/10).
14. Ова одлука објављује се у „Службеном гласнику Републике Србије” и ступа на снагу 1. октобра 2015. године.
О. број 16
У Београду, 26. јуна 2015. године
Гувернер
Народне банке Србије,
др Јоргованка Табаковић, с.р.
 
Прилози 1-11 брисани су (види Исправку 59/2015-12)