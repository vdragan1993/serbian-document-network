На основу члана 18. став 6. Закона о ефикасном коришћењу енергије („Службени гласник РС”, број 25/13), 
Министар рударства и енергетике доноси
ПРАВИЛНИК 
о условима за именовање енергетских менаџера у привредним друштвима чија је претежна делатност у производном сектору и предузећима као јавним службама 
"Службени гласник РС", број 98 од 8. децембра 
				2016.
   
Члан 1.
Овим правилником уређују се ближи услови за именовање енергетских менаџера код обвезника система енергетског менаџмента и то код привредних друштава чија је претежна делатност у производном сектору и код предузећа као јавних служби која обављају делатности у области: ПТТ саобраћаја, енергетике, путева, комуналних услуга и другим областима у складу са законом.
Члан 2.
Привредна друштва и предузећа из члана 1. овог правилника именују најмање једног енергетског менаџера за сваку локацију.
У смислу овог правилника локацију чине сви објекти за обављање делатности обвезника система енергетског менаџмента који се налазе на истој адреси, а чија годишња потрошња примарне енергије у збиру прелази граничне вредности прописане потрошње енергије.
Члан 3.
Енергетски менаџер из члана 2. став 1. овог правилника испуњава услове за именовање ако има положен испит за енергетског менаџера за област индустријске енергетике и лиценцу за обављање послова енергетског менаџера.
Члан 4.
Привредно друштво из члана 1. овог правилника именује енергетског менаџера из реда стално запослених лица.
Предузеће из члана 1. овог правилника именује енергетског менаџера из реда стално запослених лица или по основу уговора. 
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”. 
Број 110-00-00047/2016-06 
У Београду, 24. новембра 2016. године
Министар,
Александар Антић, с.р.