На основу члана 134. став 3. Закона о рударству и геолошким истраживањима („Службени гласник РС”, број 88/11), члана 17. став 4. и члана 24. став 2. Закона о Влади („Службени гласник РС”, бр. 55/05 и 71/05 – исправка, 101/07, 65/08, 16/11, 68/12 – УС, 72/12 и 7/14 – УС ), 
Министар природних ресурса, рударства и просторног планирања доноси 
 
ПРАВИЛНИК
о висини и начину плаћања накнаде за коришћење података и документације основних и примењених геолошких истраживања која се финансирају из буџета Републике Србије
"Службени 
				гласник РС", број 30 од 14. марта 2014.
 
Члан 1.
Овим правилником ближе се прописује висина и начин плаћања накнаде за коришћење података и документације основних и примењених геолошких истраживања (у даљем тексту: Геолошка документација) која се финансирају из буџета Републике Србије.
Члан 2.
Геолошка документација у смислу овог правилника обухвата: 
1) годишње извештаје и елаборате о резултатима истраживања и то: резултатима општих геолошких истраживања; резултатима истраживања геолошке средине (инжењерскогеолошка, геотехничка, геофизичка, сеизмолошка и сл.); резултатима геолошких истраживања металичних минералних сировина; резултатима геолошких истраживања енергетских минералних сировина; резултатима геолошких истраживања неметаличних минералних сировина; резултатима геолошких истраживања подземних вода; резултатима геолошких истраживања геотермалних ресурса, као и годишње извештаје о изради геолошких карата (прегледне, основне, тематске), податке и документацију на нивоу студија и експертиза; 
2) штампане геолошке карте и тумаче и то: основне геолошке, хидрогеолошке и инжењерскогеолошке карте размере 1:100.000 са тумачем; тематске геолошке карте размере 1:50.000, са тумачем; прегледне геолошке карте размере 1:200.000 и ситније, са тумачем; основне геолошке, хидрогеолошке и инжењерскогеолошке карте размере 1:000.000, са тумачем; геолошке карте размере 1:50.000, са тумачем и прегледне геолошке карте размере 1:200.000 и ситније, са тумачем.
Члан 3.
Висина накнаде за коришћење Геолошке документације одређује се на основу вредности изведених геолошких истраживања, и износи 5% од вредности основице која представља валоризовану реалну вредност изведених геолошких истраживања на одређеном истражном простору. 
Валоризована вредност из става 1. овог члана утврђује се применом коефицијента годишњег раста потрошачких цена на реалну вредност изведених истраживања у периоду који почиње у години у којој је геолошко истраживање изведено, а завршава се у години у којој је поднет захтев за коришћење Геолошке документације. 
Члан 4.
Висина накнаде за коришћење Геолошке документације настале на основу истраживања изведених пре 24. јануара 1994. године, као и Геолошке документације за коју не постоји спецификација изведених истраживања по врсти и обиму, као и исказана износ вредност изведених геолошких истраживања, у зависности од врсте Геолошке документације, одређује се у висини од 5%, од просечне вредности израде појединачних елабората, годишњих извештаја, студија и експертиза у последњих 10 година и износи:
1) за годишње извештаје и елаборате о резултатима општих геолошких истраживања:
(1) за елаборате 3.500.000,00 динара;
(2) за годишње извештаје 750.000,00 динара,
2) за годишње извештаје и елаборате о резултатима истраживања геолошке средине (инжењерскогеолошка, геотехничка, геофизичка, сеизмолошка и сл.):
(1) за елаборате 2.500.000,00 динара;
(2) за годишње извештаје 500.000,00 динара,
3) за годишње извештаје и елаборате о резултатима геолошких истраживања металичних минералних сировина: 
(1) за елаборате 8.000.000,00 динара;
(2) за годишње извештаје 750.000,00 динара,
4) за годишње извештаје и елаборате о резултатима геолошких истраживања енергетских минералних сировина: 
(1) за елаборате 5.500.000,00 динара;
(2) за годишње извештаје 500.000,00 динара,
5) за годишње извештаје и елаборате о резултатима геолошких истраживања неметаличних минералних сировина: 
(1) за елаборате 1.500.000,00 динара;
(2) за годишње извештаје 300.000,00 динара,
6) за годишње извештаје и елаборате о резултатима геолошких истраживања подземних вода: 
(1) за елаборате 2.500.000,00 динара;
(2) за годишње извештаје 500.000,00 динара,
7) за годишње извештаје и елаборате о резултатима геолошких истраживања геотермалних ресурса: 
(1) за елаборате 2.000.000,00 динара;
(2) за годишње извештаје 500.000,00 динара,
8) за годишње извештаје о изради геолошких карата (прегледне, основне, тематске): 250.000,00 динара,
9) за податке и документацију на нивоу студија и експертиза:
(1) за студије 1.000.000,00 динара;
(2) за експертизе 250.000,00 динара.
Висина накнаде утврђена у ставу 1. овог члана, усклађује се са годишњим индексом потрошачких цена, који објављује републички орган надлежан за послове статистике.
Члан 5.
Висина накнаде за коришћење штампаних геолошких карата са тумачем одређује се у висини од 5%, од просечне цене коштања штампања карата и износи:
1) за лист основне геолошке, хидрогеолошке и инжењерскогеолошке карте размере 1:100.000, са тумачем: 7.000,00 динара;
2) за лист тематске геолошке карте размере 1:50.000, са тумачем: 5.000,00 динара;
3) за лист прегледне геолошке карте размере 1:200.000 и ситније, са тумачем: 9.000,00 динара.
Висина накнаде за коришћење векторизованих геолошких карата са тумачем у „pdf” формату одређује се у висини од 5%, од просечне цене коштања векторизације карата и износи:
1) за лист основне геолошке, хидрогеолошке и инжењерскогеолошке карте размере 1:000.000, са тумачем: 10.000,00 динара;
2) за лист тематске геолошке карте размере 1:50.000, са тумачем: 8.000,00 динара;
3) за лист прегледне геолошке карте размере 1:200.000 и ситније, са тумачем: 16.000,00 динара.
Износи накнада из ст. 1. и 2. овог члана усклађују се са годишњим индексом потрошачких цена, који објављује републички орган надлежан за послове статистике.
Члан 6.
За коришћење Геолошке документације подноси се захтев министарству надлежном за послове геолошких истраживања (у даљем тексту: Министарство). 
Захтев за коришћење Геолошке документације садржи:
1) пословно име, адреса и седиште, јединствени матични број, ПИБ, број телефона и потпис овлашћеног лица;
2) уколико захтев подноси физичко лице исти садржи: име и презиме, занимање, адреса сталног боравка, јединствени матични број, број телефона и потпис подносиоца захтева;
3) назив Геолошке документације за коју се подноси захтев;
4) сврху за коју ће се користити Геолошка документација. 
Лице које користи Геолошку документацију за потребе другог лица односно субјекта, дужно је да уз захтев приложи његово оверено овлашћење.
Члан 7.
О коришћењу Геолошке документације подносилац захтева из члана 6. овог правилника и Министарство закључују уговор који нарочито садржи: назив Геолошке документације, износ накнаде и начин коришћења те документације.
Уплатом накнаде подносилац стиче право коришћења Геолошке документације, која је предмет уговора.
Коришћење Геолошке документације врши се у фонду Геолошке документације Министарства који се налази у Геолошком заводу Србије, под надзором одговорних лица из Министарства и из Геолошког завода Србије.
Члан 8.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 310-02-01010/2013-03 
У Београду, 10. марта 2014. године
Министар,
проф. др Милан Бачевић, с.р.