На основу члана 78. тачка 4) Устава
Савезне Републике Југославије,
Савезна скупштина, на седници
Већа грађана од 14. новембра
2002. године и на седници Већа република од 13. новембра 2002. године, донела је
 
 
ДЕКЛАРАЦИЈУ

о 
заштити ћирилице
„Службени лист
СРЈ”, број 61 од 15. новембра 2002.
 
 

У Савезној Републици
Југославији, као и у републикама Србији и Црној Гори, све више се запоставља
ћириличко писмо, како у званичној тако и у свакодневној употреби. У Републици
Србији је Законом о службеној употреби језика и писма прописана службена
употреба ћириличког писма, наведени су услови за коришћење латинице, као и
језика и писма народности. У Републици Црној Гори оба писма су Уставом
изједначена.

Већинско
становништво Србије и Црне Горе већ скоро десет векова се служи ћириличким
писмом. Ћирилицом су исписивани документи и споменици, најзначајнији историјски
списи, највреднија књижевна дела и све друго што представља суштински елемент
националног идентитета Срба и Црногораца, њиховог заједничког живота, традиције
и повезивања.

Данас се ћириличко
писмо све ређе користи. У званичној, а следствено томе и најширој употреби,
ћирилица се потискује латиничним писмом. Разлог за то је небрига надлежних
органа власти на свим нивоима, јавних служби, културних и медијских институција
и свих средстава јавних комуникација.

Одрицање од
сопственог писма знак је одсуства свести о потреби неговања сопствених
културних вредности, чувања националног идентитета и његових обележја. Оно,
такође, указује на комплекс ниже вредности и погрешно схватање да ће нас
удаљавање од себе самих приближити другима.

Скупштина Савезне
Републике Југославије овим позива државне органе, органе локалне самоуправе,
предузећа која врше јавна овлашћења, просветне, културне и медијске установе да
у складу са законским прописима користе ћирилицу. Позивају се управни органи,
власници предузећа и предузетници да приликом оглашавања, рекламирања и
исписивања фирми поштују Закон о службеној употреби језика и писма. На исти
начин се мора строго придржавати законских прописа када они предвиђају употребу
неког другог писма уместо ћириличког. Позивају се сви одговорни да у оквиру
свог делокруга врше надзор над спровођењем законских прописа у овој области и
да се не оглушавају о своју законску обавезу.

За опстанак ћирилице
посебно би било погубно да се локализација оперативног система Виндоус и
програмског пакета Офис, односно њихово превођење на српски језик, спроведе на
латиничном писму. Апелује се на све надлежне државне органе и све укључене у
овај посао да обезбеде да се овај подухват значајан за културу српског народа
оствари на ћириличком писму.

Ова декларација ће
се објавити у “Службеном листу СРЈ”.
  

Савезна скупштина
АС бр. 355
14. новембра 2002.
године
Београд
Потпредседник 
Већа република
др 
Жарко Кораћ, с. р.
Председник
Већа грађана
проф. др 
Драгољуб
Мићуновић,
с. р.