На основу чл. 11, 246. и 247. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15), a у вези са Законом о јавним предузећима („Службени гласник РС”, број 15/16), 
Влада доноси
СТАТУТ
Акционарског друштва „Електромрежа Србије” Београд
"Службени гласник РС", број 88 од 28. октобра 
				2016.
I. УВОДНЕ ОДРЕДБЕ
Члан 1.
Овим статутом уређује се управљање и друга питања од значаја за правни положај и обављање делатности Акционарског друштва „Електромрежа Србије” Београд, Београд, Кнеза Милоша 11, матични број 20054182 (у даљем тексту: Друштво) у складу са одредбама Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15) и одредбама Закона о јавним предузећима („Службени гласник РС”, број 15/16) које се примењују на друштва капитала која обављају делатност од општег интереса. 
Члан 2.
Оснивач и једини акционар Друштва је Република Србија, а права оснивача остварује Влада, Београд, Немањина 11, матични број 07020171 (у даљем тексту: Оснивач).
II. ПОСЛОВНО ИМЕ И СЕДИШТЕ
Члан 3.
Друштво послује под пуним пословним именом: Акционарско друштво „Електромрежа Србије” Београд. 
Скраћено пословно име Друштва је: ЕМС АД Београд. 
Пуно пословно име на енглеском језику је: Joint stock company „Elektromreza Srbije” Belgrade.
Скраћено пословно име Друштва на енглеском језику je: ЕMS JSC Belgrade.
Члан 4.
Седиште Друштва је у Београду, Кнеза Милоша 11.
Члан 5.
Друштво је правно лице, са пуном правном и пословном способношћу коју је стекло даном уписа у Регистар привредних друштава, које у правном промету иступа у своје име и за свој рачун. 
Друштво одговара за своје обавезе целокупном имовином. 
III. ПЕЧАТ, ШТАМБИЉ И ЗАШТИТНИ ЗНАК
Члан 6.
Друштво има свој печат и штамбиљ. 
Текст и изглед печата и штамбиља одређује се посебном одлуком коју доноси Одбор директора.
Одлуку о промени текста и изгледа печата и штамбиља доноси Одбор директора.
Начин употребе, руковање, број и чување печата и штамбиља ближе се уређује актом који доноси Одбор директора.
Члан 7.
Друштво има свој заштитни знак са обележјима која симболизују претежну делатност, а чији се изглед ближе уређује одлуком одбора директора.
Заштитни знак Друштва одређује и мења Одбор директора.
IV. ПРЕТЕЖНА ДЕЛАТНОСТ ДРУШТВA
Члан 8.
Претежна делатност Друштва је: 
– Шифра делатности: 35.12,
– Назив делатности: пренос електричне енергије. 
Претежна делатност Друштва обухвата пренос електричне енергије и управљање преносним системом у складу са законом којим се уређује енергетика као делатност од општег интереса.
Поред претежне делатности Друштво обавља и следеће делатности: 
1) уређивање и администрирање тржишта електричне енергије у оквиру своје надлежности;
2) истраживање и развој;
3) организација и спровођење обука;
4) техничко испитивање, анализе и инжењеринг; 
5) пројектовање, изградња, одржавање и експлоатација мреже у оквиру преносног система и електроенергетских и других енергетских објеката; 
6) телекомуникације, пројектовање, изградња, одржавање и експлоатација телекомуникационих објеката и уређаја;
7) консултантске услуге.
Друштво може да обавља и све друге делатности у складу са важећим прописима, општим актима и одлукама органа Друштва.
Члан 9.
У обављању претежне делатности из члана 8. овог статута, Друштво има права, обавезе и одговорности оператора преносног система утврђене прописима из области енергетике.
Члан 10.
Друштво обавља послове спољнотрговинског промета из оквира своје делатности.
Друштво обавља услуге у спољнотрговинском промету, и то:
1) техничке и комерцијалне услуге у промету, размени или транзиту електричне енергије; 
2) посредовање и заступање у промету робе и услуга; 
3) извођење инвестиционих радова у иностранству и уступање инвестиционих радова страном лицу у земљи; 
4) телекомуникационе услуге; 
5) услуге контроле квалитета и квантитета у увозу и извозу робе; 
6) научно-истраживачке и истраживачко-развојне услуге и услуге пружања и коришћења информација и знања у привреди и науци; 
7) услуге атестирања и друге услуге у спољнотрговинском промету у оквиру регистрованих делатности;
8) консултантске услуге; 
9) услуге инжењеринга. 
Друштво може да обавља и све друге послове у спољнотрговинском промету у складу са важећим прописима, општим актима и одлукама органа Друштва.
V. ОРГАНИЗАЦИЈА ОБАВЉАЊА ДЕЛАТНОСТИ
Члан 11.
Друштво послује као јединствени правни и пословни субјект.
Друштво обезбеђује транспарентност и недискриминацију у обављању делатности и поверљивост комерцијално осетљивих информација добијених током обављања делатности, у складу са законом. 
Друштво послује као независни правни субјект у односу на друге енергетске субјекте, у складу са прописима којима се уређује енергетика.
Члан 12.
Организација Друштва, назив организационих целина и делокруг послова који се обављају у појединим организационим целинама, као и врста послова, врста и степен стручне спреме и други услови за рад на тим пословима утврђују се актом о унутрашњој организацији и систематизацији послова.
VI. ПЛАНИРАЊЕ РАДА И РАЗВОЈА
Члан 13.
Друштво планира рад и развој доношењем дугорочних и средњорочних планова пословне стратегије и развоја којима се одређују циљеви развоја, начин и мере за њихову реализацију и други услови којима се обезбеђује унапређење делатности Друштва.
Ради обезбеђивања адекватног нивоа капацитета, сигурног, поузданог и безбедног рада преносног система, унапређења ефикасности у управљању преносним системом, одржавања и развоја објеката и опреме које служе обављању делатности од општег интереса и унапређења квалитета обављања делатности, Друштво планира развој енергетских делатности, као делатности од општег интереса, у складу са стратешким актом који се односи на развој енергетике и програмом остваривања стратешког акта, као и развој других делатности које су у функцији обављања енергетских делатности.
Члан 14.
Скупштина доноси план развоја преносног система за период од најмање десет година на који сагласност даје Агенција за енергетику Републике Србије.
Дугорочни и средњорочни план пословне стратегије и развоја Друштва мора бити усаглашен са планом развоја преносног система.
Члан 15.
Скупштина доноси програм пословања који мора бити усклађен са законом, програмским и планским актима, као и смерницама економске политике Оснивача.
Садржај програма пословања и рокови за његово доношење прописани су законом којим се уређује правни положај јавних предузећа.
Члан 16.
Друштво доставља извештаје о степену реализације програма пословања, као и друге извештаје надлежним органима у роковима и на начин прописан законом којим се уређује правни положај јавних предузећа.
VII. ОСНОВНИ КАПИТАЛ ДРУШТВА И АКЦИЈЕ
Члан 17.
Основни капитал Друштва на дан 31. децембар 2015. године износи 27.048.840.000,00 (словима: двадесет седам милијарди четрдесет осам милиона осамсто четрдесет хиљада) динара и у целости је уписан и унет као неновчaни.
Учешће oснивaчa у oснoвнoм кaпитaлу Друштва изнoси 100%. 
Члан 18.
Основни капитал Друштва подељен је на 2.704.884 обичних акција, појединачне номиналне вредности од 10.000,00 динара, по једној акцији и укупне номиналне вредности од 27.048.840.000,00 динара.
Свака акција даје право на један глас.
Све акције Друштва су у целости уплаћене.
Обичне акције Друштва из става 1. овог члана издају се, преносе и евидентирају у облику електронског записа у информационом систему Централног регистра, депоа и клиринга хартија од вредности и носе ИСИН број и ЦФИ код, који им додељује Централни регистар депо и клиринг хартија од вредности.
Члан 19.
Друштво издаје обичне акције са правом гласа.
VIII. ИМОВИНА
Члан 20.
Имовину Друштва чини право својине на покретним и непокретним стварима, новчана средства, хартије од вредности и друга имовинска права која су пренета у својину Друштва у складу са законом, односно које је Друштво стекло пословањем, укључујући и право коришћења на стварима у јавној својини.
Члан 21.
Друштво остварује приход:
1) по основу пружања услуга;
2) од продаје робе;
3) од активирања учинка;
4) од премија, субвенција, дотација, донација и сл.;
5) од коришћења средстава Друштва од стране других лица.
Члан 22.
Друштво утврђује резултат пословања у роковима и на начин прописан законом и општим актима.
IX. УСЛОВИ И НАЧИН УТВРЂИВАЊА И РАСПОРЕЂИВАЊА ДОБИТИ И НАЧИН ПОКРИЋА ГУБИТАКА И СНОШЕЊЕ РИЗИКА
Члан 23.
Добит и губитак Друштва утврђује се и расподељује у складу са законом, актом Оснивача и другим актима кojима се урeђуje рaспoдeла дoбити и пoкрићe губиткa. 
Одлуку о расподели добити доноси Скупштина, уз сагласност Оснивача и њоме се одређује део средстава који се уплаћује у буџет Републике Србије, у складу са законом.
Део добити која остане на располагању Друштву, може се расподелити на део за покриће губитака, инвестициона улагања, повећање основног капитала Друштва и за друге намене у складу са законом.
Део добити остварен у пословној години, може се расподелити запосленима у складу са законом и колективним уговором.
Губици Друштва покривају се сагласно закону, о чему одлуку доноси Скупштина, уз сагласност Оснивача.
X. РЕВИЗИЈА ФИНАНСИЈСКИХ ИЗВЕШТАЈА
Члан 24.
Друштво је дужно да преко овлашћеног ревизора који је независан од Друштва и који се бира у складу са законом, организује ревизију годишњих финансијских извештаја и да исте објави у року и на начин који је утврђен прописима којим се уређује рачуноводство и ревизија. 
XI. ЗАСТУПАЊЕ ДРУШТВА
Члан 25.
Генерални директор је законски заступник Друштва, о чему се врши упис у складу са прописима о регистрацији привредних субјеката.
Генерални директор самостално заступа и представља Друштво у пословима унутрашњег и спољнотрговинског промета, без ограничења.
Поред Генералног директора, посебном одлуком Генералног директора, којом се одређују обим и границе овлашћења и ограничења у заступању Друштва, поједини извршни директори и друга лица могу бити овлашћени да заступају Друштво. 
Извршни директор и друго лице овлашћено да заступа Друштво одлуком Генералног директора региструје се у складу са прописима о регистрацији привредних субјеката.
Генерални директор или друго лице овлашћено за заступање може, у оквиру својих овлашћења, дати једном лицу или већем броју лица (пуномоћник), писано пуномоћје за заступање Друштва, у коме одређује врсту, обим, садржину и трајање пуномоћја.
XII. ОРГАНИ ДРУШТВА
Члан 26.
Управљање Друштвом организовано је као једнодомно.
Органи Друштва су Скупштина и Одбор директора са Генералним директором.
а) Скупштина
Члан 27.
Функцију Скупштине врши Оснивач преко пет овлашћених представника. 
Овлашћени представници морају испуњавати услове за именовање председника и чланова надзорног одбора, у смислу законa којим се уређује правни положај јавних предузећа. 
Мандат и начин рада овлашћених представника у Скупштини одређује Оснивач одлуком о њиховом именовању.
Овлашћени представници у Скупштини имају право на накнаду за свој рад у Скупштини у складу са актом Оснивача.
Скупштина Друштва има председника који председава седницама, руководи радом Скупштине на седницама и обавља друге послове у складу са законом, овим Статутом и пословником о раду Скупштине.
Члан 28.
Скупштина Друштва:
1) доноси дугорочни и средњорочни план пословне стратегије и развоја, уз сагласност Оснивача и одговорна је за њихово спровођење;
2) доноси програм пословања Друштва усклађен са дугорочним и средњорочним планом пословне стратегије и развоја, уз сагласност Оснивача;
3) усваја извештаје о степену реализације програма пословања;
4) усваја финансијске извештаје Друштва и консолидоване финансијске извештаје са извештајем овлашћеног ревизора; 
5) доноси одлуку о расподели добити, односно начину покрића губитка Друштва, уз сагласност Оснивача;
6) одлучује о изменама Статута, уз сагласност Оснивача; 
7) одлучује о улагању капитала и оснивању друштва капитала, уз претходну сагласност Оснивача;
8) одлучује о промени правне форме, статусним променама, измени оснивачких аката, престанку друштава капитала у складу са законом;
9) одлучује о повећању и смањењу основног капитала, као и свакој емисији хартија од вредности, уз сагласност Оснивача;
10) доноси акт о процени вредности капитала Друштва, уз сагласност Оснивача;
11) одлучује о статусним променама, уз претходну сагласност Оснивача;
12) одлучује о промени претежне делатности, уз сагласност Оснивача;
13) одлучује о промени седишта и пословног имена Друштва;
14) одлучује о стицању и располагању имовином велике вредности у смислу закона којим се уређује правни положај привредних друштава, уз сагласност Оснивача;
15) доноси одлуку о стицању, отуђењу, оптерећењу или давању у закуп непокретности и покретних ствари чија је тржишна вредност у време доношења одлуке већа од 1.000.000,00 евра у динарској противвредности по средњем курсу Народне банке Србије на дан доношења одлуке;
16) доноси одлуку о успостављању обезбеђења на имовини Друштва, давању гаранција, авала, јемства или успостављању залоге на имовини Друштва, када се средство обезбеђења успоставља за послове који нису из оквира делатности од општег интереса уз сагласност Оснивача;
17) доноси одлуку о успостављању обезбеђења на имовини Друштва, давању гаранција, авала, јемства, или успостављању залоге на имовини Друштва, у вредности већој од 1.000.000,00 евра у динарској противвредности по средњем курсу Народне банке Србије на дан доношења одлуке;
18) доноси одлуку о задужењу Друштва у вредности већој од 1.000.000,00 евра, рачунајући укупно на годишњем нивоу, у динарској противвредности по средњем курсу Народне банке Србије на дан доношења одлуке; 
19) усваја извештаје Одбора директора; 
20) усваја политику зарада Генералног директора и извршних директора и даје сагласност на текст уговора о раду Генералног директора и извршних директора;
21) закључује уговор о раду са Генералним директором и одређује председника Скупштине или другог овлашћеног представника Оснивача у Скупштини који ће у име Друштва да доноси појединачне правне акте из или у вези права, обавеза и одговорности Генералног директора из радног односа;
22) утврђује цену приступа систему за пренос електричне енергије, у складу са законом; 
23) доноси акт којим се утврђују нормативи и цене осталих услуга које Друштво пружа; 
24) одлучује о образовању и укидању огранака Друштва и одређује заступнике огранака, на предлог Генералног директора;
25) одлучује о питањима доспелих потраживања, односно одобрава репрограм, опрост дуга и сл., чија је вредност већа од 1.000.000,00 евра у динарској противвредности по средњем курсу Народне банке Србије на дан доношења одлуке;
26) одлучује о расходу и отуђењу основних средстава, ситног инвентара и личне заштитне опреме чија појединачна књиговодствена вредност прелази износ од 1.000.000,00 евра у динарској противвредности по средњем курсу Народне банке Србије на дан доношења одлуке;
27) одлучује о усвајању извештаја о редовном годишњем и ванредном попису имовине и обавеза Друштва;
28) одобрава донације, спонзорства, солидарну и хуманитарну помоћ, сагласно општем акту Друштва којим се уређује питање донација, спонзорства и солидарне помоћи;
29) доноси опште aкте у својству оператора преносног система, у складу са законом; 
30) доноси пословник о свом раду којим се ближе уређује начин рада;
31) одлучује о другим питањима у складу са законом, Статутом и општим актима Друштва.
Акт на који Оснивач даје сагласност сматра се донетим даном доношења акта којим се даје сагласност Оснивача.
Члан 29.
Скупштина доноси одлуке на седницама, које сазива Одбор директора.
Скупштина заседа на редовним и ванредним седницама.
Редовна седница Скупштине одржава се једном годишње ради усвајања финансијских извештаја Друштва, најкасније шест месеци после завршетка пословне године. 
Ванредне седнице Скупштине одржавају се по потреби, као и када је то одређено законом.
Вaнрeднa сeдницa мoжe сe oдржaти и бeз сaзивaњa, пoзивaњa aкциoнaрa и дoстaвљaњa мaтeриjaлa, у склaду сa зaкoнoм.
Изузетно, када због оправданих разлога постоји потреба хитног одржавања седнице, седница се може одржати електронским путем (е-mailom, конференцијском везом, другом аудио и визуелном везом).
Седнице Скупштине по правилу се одржавају у седишту Друштва, али Одбор директора може одлучити да се седница Скупштине одржи и на другом месту ако је то потребно ради олакшане организације седнице Скупштине.
Начин рада Скупштине, укључујући питања сазивања седница и достављања материјала, одржавања седница, присуства других лица на седницама и записника са седница, ближе се уређују пословником о раду Скупштине, у складу са законом и Статутом.
б) Одбор директора
Члан 30.
Друштво има Одбор директора који има седам чланова. Одбор директора чине Генерални директор, који је и председник Одбора директора и шест извршних директора. 
Одбор директора води послове Друштва и врши унутрашњи надзор над пословањем Друштва.
Члан 31.
Друштво има Оперативног директора кога бира Генерални директор.
Оперативни директор обезбеђује подршку у раду Генералном директору, давањем савета по питањима корпоративног управљања и обављања послова из делатности Друштва, учествује у доношењу стратешких одлука, обједињује послове на организовању и усклађивању пословних процеса, предлаже мере за успешније остваривање пословних резултата, прати рад организационих делова Друштва и непосредно извештава Генералног директора, заступа Друштво у границама овлашћења, извршава одлуке Генералног директора и обавља друге послове од значаја за функционисање Друштва.
У одсутности или спречености Генералног директора, радње из оквира редовног пословања за које је надлежан Генерални директор, а које не трпе одлагање, предузима Оперативни директор. 
Оперативни директор региструје се као остали заступник у складу са прописима о регистрацији привредних субјеката на основу одлуке Генералног директора о његовом именовању.
Оперативни директор одговара за свој рад Генералном директору.
Оперативни директор је запослен у Друштву на неодређено време.
Члан 32.
Извршне директоре именује Генерални директор на период од четири године.
По истеку мандата, извршни директор може бити поново именован.
Извршни директори не могу имати заменике.
Извршни директор мора бити у радном односу у Друштву.
Извршни директори самостално воде послове Друштва у оквиру своје надлежности, а посебном одлуком Генералног директора Друштва поједини извршни директори могу бити одређени као заступници Друштва.
За извршног директора може бити именовано свако пунолетно, пословно способно лице које испуњава услове прописане законом којим се уређује правни положај привредних друштава. 
Члан 33.
Извршни директори:
1) воде послове Друштва у организационом делу којим руководе, према одредбама акта о унутрашњој организацији и акта о систематизацији послова у Друштву и одлукама Генералног директора;
2) спроводе одлуке органа Друштва у организационом делу којим руководе;
3) одговарају за спровођење одлука органа Друштва у организационом делу којим руководе;
4) одговарају за законитост рада организационог дела Друштва којим руководе;
5) у вођењу послова морају се придржавати ограничења овлашћења која су одређена законским прописима, одлукама органа Друштва или закљученим уговорима;
6) одговарају за квалитет, обим и резултате рада организационог дела Друштва којим руководе.
Члан 34.
Мандат извршног директора престаје истеком периода на који је изабран.
Ако извршни директор у току трајања мандата престане да испуњава услове да буде извршни директор Друштва, сматра се да му је престао мандат даном престанка испуњености тих услова.
Генерални директор може разрешити извршног директора и пре истека мандата на који је изабран, без навођења разлога.
Члан 35.
Извршни директор може у свако доба дати оставку Генералном директору писаним путем.
Оставка производи дејство даном подношења, осим ако у њој није наведен неки каснији датум.
Члан 36.
Генерални директор одређује делокруг послова извршних директора.
Члан 37.
Генерални директор и извршни директори имају право на зараду, а могу имати и право на стимулацију.
Услове и критеријуме за утврђивање и висину стимулације из става 1. овог члана одређује Оснивач.
Акт о исплати стимулације Генералног директора и извршних директора доноси Скупштина, уз сагласност Оснивача.
Акт о исплати стимулације извршних директора доноси се на предлог Генералног директора.
Члан 38.
Одбор директора:
1) води послове Друштва и одређује унутрашњу организацију Друштва;
2) врши унутрашњи надзор над пословањем Друштва; 
3) установљава рачуноводствене политике Друштва и политике управљања ризицима; 
4) разматра нацрте финансијских извештаја Друштва по предлогу Генералног директора и подноси их Скупштини на усвајање; 
5) одговара за тачност пословних књига Друштва; 
6) одговара за тачност финансијских извештаја Друштва и консолидованих финансијских извештаја; 
7) даје и опозива прокуру; 
8) сазива седнице Скупштине и утврђује предлог дневног реда са предлозима одлука; 
9) доноси одлуку о расподели међудивиденди; 
10) предлаже Скупштини политику зарада Генералног директора и извршних директора и даје предлоге уговора о раду Генералног директора и извршних директора; 
11) именује чланове Комисије за ревизију; 
12) доноси одлуку о стицању, отуђењу, оптерећењу или давању у закуп непокретности и покретних ствари чија је тржишна вредност у време доношења одлуке није већа од 1.000.000,00 евра у динарској противвредности по средњем курсу Народне банке Србије на дан доношења одлуке;
13) доноси одлуку о успостављању обезбеђења на имовини Друштва, давању јемства, гаранција, авала или успостављању залоге на имовини Друштва, чија вредност не прелази 1.000.000,00 евра у динарској противвредности по средњем курсу Народне банке Србије на дан доношења одлуке;
14) доноси одлуку о задужењу Друштва чија вредност не прелази 1.000.000,00 евра, рачунајући укупно на годишњем нивоу, у динарској противвредности по средњем курсу Народне банке Србије на дан доношења одлуке; 
15) одлучује о питањима доспелих потраживања, односно одобрава репрограм, опрост дуга и сл, чија је вредност мања од 1.000.000,00 евра у динарској противвредности по средњем курсу Народне банке Србије на дан доношења одлуке;
16) одлучује о расходу и отуђењу основних средстава, ситног инвентара и личне заштитне опреме чија појединачна књиговодствена вредност не прелази износ од 1.000.000,00 EUR у динарској противвредности по средњем курсу Народне банке Србије на дан доношења одлуке;
17) усваја извештај Комисије за ревизију и предузима мере за отклањање неправилности утврђених извештајем;
18) израчунава износе дивиденди, одређује дан и поступак њихове исплате, а одређује и начин њихове исплате у оквиру овлашћења која су му дата Статутом или одлуком Скупштине; 
19) извршава одлуке Скупштине;
20) одобрава донације, спонзорства, солидарну и хуманитарну помоћ, сагласно општем акту Друштва којим се уређује питање донација, спонзорства и солидарне помоћи;
21) разматра нацрт плана јавних набавки Друштва и доставља га Генералном директору на доношење;
22) доноси одлуку о чланству и представљању Друштва у домаћим и међународним организацијама и удружењима;
23) доноси, односно усваја општа акта Друштва за које законом и Статутом није утврђена надлежност другог органа;
24) доноси Пословник о свом раду којим се ближе уређује начин рада;
25) врши друге послове и доноси одлуке у складу са законом, Статутом, општим актима Друштва и одлукама Скупштине.
Члан 39.
Одбор директора по правилу одлучује на седницама.
Начин рада Одбора директора, укључујући питања сазивања седница и достављања материјала, одржавања седница, присуства других лица на седницама и записника са седница, ближе се уређују пословником о раду Одбора директора, у складу са законом и Статутом.
в) Генерални директор
Члан 40.
Генералног директора именује Оснивач на период од четири године.
Генерални директор не може имати заменика.
Генерални директор заснива радни однос у Друштву на одређено време.
Услови за именовање, поступак за именовање, престанак мандата и суспензија Генералног директора одређени су законом којим се уређује правни положај јавних предузећа. 
Члан 41.
Генерални директор: 
1) представља и заступа Друштво;
2) координира рад извршних директора, председава седницом Одбора директора и предлаже њен дневни ред;
3) организује и руководи процесом рада у Друштву; 
4) води пословање Друштва; 
5) одговара за законитост рада Друштва; 
6) предлаже дугорочни и средњорочни план пословне стратегије и развоја и одговоран је за њихово спровођење;
7) предлаже програм пословања и одговоран је за његово спровођење; 
8) предлаже финансијске извештаје Друштва; 
9) извршава одлуке Одбора директора и Скупштине; 
10) бира извршне директоре;
11) предлаже директора и бира представнике Друштва у скупштини друштва капитала чији је једини власник Друштво, у складу са Законом;
12) закључује уговоре о раду са извршним директорима;
13) одлучује о правима, обавезама и oдгoвoрнoстимa запослених из рaднoг oднoсa и закључује уговор о раду са запосленима;
14) доноси акт о унутрашњој организацији и систематизацији послова, као и друге опште акте за чије доношење је овлашћен законом или одлуком Скупштине; 
15) доноси план одбране Друштва, руководилац је одбрамбених припрема, одговоран је за планирање, организовање, припремање и оспособљавање Друштва за рад у случају ратног и ванредног стања;
16) одобрава донације, спонзорства, солидарну и хуманитарну помоћ, сагласно општем акту Друштва којим се уређује питање донација, спонзорства и солидарне помоћи;
17) обавља и друге послове одређене законом, Статутом и општим актима Друштва.
Пословодство
Члан 42
Генерални директор, Оперативни директор, извршни директори и корпоративни директори одређени актом о организацији и систематизацији послова чине пословодство Друштва које оперативно води послове Друштва.
Генерални директор може да понуди Оперативном или корпоративном директору потписивање анекса уговора о раду ради премештаја на друге одговарајуће послове, а Оперативном или корпоративном директору који не прихвате понуђени анекс отказује се уговор о раду у складу са законом, уз исплату једнократне новчане накнаде у висини четири просечне месечне зараде које су које су му исплаћенe у претходних 12 месеци. 
Оперативни или корпоративни директор који је повредио радну обавезу и/или радну дисциплину или није остварио одговарајуће резултате рада у складу са законом или испуњава друге услове за престанак радног односа у складу са законом, нема право на исплату једнократне новчане накнаде из става 2. овог члана. 
У случају да извршни директор, који је у радном односу на неодређено време буде разрешен пре истека мандата, односно уколико по истеку мандата не буде поново именован на функцију, не прихвати понуду анекса уговора о раду ради премештаја на друге одговарајуће послове, отказује се уговор о раду у складу са законом уз исплату једнократне новчане накнаде у висини четири просечнe месечнe зарадe које су му исплаћенe у претходних 12 месеци. Право на једнократну новчану накнаду под условима из овог става има и извршни директор који је засновао радни однос на одређено време у складу са законом ако му је мандат трајао дуже од две године пре разрешења и престанка радног односа због разрешења. 
Извршни директор из става 4. овог члана нема право на исплату једнократне новчане накнаде ако је разрешење последица повреде радне обавезе и/или кршења радне дисциплине или престанка испуњавања услова за обављање функције или ако испуњава друге услове за престанак радног односа у складу са законом.
Генералном директору који је у радном односу на неодређено време, који пре истека мандата буде разрешен, осим у случају разрешења по основу који по закону којим се уређује правни положај јавних предузећа представља обавезан разлог за разрешење, као и у случају испуњења других услова за престанак радног односа у складу са законом којим се уређује рад, а који не прихвати анекс уговора о раду ради премештаја на друге одговарајуће послове, престаје радни однос у складу са законом, уз исплату једнократне новчане накнаде у висини четири просечнe месечнe зарадe које су му исплаћенe у претходних 12 месеци. Право на једнократну новчану накнаду под условима из овог става има и Генерални директор који је засновао радни однос на одређено време ако му је мандат трајао дуже од две године пре разрешења и престанка радног односа због разрешења.
XIII. НАДЗОР
Члан 43.
Начин спровођења и организација рада унутрашњег надзора пословања Друштва уређује се правилником и другим општим актима Друштва у складу са законом.
Члан 44.
Друштво има Комисију за ревизију.
Комисија за ревизију има три члана које именује Одбор директора.
Чланови Комисије за ревизију могу бити чланови Одбора директора и друга физичка лица која имају одговарајућа знања и радна искуства од значаја за рад комисије.
Најмање један члан Комисије за ревизију мора бити лице које је овлашћени ревизор у складу са законом којим се уређује рачуноводство и ревизија или које има одговарајућа знања и радно искуство у области финансија и рачуноводства, а које је независно од Друштва у смислу закона којим се уређује правни положај привредних друштава.
Лице које је запослено или на други начин ангажовано у правном лицу које врши ревизију финансијских извештаја Друштва не може бити члан Комисије за ревизију.
Члан 45.
Комисија за ревизију:
1) припрема, предлаже и проверава спровођење рачуноводствених политика и политика управљања ризицима;
2) даје предлог Одбору директора за именовање и разрешење лица надлежних за обављање функције унутрашњег надзора у Друштву;
3) врши надзор над радом унутрашњег надзора у Друштву;
4) испитује примену рачуноводствених стандарда у припреми финансијских извештаја и оцењује садржину финансијских извештаја;
5) испитује испуњеност услова за израду консолидованих финансијских извештаја Друштва;
6) учествује у поступку избора ревизора Друштва, који се спроводи у складу са законом којим се уређују јавне набавке;
7) даје мишљење о предлогу уговора са ревизором Друштва и у случају потребе даје образложени предлог за отказ уговора са ревизором Друштва;
8) врши надзор над поступком ревизије, укључујући и одређивање кључних питања која треба да буду предмет ревизије и проверу независности и објективности ревизора;
9) обавља и друге послове из домена ревизије које јој повери Одбор директора.
Комисија за ревизију саставља и Одбору директора подноси извештаје о питањима из става 1. овог члана најмање једанпут годишње, осим ако одлуком Одбора директора није одређено да се сви или поједини извештаји састављају и подносе у краћим временским интервалима.
Комисија за ревизију не може одлучивати о питањима из надлежности Одбора директора.
Члан 46.
Комисија за ревизију доноси одлуке већином гласова од укупног броја чланова.
У случају једнаке поделе гласова, глас председника Комисије је одлучујући.
Седницама Комисије за ревизију могу да присуствују само чланови комисије и стручна лица која су једногласно позвана од стране чланова комисије да присуствују појединој седници, ако је њихово присуство потребно за расправљање појединих тачака дневног реда.
XIV. ОСНИВАЧКА ПРАВА, УЛАГАЊЕ КАПИТАЛА И УПРАВЉАЊЕ ЗАВИСНИМ ДРУШТВИМА КАПИТАЛА
Члан 47.
Друштво може само или заједно са другим домаћим или страним правним лицима да оснива привредна друштва у Републици Србији или другој држави, за обављање енергетских и других делатности, да улаже капитал у друга домаћа и страна правна лица, у складу са законом.
Друштво може улагати капитал у друга домаћа и страна правна лица под условом да се тиме не угрожава обављање делатности и успешно пословање Друштва.
На дан доношења овог статута Друштво је:
1) члан са уделом од 25% у Привредном друштву „ЕЛЕКТРОЕНЕРГЕТСКИ КООРДИНАЦИОНИ ЦЕНТАР” д.о.о. Београд, Војводе Степе 412, матични број 06971121;
2) члан са уделом од 100% у Привредном друштву за изградњу електроенергетских објеката „Електроисток – Изградња” д.о.о. Београд, Хусинских рудара 19, матични број 20055847;
3) члан са уделом од 100% у Привредном друштву за пројектовање консалтинг и инжењеринг електроенергетских и телекомуникационих објеката и система „Електроисток – Пројектни Биро” д.о.о. Београд, Ровињска 14, матични број 20055871;
4) члан са уделом од 33,33% у Привредном друштву „Центар за координацију сигурности СЦЦ” д.о.о. Београд, Војводе Степе 412, матични број 21114162;
5) акционар са учешћем од 75% у акцијском капиталу привредног друштва SEEPEX а.д. Београд, Војводе Степе 412, матични број 21121070;
6) акционар са учешћем од 10.01% у акцијском капиталу привредног друштва Црногорски Електропреносни Систем АД Подгорица, Булевар Светог Петра Цетињског 18, Подгорица, Црна Гора. 
Члан 48.
Друштво може издвојене организационе делове да образује као огранке, преко којих обавља делатност у земљи и огранке или представништва у иностранству, у складу са законом.
Друштво има регистровани огранак у Црној Гори – Одмаралиште Буљарице. 
XV. ЗАШТИТА ЖИВОТНЕ СРЕДИНЕ
Члан 49.
Друштво је дужно да у обављању делатности обезбеди потребне услове за заштиту и унапређење животне средине и да спречава узроке и отклања последице које угрожавају животну средину.
Начин обезбеђивања услова из става 1. овог члана утврђује се у зависности од утицаја делатности које Друштво обавља на животну средину.
XVI. ОПШТИ АКТИ
Члан 50.
Статут је основни општи акт Друштва.
Остали општи акти Друштва су: правилници, пословници, упутства, одлуке, наредбе и процедуре којима се на општи начин уређују питања од значаја за рад и пословање Друштва, као и права, обавезе и одговорности запослених и начин њиховог остваривања.
Остали општи акти Друштва морају бити сагласни Статуту.
Члан 51.
О изменама и допунама Статута одлучује Скупштина, уз сагласност Оснивача.
Статут и свака измена и допуна Статута региструју се сагласно закону којим се уређује регистрација привредних субјеката.
Генерални директор Друштва је у обавези да након сваке измене Статута сачини и потпише пречишћени текст.
XVII. ПРЕЛАЗНЕ И ЗАВРШНЕ ОДРЕДБЕ
Члан 52.
Акционарско друштво „Електромрежа Србије” Београд наставља са радом у складу са законом којим се уређује правни положај јавних предузећа и законом којим се уређује правни положај привредних друштава и овим статутом.
Друштво је дужно да своја акта усагласи са овим статутом у року од девет месеци од дана регистрације промене правне форме Друштва у Регистру привредних субјеката.
Друштво је дужно да оснивачка акта Друштва капитала у којима је Друштво једини члан, усагласи са одредбама овог статута у року од девет месеци од дана регистрације промене правне форме Друштва у Регистру привредних субјеката.
Члан 53.
Даном ступања на снагу овог статута престаје да важи Статут Јавног предузећа „Електромрежа Србије”, Београд, број 560/1 од 21. јануара 2014. године и Одлука о изменама Статута, број 17006/2 од 26. децембра 2014. године.
Члан 54.
Овај статут ступа на снагу осмог дана од дана објављивања у „Службеном гласнику Републике Србије”.
05 број 110-10178/2016
У Београду, 27. октобра 2016. године
Влада
Председник,
Александар Вучић, с.р.