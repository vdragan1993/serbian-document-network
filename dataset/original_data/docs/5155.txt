На основу члана 56. ст. 1. и 2. Закона о заштити природе („Службени гласник РС”, бр. 36/09, 88/10 и 91/10 – исправка) и члана 11. став 1. Уредбе о проглашењу Специјалног резервата природе „Тителски брег” („Службени гласник РС”, број 56/12),
Управни одбор Јавног предузећа „Тителски брег”, на 5. седници од 16. јула 2013. године, донео је
 
ПРАВИЛНИК
о унутрашњем реду и чуварској служби Специјалног резервата природе „Тителски брег”

	"Службени гласник РС", број 41 од 16. априла 2014.
 
I. ОСНОВНЕ ОДРЕДБЕ
Члан 1.
Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Специјалног резервата природе „Тителски брег” (у даљем тексту: Резерват), односно ближе прописују правила из члана 56. став 4. Закона о заштити природе (у даљем тексту: Закон) по којима се на подручју Резервата спроводе режими заштите утврђени чланом 35. Закона и Уредбом о проглашењу Специјалног резервата природе „Тителски брег” (у даљем тексту: Уредба).
Члан 2.
Управљање Резерватом Уредбом је поверено Јавном предузећу „Тителски брег” из Титела (у даљем тексту: Управљач).
Члан 3.
Одредбе овог правилника се односе на кориснике, посетиоце, као и на сва друга правна и физичка лица која на било који начин, користе вредности Резервата и услуге Управљача.
Корисник Резервата је правно лице, предузетник, физичко лице или други субјект који у Резервату обавља послове, делатности, односно користи природно добро и његове ресурсе, погодности и одлике.
Посетилац Резервата је лице које из научних, образовних, рекреативних, туристичких, спортских и културних потреба и разлога борави на подручју резервата краће од 15 дана, као и лице у транзиту кроз подручје Резервата. 
	
Посетиоцима у смислу става 3. овог правилника не сматрају се лица која имају пребивалиште или су власници непокретности на подручју Резервата и особе које им долазе у посету, а не користе услуге које се пружају на подручју Резервата, лица која су запослена или обављају службене радње на подручју Резервата и пословни партнери Управљача.
Члан 4.
Корисници и посетиоци Резервата дужни су да се придржавају одредаба овог правилника, упутстава са информативних табли и других ознака, као и упутстава или налога Чувара Резервата и других овлашћених лица Управљача. 
	
У планирању и предузимању радова и активности на подручју Резервата, корисници и посетиоци дужни су да поштују Закон, Уредбу и План управљања Специјалним резерватом природе „Тителски брег”.
Члан 5.
За коришћење природних вредности и услуга у Резервату, корисници и посетиоци су дужни да плаћају накнаду сходно члану 70. Закона.
Начин плаћања и обрачуна као и висину накнаде из става 1. овог члана, прописује Управљач посебним актом, уз сагласност надлежног Министарства (у даљем тексту: Министарство), на основу Закона и Уредбе.
Члан 6.
Унутрашњи ред у Резервату обезбеђује се:
1. организовањем чуварске службе у складу са Законом и овим правилником,
2. сарадњом са локалним становништвом, власницима индивидуалних поседа, другим корисницима у спровођењу прописаних режима заштите који су од утицаја на спровођење унутрашњег реда у Резервату,
3. сарадњом са надлежним државним органима и органима општине Тител. 
II. КРЕТАЊЕ И БОРАВАК ПОСЕТИЛАЦА
Члан 7.
Улазак и боравак у Резервату је слободан и без ограничења осим на местима, у време и на начин утврђен овим правилником.
За групне посете Резервату и друго дозвољено коришћење природних вредности, за научноистраживачки рад, за снимање и фотографисање, обавезно је прибављање одобрења од Управљача.
Посетиоци из става 2. овог члана дужни су да код себе имају прибављено одобрење и да га покажу на захтев службеног лица.
Члан 8.
Површине, места, време и објекти из става 1. члана 8. овог правилника су:
1. површине на којима је утврђен I степен заштите,
2. станишта од приоритетног значаја за заштиту односно места од посебног значаја за очување строго заштићених врста,
3. површине, места и објекти за реинтродукцију биљних и животињских врста и прихрану птица,
4. простор око стабала дрвећа на којима се гнезда значајних врста птица полупречника 50 метара, где се забрањује приступ у репродуктивном периоду.
Површине, места и објекте из става 1. овог члана Управљач ће означити на видљив и јасан начин.
Члан 9.
За време боравка у Резервату, посетиоци су дужни да се придржавају правила унутрашњег реда, упутстава са информативних табли и других ознака, као и упутстава и објашњења овлашћеног лица.
Кретање на подручју Резервата дозвољено је по јавним путевима, одређеним стазама, површинама намењеним за спорт и рекреацију и посебно уређених терена за одмор. 
	
Посетиоци и организоване групе посетилаца Резервата могу се изузетно кретати и по деловима подручја Резервата који нису одређени за кретање и боравак посетилаца уз претходно одобрење Управљача и уз пратњу водича Резервата.
Организоване групне посете на подручју Резервата дозвољене су искључиво уз пратњу водича Резервата. 
	
Посетиоци могу боравити у Резервату у свим за то намењеним објектима, на излетничким пунктовима уређеним за једнодневни боравак.
У зони I степена заштите и ловном резервату кретање посетилаца је забрањено, осим организованим посетама под контролом водича Резервата.
III. КРЕТАЊЕ И ПАРКИРАЊЕ ВОЗИЛА 
Члан 10.
Кретање и паркирање возила, односно саобраћај на путевима на подручју Резервата обавља се следећим општим правилима:
1. На подручју Резервата кретање и паркирање моторних возила дозвољено је у складу са утврђеним режимом саобраћаја на локалним и регионалним путевима.
2. Кретање шумским путевима дозвољено је за возила предузећа Управљача, Управљача шумским подручјем, Војске Србије, МУП-а, хитне помоћи и ватрогасне службе. 
	
3. Кретање шумским путевима за посетиоце и грађане, дозвољено је на основу посебне дозволе којом се утврђује правац кретања, сврха и време задржавања. 
	
Упутство о контроли кретања и паркирања моторних возила шумским путевима, служби надзора, издаће директор предузећа.
4. При кретању и паркирању возила на шумским путевима, возачи су дужни да се придржавају постојеће саобраћајне сигнализације.
Члан 11.
На подручју Резервата установљавају се и посебна правила за кретање и паркирање возила и то:
– Забрањено је користити шумске путеве за јавни саобраћај,
– Забрањена је поправка и сервисирање моторних возила,
– Забрањена је вуча и теглење разних материјала по путевима,
– Забрањено је организовање и одржавање ауто и мото трка.
Члан 12.
Програм одржавања јавних и приступних путева Резервату и туристичким објектима и режим саобраћаја на њима, овлашћене организације доносе уз сагласност Управљача.
Одржавање шумских путева и режим саобраћаја на тим путевима, у I и II зони заштите, утврђује и обезбебеђује Управљач.
Члан 13.
Забрањен је саобраћај за сва теретна возила на путевима у делу којим пролазе кроз I зону заштите, осим за возила Предузећа, Војске Републике Србије, МУП-а и ватрогасне службе.
III. ЗАШТИТА И КОРИШЋЕЊЕ ПРИРОДНИХ И КУЛТУРНИХ ДОБАРА
Члан 14.
Корисници и посетиоци Резервата дужни су да примењују мере заштите природних, културних и других вредности и животне средине у складу са Законом, Уредбом и овим правилником.
Члан 15.
Биљке и гљиве које живе у слободној природи на подручју Резервата а којима је Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10 и 47/11), (у даљем тексту: Правилник о дивљим врстама) утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати. 
	
Животиње које живе, повремено или сезонски бораве у слободној природи на подручју Резервата, а којима је Правилником о дивљим врстама, утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.
Лице које на подручју Резервата нађе заштићену дивљу животињу утврђену Правилником о дивљим врстама, свој налаз без одлагања пријављује чувару или другом овлашћеном лицу Управљача.
Лице из става 3. овог члана и Управљач могу се договорити да Управљач преузме даље обавезе у вези нађених примерака дивљих животиња сходно члану 93. Закона, односно обавести најближу ветеринарску организацију и надлежно Министарство, о чему Управљач саставља записник и води евиденцију. 
	
Забрањено је поступање са строго заштићеним врстама дивљих биљака, животиња и гљива супротно одредбама ст. 1. и 2. овог члана.
Члан 16.
Дивље врсте биљака, гљива, лишајева и животиња које су утврђене Уредбом о стављању под контролу сакупљања и промета дивље флоре и фауне (,,Службени гласник РС”, бр. 31/05, 45/05 – исправка, 22/07, 38/08, 9/10 и 69/11) могу се сакупљати на подручју Резервата на начин и под условима утврђеним претходно споменутим прописом и Уредбом. 
	
Лица која врше сакупљање дивље флоре и фауне из става 1. овог члана на подручју Резервата дужна су да Чувару Резервата (у даљем тексту: Чувар) или другом овлашћеном лицу управљача пријаве дневне количине и врсте сакупљене флоре и фауне. 
	
За сакупљање дивље флоре и фауне на површинама у шумама и шумском земљишту у државној својини, као и на земљишту у јавној и задружној својини на коме је Уредбом утврђен режим заштите II степена потребно је прибавити одобрење Управљача. 
	
Забрањено је сакупљање дивље флоре и фауне супротно одредбама ст. 1, 2. и 3. овог члана.
Члан 17.
Врсте дивље флоре и фауне чије је коришћење и заштита регулисано прописима из области шумарства, пољопривреде, лова и риболова могу се на подручју Резервата користити на начин и под условима из тих прописа. 
	
За приступ и боравак на местима у Резервату из члана 9. овог правилником ради коришћења дивље флоре и фауне потребно је прибавити одобрење Управљача. 
	
Члан 18.
Забрањено је остављати угинуле, заклане и убијене животиње и њихове делове, кланички отпад и месне прерађевине на местима уређеним као хранилишта.
Члан 19.
На подручју Резервата дозвољена је реинтродукција врсти дивље флоре и фауне која је ишчезла са заштићеног подручја или његових појединих делова, као и спровођење мера активне заштите фауне.
На подручју Резервата обавезни су контрола и сузбијање врста биљака и животиња које је Министарство прогласило за инвазивне. 
	
Забрањено је поступање са алохтоним и инвазивним врстама биљака и животиња супротно одредбама ст. 1. и 2. овог члана.
Члан 20.
Управљач ће на погодан начин јавно приказати и учинити доступним корисницима и посетиоцима спискове врста дивље флоре и фауне из чл. 15, 16. и 17. са информацијама од значаја за њихово препознавање, заштиту и режим коришћења.
Члан 21.
Забрањено је оштећивати и уништавати предмете и објекте који имају културно-историјску вредност, односно својство или статус евидентираног или утврђеног културног добра као и објекте који представљају примере народног градитељства. 
	
Није допуштено раскопавање места на којима су констатовани или основано претпостављени археолошки налази, нити њихово заузеће изградњом објеката и другим радовима. 
	
На подручју Резервата дозвољене су радње које имају за циљ очување, рестаурацију и стављање у функцију објеката културно-историјског наслеђа и традиционалног градитељства.
Управљач ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из ст. 1, 2. и 3. овог члана на подручју Резервата.
Управљач ће на видан и погодан начин обележити објекте и места са културно-историјским вредностима на подручју Резервата. Забрањене су активности и радње из ст. 2. и 3. овог члана.
Члан 22.
Забрањено је обављати радове и друге активности којима се могу изазвати неповољне промене животне средине, односно загадити тло, вода и ваздух, стварати прекомерна бука и индуковати зрачење штетно по људе и живи свет, а сходно прописима који регулишу област заштите животне средине.
У складу са чланом 57. Закона, за радове и активности односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Покрајински Завод за заштиту природе (у даљем тексту: Завод). 
	
Носилац пројекта дужан је да планиране радове и активности из става 2. овог члана писмено пријави Управљачу.
Члан 23.
Коришћење флоре и фауне (лековитог биља, шумских плодова, ловне фауне, пашњака и сл.), може се вршити под следећим условима, и то:
1) да су то врсте флоре и фауне чије коришћење није, законом или другим прописима, забрањено;
2) да коришћење флоре, вегетације, ловне фауне буде у складу са шумским и ловним основама;
3) да се брање и сакупљање лековитог биља, шумских плодова и гљива може вршити само уз претходно одобрење Управљача, у смислу одређивања подручја, начина и времена брања и коришћења;
4) да се врсте флоре и фауне које су заштићене посебним актом о контроли коришћења и промету дивљих биљних и животињских врста користе на начин и под условима предвиђеним тим актом;
5) да се ловна фауна може ловити само у оквиру санитарног лова, уз претходно одобрење Управљача и уз пратњу Чувара.
IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА
Члан 24.
На подручју Резервата и заштитне зоне није дозвољено обављати радове и активности за које се у складу са законом којим се уређује заштита природе утврди да могу одштетити вредности а пре свега структура лесног одсека и пратећих облика његовог рељефа, популације, заједнице и станишта биљних и животињских врста, као и нарушити природне процесе, еколошку целовитост подручја и интегритет простора археолошких налазишта или значајно неповољно утицати на карактеристична обележја предела.
На површинама са режимом заштите I, II и III степена непосредно се примењују забране радова и активности које су као такве утврђене законом којим се уређује заштита природе, а које регулишу режиме заштите у заштићеним подручјима.
Пчеларење се може вршити само уз претходно одобрење Управљача, у смислу одређивања подручја, начина и времена коришћења.
Пашарење стоке врши се уз претходно одобрење Управљача, у смислу одређивања подручја, начина и времена коришћења, на простору где је дозвољена паша, под надзором чувара стоке.
На површинама које представљају природне ливаде и пашњаке активности се своде на њихово одржавање као травних станишта а забрањује се њихово преоравање, пошумљавање и уклањање травног покривача и хумусног слоја, осим на малим површинама, ако је то потребно, за потребе изградње објеката који ће се користити у едукативне сврхе.
V. ЛОВ
Члан 25.
Активности лова на подручју Резервата и заштитне зоне обављају се у складу Законом о дивљачи и ловству (,,Службени гласник РС”, број 18/10), прописима донетим на основу тог закона, Законом, Уредбом и овим правилником. 
	
Газдовање ловиштима на подручју Резервата и заштитне зоне врши се на основу програма развоја ловног подручја, ловних основа и годишњих програма газдовања ловиштима. 
	
На површинама на којима је утврђен режим заштите I степена дозвољено је спровођење заштитних мера у случају појава животињских болести и пренамножавање штеточина, а у складу са законом.
На површинама на којима је утврђен режим заштите II степена дозвољен је санитарни одстрел дивљачи, заштита и унапређење популација дивљачи у ловишту и мере на унапређивању станишта дивљачи 
	
На површинама на којима је утврђен режим заштите III степена дозвољене су активности које се односе на одрживо газдовање популацијама и стаништима аутохтоних врста дивљачи, у складу са законом.
На подручју Резервата забрањено је уништавање хранилишта, вештачких гнезда и уништавање и сеча стабала гнезда строго заштићених врста птица.
VI. СПОРТ, РЕКРЕАЦИЈА И ТУРИЗАМ
Члан 26.
На подручју Резервата могу се организовати спортска такмичења и активности рекреације уколико се тим активностима не оштећују или угрожавају природне вредности и квалитет животне средине. 
	
За такмичења из става 1. овог члана организатор прибавља одобрење Управљача и плаћа накнаду у складу са посебним актом који доноси Управљач. 
	
Организатор је дужан да такмичење пријави Управљачу најмање 30 дана пре дана планираног за његов почетак. 
	
За планиране спортске активности код којих се основано претпоставља могућност утицаја на природне вредности Резервата и квалитет животне средине организатор, на основу обавештења управљача прибавља услове заштите природе које издаје Завод. 
	
Забрањено је организовање такмичења без одобрења Управљача и противно условима датим у одобрењу.
Члан 27.
На подручју Резервата правна и физичка лица могу обављати делатност туризма, односно организовати туристичка путовања и туристичку посету у складу са Законом о туризму („Службени гласник РС”, бр. 36/09 и 88/10), прописима донетим на основу тог закона, Законом, Уредбом и овим правилником.
Члан 28.
Туристичке групе и појединци могу у пратњи Чувара или другог овлашћеног лица Управљача посећивати и разгледати локалитете и површине, из образовних, рекреативних и општекултурних разлога и потреба. 
	
Намераване посете односно обилазак из ставa 1. овог члана пријављују се Управљачу најмање 48 часова раније. 
	
Управљач ће израдити и донети програм презентације Резервата којим ће ближе уредити допуштен начин и места посећивања, истовремени број посетилаца на појединим местима и друга питања од значаја за разгледање Резервата и упознавање његових вредности, а посебно начин презентације вредности у оквиру активности екотуризма.
Члан 29.
За обављање делатности туризма из члана 27. и за услуге Управљача из члана 28. овог правилника плаћа се накнада у складу са посебним актом Управљача.
VII. КОРИШЋЕЊЕ РЕКРЕАТИВНИХ И ДРУГИХ ЈАВНИХ ПОВРШИНА
Члан 30.
Рекреативним и другим јавним површинама сматрају се делови територије Резервата, који су уређени и опремљени за одређену намену рекреације, спорта и других видова јавног коришћења (шеталиште, излетничке стазе, игралиште, простор за пружање различитих услуга посетиоцима, простор за привремене објекте и сл.).
Члан 31.
Рекреативне и друге јавне површине морају бити уређене, опремљене, одржаване и безбедне, о чему се старају непосредни корисници тих површина.
За коришћење рекреативних и других јавних површина на подручју Резервата плаћа се накнада, која се користи за одржавање и даље уређивање и опремање рекреативних и других јавних површина у складу са законом.
Накнада за коришћење рекреативних и других јавних површина којима управља Управљач, плаћа се Управљачу у складу са Одлуком о накнадама за коришћење заштићеног подручја.
Члан 32.
Коришћење рекреативних и других јавних површина ради излагања и продаје производа или друтих услуга, односно постављање привремених објеката (киосци, тезге и др.), врши се уз претходну сагласност Управљача, а под условима које пропише Завод.
Члан 33.
Градња објеката и уређење простора за потребе очувања, унапређења и приказивања природних и културних вредности, реконструкцију и одржавање постојећих објеката саобраћајне и остале инфраструктуре, дозвољена је искључиво на површинама на којима је утврђен режим заштите II и III степена.
Члан 34.
Планиране радове на изградњи објеката и уређењу простора из члана 33. Носилац радова (у даљем тексту: Инвеститор) дужан је да писмено пријави Управљачу, сходно члану 57. став 5. Закона.
Пријава из става 1. овог члана садржи основне податке о Инвеститору, врсти и обиму планираних радова, локацији и власништву на непокретностима.
Управљач ће у року не дужем од 15 дана од дана подношења пријаве доставити Инвеститору писано обавештење о томе да ли су радови Законом и Уредбом дозвољени, са упутством шта даље треба да ради како би прибавио акт о условима заштите природе, локацијску и грађевинску дозволу.
Управљач ће од Инвеститора тражити допуну пријаве уколико се на основу предочених података не може пружити меродавно и квалификовано обавештење.
Инвеститор је дужан да један примерак пријаве почетка грађења објекта из члана 148. Закона о планирању и изградњи достави и Управљачу. Уз пријаву, у којој наводи планирану динамику радова, Инвеститор прилаже акт о условима заштите природе и грађевинску дозволу.
Забрањено је радове на изградњи објеката и уређењу простора изводити, односно обављати без пријаве из става 5. овог члана без сагласности Управљача.
VIII. ПОСТАВЉАЊЕ ИНФОРМАТИВНИХ, РЕКЛАМНИХ И ДРУГИХ ОЗНАКА
Члан 35.
Управљач поставља прописане ознаке и табле на прилазима и границама Резервата у складу са Правилником о начину обележавања заштићених природних добара („Службени гласник РС”, бр. 30/92, 24/94 и 17/96).
Поред прописаних ознака постављају се информативне табле и друге ознаке ради презентације и афирмације природних вредности Резервата (као што су панои, билборди, места за отпатке и др.) и пружања информација посетиоцима о условима кретања, правилима о унутрашњем реду, могућностима коришћења и слично.
Рекламе и друге ознаке на подручју Резервата могу се постављати, искључиво, уз претходно одобрење Управљача.
Постојеће ознаке морају се ускладити у року од шест месеци, од дана ступања на снагу овог правилника.
	
Неусклађене ознаке, Управљач ће уклонити на терет корисника.
Забрањено је оштећивање или уништавање и уклањање табли и натписа на таблама, као и њихово заклањање и маскирање другим објектима.
Члан 36.
Корисници Резервата могу, у рекламне сврхе, користити име и заштитни знак заштићеног природног добра, уз претходно одобрење Управљача.
Фотографисање и снимање тонских и видео записа и филмова, у комерцијалне сврхе, може се изводити само уз претходно одобрење Управљача и услова Завода.
За одобрења које издаје Управљач из ст. 1. и 2. овог члана плаћа се накнада коју Управљач утврђује посебним актом.
Ради прибављања одобрења из ст. 1. и 2. овог члана, организатор снимања, односно заинтересовано лице пријављује планиране активности снимања Управљачу, који је дужан да у року од 15 дана реши захтев по пријави организатора снимања.
Управљач може привремено или трајно ускратити сагласност уколико је индикован неповољан утицај на природне вредности.
Физичко или правно лице које обавља снимање фотографија, тонских и видео записа и филмова који се публикују односно приказују јавности, осим играних филмова, дужно је да један примерак снимљеног материјала достави Управљачу.
Члан 37.
За све рекламе и ознаке, постављене на подручју Резервата (осим ознака које поставља Управљач у циљу обележавања и презентације), плаћа се накнада утврђена Одлуком о накнадама за коришћење заштићеног подручја Специјални резерват природе „Тителски брег”.
IX. ИЗВОЂЕЊЕ НАУЧНИХ ИСТРАЖИВАЊА И ОБРАЗОВНИ РАД
Члан 38.
На подручју Резервата могу се вршити научна истраживања и изводити истраживачки радови, уз претходну сагласност Управљача према следећим правилима:
1) научноистраживачки рад и истражни радови врше се на начин којим се не изазивају трајна оштећења природних вредности односно не угрожавају бројност и стабилност популације ретких и угрожених врста флоре и фауне или осетљивих екосистема;
2) приликом извођења научних истраживања и истражних радова није дозвољено уништавање или угрожавање природних и створених вредности и еколошке равнотеже;
3) за коришћење врста флоре и фауне које су природне реткости, особе које те радове изводе морају да поседују одговарајуће одобрење Министарства;
4) за извођење научноистраживачких и истражних радова особе које те радове изводе, односно одговорна лица, морају да поседују акт са условима заштите природе, као и одговарајућа одобрења односно сагласности од Управљача;
5) након завршетка, верификације или објављивања резултата научних истраживања и истражних радова, подаци, односно примерак публикованих резултата доставља се Управљачу ради евидентирања и коришћења у сврху мониторинга, програмирања активности на заштити и развоју Резервата.
Носилац истраживања је у обавези да Управљачу достави пријаву планираних истраживачких радова и активности.
Пријава истраживања садржи податке о врсти, циљу, садржају, локацији, времену трајања, методама, средствима, опреми, алатима, руководиоцу и учесницима истраживања. У пријави се могу навести и услуге односно помоћ која се тражи од Управљача.
Уз пријаву се прилаже и акт о условима заштите.
Сагласност из става 1. овог члана, коју Управљач издаје у року не дужем од седам дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, времену и начину извођења радова, обезбеђивање пратње Чувара или другог лица, као и могућност и услове пружања тражених услуга.
Забрањено је истраживања из става 1. овог члана започети или изводити без прибављене сагласности Управљача.
Члан 39.
Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.
Члан 40.
Образовне активности на подручју Резервата, као што су школа у природи, теренска настава, семинари и стручне екскурзије потребно је благовремено писмено пријавити Управљачу.
Активности из става 1. овог члана не могу започети пре него што Управљач потврди пријем пријаве активности. Пријава мора да садржи податке о врсти, циљу, садржају, времену трајања, организатору и броју учесника.
Управљач ће најкасније у року од два дана писмено пријавити пријем пријаве активности и обавестити подносиоца пријаве о посебним условима заштите природе приликом обављања активности, ако их има.
Члан 41.
У року од 15 дана по завршетку теренских истраживања и образовних активности, носилац истраживања односно организатор активности дужан је да Управљачу достави кратак извештај о току и главним резултатима спроведених истраживања и образовних активности.
Ономе ко благовремено не поднесе извештај из става 1. овог члана, Управљач може ускратити сагласност за наредна истраживања односно обавештење и услуге за обављање образовних активности.
X. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ
Члан 42.
Одржавање чистоће и управљање отпадом на подручју Резервата врши се у складу са Законом о управљању отпадом („Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником.
Одржавање чистоће на подручју Резервата обавеза је свих корисника. 
На подручју Резервата забрањено је: 
– одлагање комуналног, индустријског, грађевинског отпада, радиоактивног отпада и других опасне материје, амбалаже, расходованих моторних возила, других машина и апарата, осим комуналног и пољопривредног отпада пореклом са заштићеног подручја, који може да се одлаже на прописан начин на местима која су за то одређена и обележена;
	
– руковање хемијским материјама и нафтним дериватима у количинама и на начин који могу проузроковати загађивање земљишта и вода и изазвати тровање и друге неповољне последице по биљни и животињски свет;
	
– нерегулисано испуштање отпадних вода домаћинстава, привредних и других објеката односно испуштање противно прописима из области водопривреде;
	
– складиштење стајског ђубрива на начин који нарушава животну средину, лепоту природних предела, насељених места и околине непокретних културних добара;
– паљење корова, лишћа, грања и слично, као и ложење отворене ватре, по правилу се не може вршити, осим изузетно, по одобрењу и у складу са Програмом заштите од пожара Управљача и на местима која се посебно одређују за ту намену.
Регионални и локални планови управљања отпадом усклађују се са Уредбом и Планом управљања Резерватом.
Члан 43.
Свако је дужан да сакупља и одлаже отпатке које ствара, на местима која су посебно уређена односно опремљена и према потреби, обележена за те намене. 
	
Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Резервата. 
	
Управљач ће иницирати сарадњу са комуналним службама територијално надлежних јединица локалне самоуправе у области одржавања чистоће кроз организовано постављање и редовно пражњење контејнера за смеће у Резервату на местима окупљања већег броја посетилаца. 
	
XI. ЧУВАРСКА СЛУЖБА
Члан 44.
Ради обезбеђења унутрашњег реда и укупне заштите на подручју Резервата и надзора над спровођењем правила утврђених овим правилником, Управљач организује чуварску службу чија организација, права и обавезе су прописани организацијом чуварске службе Управљача. 
	
Чуварску службу чине:
1) чувари са овлашћењима и дужностима утврђеним законом,
2) чувари волонтери са дужностима и правима утврђеним овим правилником, а који се ангажују ради ефикаснијег спровођења правила унутрашњег реда, унапређења свести и сазнања о вредностима и значају Резервата.
Члан 45.
Чуварску службу чине: Руководилац чуварске службе (Руководилац) и чувари. Руководилац чуварске службе има овлашћења Чувара предела, организује послове службе, води одговарајуће евиденције и подноси годишњи извештај о раду.
Чувари врше надзор над целом територијом Резервата ради обезбеђивања унутрашњег реда и законских прописа.
Чуварска служба има један организациони део и то у оквиру граница Резервата са три чуварска реона – Тител, Мошорин, Лок и Вилово.
Послови чуварске службе Резервата организују се у једном реону са најмање једним Чуварем.
Послови чувара волонтера се организују према текућим проблемима спровoђења унутрашњег реда и спровођења програма заштите и развоја.
Члан 46.
Чуварску службу чине односно послове чуварске службе у својству лица са законским овлашћењима и обавезама непосредно обављају чувари и руководилац организационог дела (у даљем тексту: Руководилац).
	
Чувар може истовремено обављати и послове Чувара шума, ловочувара или рибочувара, а Руководилац и друге послове у оквиру радног места и стручне спреме којом располаже.
	
Чувар је за свој посао у чуварској служби непосредно одговоран Руководиоцу службе, а Руководилац је за свој посао одговоран директору предузећа.
	
Број чувара, врста и обим конкретних послова које Чувар обавља утврђује се актом о систематизацији послова и радних места предузећа, уговором о раду или другим појединачним актом, у складу са законом.
Члан 47.
Рад чуварске службе организује се на терену тако што Чувар врши непосредни надзор и контролише спровођење правила унутрашњег реда на једном чуварском рејону.
	
Чуварски рејон у смислу овог правилника, чини простор који представља компактну целину у погледу конфигурације терена и могућности надгледања. 
	
Чувар је одговоран за унутрашњи ред у рејону за који је задужен. 
У свакодневном обиласку делова рејона или рејон у целости Чувар има право и обавезу да изврши потребну службену радњу у било ком чуварском рејону на подручју Резервата. 
	
Рад Чувара повремено и по потреби организује се у пару или са више Чувара истовремено, кроз рад у сменама или дежурства, патролни обилазак и стационарне контроле или комбиновањем напред наведених метода, односно другом применом теренског рада. 
	
Управљач ће посебним актом утврдити и на погодан начин објавити чуварске рејоне, са њиховим називима, површинама, именима чувара и одговарајућим графичким приказом. 
	
Члан 48.
Обавеза Чувара Резервата је да контролише спровођење правила унутрашњег реда и да обавља и друге послове у складу са Законом и овим правилником.
Обавеза Чувара у вршењу послова је да установи да ли је учињена радња супротна одредбама Закона, Уредбе и овог правилника, или када постоји основана сумња да је учињено кривично дело или прекршај овлашћен је да поступи у складу са Законом и одредбама овог правилника.
У вршењу чуварске службе, дужност Чувара је да:
1) контролише спровођење правилника; 
2) прати односно надгледа кретање и активности посетилаца и других корисника, посебно: 
	
– градњу, реконструкцију и доградњу објеката, транспорт грађевинског материјала и друге радове који се у складу са законом сматрају изградњом објеката, 
	
– коришћење минералних сировина, 
– коришћење шума, односно сечу, крчење, кресање и паљење дрвећа, извлачење, одлагање и транспорт дрвних сортимената, сакупљање семена и др., 
	
– коришћење флоре и фауне, односно сакупљање и брање биљака, гљива и животиња и њихових развојних облика и шумских плодова и др., 
	
– лов, гајење и коришћење дивљачи, 
– употребу моторних возила, 
– улазак у зоне, места и објекте у којима је посета забрањена или ограничена, 
	
– камповање, логоровање, 
– ложење ватре на отвореном и примену правила и мера заштите од пожара, 
	
– организацију и одвијање спортских такмичења и других манифестација, 
– одлагање отпада; 
3) прати стање биљних и животињских врста и других вредности Резервата и води евиденцију о њима;
	
4) контролише и спречава уношење недозвољених предмета на подручје Резервата (средства лова, средства за брање шумских плодова, хемијска средства, грађевински материјал и слично);
5) врши послове на постављању, одржавању и обнављању ознака;
6) пружа помоћ и сарађује са локалним становништвом и другим носиоцима стварних права на непокретностима у циљу заштите природе, решавању имовинско-правних односа и накнади штете услед ускраћивања или ограничавања права коришћења и примене мера заштите;
	
7) пружа податке, помоћ и услуге посетиоцима при обиласку и разгледању Резервата;
	
8) прати и пружа друге потребне услуге организаторима и учесницима научних и других истраживања и образовних активности;
	
9) сарађује са корисницима природних ресурса и привредним субјектима, посебно у области пољопривреде, водопривреде, енергетике, рударства и туризма;
	
10) сарађује са надлежним инспектором;
11) сарађује се органом унутрашњих послова и према указаној потреби тражи његову помоћ; 
	
12) саставља извештаје и обавештава Руководиоца чуварске службе о стању у Резервату; 
	
13) редовно води дневник рада и уписује све податке од значаја за заштиту и развој Резервата;
14) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати;
15) за време вршење службе Чувар носи уредну службену униформу, легитимацију и средства за комуникацију;
16) обавља и све друге послове у складу са Законом.
Члан 49.
Када Чувар утврди или основано претпостави да је посетилац, односно корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: 
	
1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова; 
	
2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус корисника односно посетиоца и неко од права у вези радова и активности које обавља; 
	
3) изврши преглед свих врста возила, пловних објеката и товара; 
4) изврши сваки преглед, осим станова и других просторија за чији је преглед потребан судски налог, а посебно преглед: 
	
– пртљага и личних ствари, 
– улова и средстава за лов, 
– алата и средстава за сакупљање биљака и животиња; 
5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;
	
6) затражи успостављање претходног стања, односно нареди мере за спречавање и уклањање штетних последица, а посебно:
	
– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и сл.,
	
– забрани на лицу места радове и активности које се обављају противно одредбама овог правилника и правилима противпожарне заштите,
	
– нареди пуштање на слободу односно враћање у природу здравих и неповређених примерака животиња уколико је то за њих безбедно.
Члан 50.
Када утврди радњу учињену супротно правилима унутрашњег реда или мерама заштите природе прописаним у складу са законом, Чувар саставља записник.
	
Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано. 
	
У садржај се обавезно уносе: 
– подаци о извршиоцима недозвољене радње, а ако је извршилац непознат то се констатује уз основану претпоставку о могућем извршиоцу; 
	
– начин и време извршења радње, средства и алати којима је радња извршена; 
	
– подаци о сведоцима и другим расположивим доказима ако постоје; 
– настала штета, документована што прецизнијим подацима и по могућству фотографијом; 
	
– подаци о одузетим предметима и средствима из тачке 5) члана 49.
Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој. 
	
Управљач ће прописати образац записника из овог члана.
Члан 51.
О привремено одузетим предметима из тачке 5. члана 49. Чувар издаје потврду са тачним подацима о врсти и количини. 
	
Управљач обезбеђује услове за одржавање и чување привремено одузетих предмета, и предузима радње за даље поступање за примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши. 
	
О привремено одузетим предметима Управљач води евиденцију са подацима о врсти количини, разлогу привременог одузимања, лицу коме су предмети привремено одузети и чувару који је предмете привремено одузео.
Члан 52.
Чувар у вршењу службе поступа стручно у складу са овлашћењима које има, водећи посебно рачуна о угледу Управљача.
Чувар води дневник, односно евиденцију дневних активности, чији садржај прописује Управљач.
Члан 53.
Чувар полаже стручни испит у складу са програмом који прописује Министар.
Управљач сам организује или на други начин обезбеђује обуку, стручно усавршавање и проверу знања и вештина Чувара.
Члан 54.
Чувар је опремљен радном одећом, средствима везе и превоза, потребним апаратима, инструментима и алатом, у складу са посебним актом Управљача.
Члан 55.
На основу записника и обавештења Чувара о учињеној забрањеној или противправној радњи, Управљач сходно врсти дела и статусу починиоца подноси одговарајућу пријаву или захтев за покретање прекршајног поступка.
XII. ПРОТИВПОЖАРНА ЗАШТИТА
Члан 56.
На подручју Резервата планирају се и спроводе мере заштите од пожара у складу са Законом о заштити од пожара (,,Службени гласник РС”, број 111/09), Законом о шумама и прописима донетим на основу тих закона, Планом управљања Резерватом и плановима заштите од пожара.
	
Управљач доноси план заштите од пожара за подручје Резервата сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара (,,Службени гласник РС”, број 76/10).
	
Планом и програмом управљања Резерватом утврђују се приоритетни односно годишњи оперативни задаци противпожарне заштите.
	
Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену.
XIII. ПРЕЛАЗНЕ И ЗАВРШНЕ ОДРЕДБЕ
Члан 57.
Правила одређена овим правилником ставиће се на јавни увид корисницима Резервата.
Члан 58.
Управљач ће извод из овог правилника, са основним правилима унутрашњег реда и забрањеним радњама/активностима истакнути на погодан и видан начин у насељима, туристичким центрима и локалитетима, и на другим местима бројнијег окупљања и чешћег проласка посетилаца и корисника.
Члан 59.
Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност Министарства.
	
 
Председник Управног одбора,
Данко Панић,
	с.р.