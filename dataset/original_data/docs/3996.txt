На основу члана 7. став 2. Закона о акредитацији („Службени гласник РС”, бр. 73/10) и члана 16. став 1. тачка 1) Одлуке о изменама и допунама оснивачког акта Акредитационог тела Србије („Службени гласник РС”, број 24/11), 
	
Управни одбор АТС Србије, на својој 4. седници одржаној 24. новембра 2011. године, доноси
 
СТАТУТ 
Акредитационог тела Србије
"Службени гласник РС", број 
	97 од 21. децембра 2011.
 
I. ОСНОВНЕ ОДРЕДБЕ
Члан 1.
Акредитационо тело Србије (у даљем тексту: АТС) је национално тело за акредитацију у Републици Србији.
Овим статутом уређује се: назив и седиште; печат и штамбиљ; знак акредитације; делатност; финансирање; права, обавезе и одговорности у правном промету; унутрашња организација; заступање и представљање у правном промету; органи; стручна тела; јавност рада; пословна и службена тајна и општи акти.
Члан 2.
АТС је основан у складу са Одлуком о оснивању Акредитационог тела Србије („Службени гласник РС”, бр. 96/06 и 24/11), за обављање послова из чланова 3. и 8. Закона о акредитацији („Службени гласник РС”, број 73/2010).
АТС је организован као установа и послује у складу са прописима којима се уређује правни положај јавних служби.
АТС се уписује у судски регистар и има својство правног лица.
АТС има права, обавезе и одговорности утврђене законом, актом о оснивању и овим статутом.
АТС послује средствима у државној својини.
Члан 3.
Права и дужност оснивача АТС, у складу са законом, врши Влада, Београд, Немањина 11 (у даљем тексту: оснивач).
II. НАЗИВ И СЕДИШТЕ
Члан 4.
Пун назив АТС је: Акредитационо тело Србије.
Скраћени назив Акредитационог тела Србије: АТС.
АТС у пословању са иностранством, поред назива на српском језику, може да употребљава и назив на енглеском језику: „Accreditation Body of Serbia”. 
	
Седиште АТС је у Београду, Улица Михаила Пупина 2, Нови Београд.
III. ПЕЧАТ, ШТАМБИЉ И ЗНАК
Члан 5.
АТС има велики и мали печат округлог облика, који су обрубљени спољном дебљом и унутрашњом тањом кружном линијом и у средини садрже мали грб Републике Србије, око којег је у првом реду исписан текст: Акредитационо тело Србије, а у другом – текст: Република Србија, Београд.
Садржина великог и малог печата исписана је на српском језику ћириличким писмом.
Пречник великог печата је 32 mm, а малог 22 mm.
Велики печат служи за потврђивање аутентичности аката којима АТС одлучује или службено општи са другим правним лицима, органима државне управе, грађанима и запосленима.
Мали печат служи за сличне сврхе као велики печат, а употребљава се уместо великог печата када је његова употреба неподесна.
Број печата, врста, величина, чување и начин његове употребе, евиденција, као и руковање печатом АТС ближе се уређује актом директора АТС.
Члан 6.
АТС има штамбиљ правоугаоног облика, димензије 60 х 30 mm и садржи пун назив АТС и рубрике за упис датума пријема и број под којим се акт заводи.
Садржина штамбиља исписана је на српском језику, ћириличким писмом.
Члан 7.
АТС има знак који користи за сопствену идентификацију и чији визуелни изглед и употребу утврђује управни одбор АТС посебним актом.
Знак АТС региструје се као интелектуална својина АТС у складу са законом којим се уређују жигови.
АТС уз сертификат о акредитацији додељује симбол акредитације који тело за оцењивање усаглашености користи да означи статус акредитованог тела за оцењивање усаглашености.
IV. ДЕЛАТНОСТ
Члан 8.
АТС обавља следеће послове: 
1. утврђује компетентност тела за оцењивање усаглашености за обављање послова испитивања, еталонирања, контролисања, сертификације производа, сертификације система менаџмента и сертификације особа;
2. утврђује компетентност за обављање других послова оцењивања усаглашености, у складу са посебним законом;
3. утврђује и објављује правила акредитације која су заснована на одговарајућим српским, међународним и европским стандардима и документима међународних и европских организација за акредитацију;
4. води јавни регистар акредитованих тела за оцењивање усаглашености;
5. учествује у раду међународних и европских организација за акредитацију;
6. организује и спроводи обуку оцењивача у области акредитације;
7. организује семинаре и курсеве и врши промоцију значаја и улоге акредитације;
8. припрема и издаје информаторе, публикације и билтене из области акредитације и
9. обавља и друге послове из области акредитације, у складу са законом, актом о оснивању и овим статутом.
АТС не обавља послове ради стицања добити.
V. ФИНАНСИРАЊЕ
Члан 9.
Средства за рад АТС обезбеђују се:
1) наплатом трошкова акредитације;
2) из буџета Републике Србије;
3) из других извора, у складу са законом.
Потребна средства за рад АТС утврђују се годишњим програмом рада АТС (у даљем тексту: Програм рада).
Члан 10.
Износ средстава за рад АТС који се обезбеђују из буџета Републике Србије одређују се на основу Програма рада, узимајући у обзир предвиђени приход од наплате трошкова акредитације, као и предвиђени приход из других извора.
Програм рада, који за сваку календарску годину доноси управни одбор, садржи финансијски план.
Оснивач даје сагласност на Програм рада, као и његове измене и допуне.
VI. ПРАВА, ОБАВЕЗЕ И ОДГОВОРНОСТИ У ПРАВНОМ ПРОМЕТУ
Члан 11.
АТС у правном промету наступа самостално у своје име и за свој рачун.
За обавезе у правном промету са трећим лицима АТС одговара целокупном својом имовином.
АТС има један или више пословних рачуна за редовно пословање.
VII. ОРГАНИ
Члан 12.
Органи АТС су: Управни одбор, директор и Надзорни одбор.
Управни одбор
Члан 13.
Управни одбор одлучује о пословању АТС, утврђује пословну политику АТС и прати њено спровођење.
Управни одбор има председника и четири члана.
Председника и чланове управног одбора именује и разрешава оснивач.
Два члана управног одбора предлаже оснивач. 
Два члана управног одбора предлаже удружење акредитованих тела за оцењивање усаглашености, из реда акредитованих тела за оцењивање усаглашености.
Један члан управног одбора предлаже се из реда запослених у АТС.
Члан 14.
Члана управног одбора из реда запослених предлаже директор АТС на основу одлуке колегијума руководства АТС.
Члан управног одбора из реда запослених у АТС не може да буде позван на дисциплинску одговорност за ставове и мишљења које је изнео на седницама управног одбора.
Члан 15.
Председник, односно члан управног одбора може бити разрешен дужности и пре истека времена на које је био именован, уколико:
1) поднесе оставку;
2) разрешење затражи удружење акредитованих тела за оцењивање усаглашености које га је предложило;
3) престане његов радни однос у акредитованом телу за оцењивање усаглашености;
4) је телу за оцењивање усаглашености у коме је председник, односно члан у радном односу, укинута акредитација;
5) запосленом у АТС који је именован за члана управног одбора престане радни однос у АТС;
6) неоправдано не испуњава своју дужност у периоду дужем од три месеца;
7) је спречен да обавља своју дужност у периоду дужем од шест месеци;
8) својим понашањем повреди углед АТС.
Члан 16.
Ако члан управног одбора буде разрешен дужности пре истека времена на које је именован, оснивач ће именовати новог члана по истом поступку по којем је био именован члан који је разрешен дужности.
Мандат новоименованог члана управног одбора траје до истека времена на које је био именован члан који је разрешен дужности.
Члан 17.
Управни одбор:
1) доноси статут;
2) доноси Програм рада са Финансијским планом;
3) усваја финансијски извештај;
4) одлучује о расподели добити;
5) усваја годишњи извештај о раду АТС;
6) одлучује о коришћењу средстава, у складу са законом;
7) одлучује о располагању имовином велике вредности;
8) доноси одлуку о висини трошкова акредитације;
9) утврђује критеријуме за утврђивање висине зараде директора;
10) доноси општи акт о критеријумима за утврђивање висине зарада, накнада и других примања запослених;
11) даје сагласност на акт о унутрашњој организацији и систематизацији радних места;
12) именује и разрешава председника и чланове Савета за акредитацију;
13) доноси одлуку којом се образује Комисија за жалбе;
14) доноси одлуку којом се утврђује висина накнаде за рад председника и чланова управног и надзорног одбора, у складу са актима Владе;
15) даје сагласност о приступању у чланство међународних организација;
16) даје сагласност о склапању билатералне и мултилатералне сарадње са другим акредитационим телима, односно регионалним и међународним организацијама за акредитацију;
17) даје сагласност о накнадама за рад у Савету за акредитацију и техничким комитетима;
18) доноси пословник о раду управног одбора;
19) обавља и друге послове у складу са законом, актом о оснивању и овим статутом.
Одлуке из става 1. тач. 1), 2), 3), 4) и 7) овог члана управни одбор доноси уз сагласност оснивача, а акт из става 1. тачка 6) овог члана по претходно прибављеној сагласности оснивача.
Члан 18.
Мандат председника и чланова управног одбора траје четири године, уз могућност поновног именовања.
У случају престанка мандата члана управног одбора пре истека времена за које је именован, именује се нови члан чији мандат траје до истека мандата члана на чије место се именује.
Члан 19.
Управни одбор пуноважно ради и одлучује ако седници присуствује више од половине укупног броја чланова.
Управни одбор одлучује јавним гласањем и одлуке доноси већином гласова од укупног броја присутних чланова управног одбора.
У случају једнаког броја гласова, одлучујући је глас председника управног одбора.
О раду на седници управног одбора води се записник.
У раду седница управног одбора, по правилу, учествује и директор, без права одлучивања.
Према потреби, седницама управног одбора могу присуствовати и друга позвана лица, без права одлучивања.
Начин рада управног одбора ближе се уређује Пословником о раду управног одбора.
Члан 20.
Седнице управног одбора сазивају се по потреби, а најмање једном у два месеца.
Стручно-административни послови у вези са радом управног одбора обављају се у АТС.
Члан 21.
Председник управног одбора:
1) представља управни одбор;
2) сазива и води седнице управног одбора;
3) одређује члана који га замењује у случају спречености;
3) предлаже дневни ред седнице управног одбора;
4) потписује акта управног одбора;
5) стара се о примени пословника о раду управног одбора;
6) обавља и друге послове, у складу са законом, актом о оснивању и овим статутом.
Председник сазива седнице управног одбора по сопственој иницијативи, на захтев директора АТС и оснивача, а може сазвати седницу и на предлог два члана управног одбора.
Члан 22.
Председник и чланови управног одбора имају право на накнаду за рад.
Месечна накнада члановима управног одбора износи једна просечна бруто плата у Републици Србији, уколико актом Владе није другачије одређено.
Месечна накнада за рад председника управног одбора не може бити виша од износа из става 2. овог члана увећаног за 50%, уколико актом Владе није другачије одређено.
Накнада за рад исплаћује се месечно, на текући рачун.
Председник и чланови управног одбора могу се у писаном облику одрећи накнаде за рад.
Члан 23.
Остала питања у вези са радом и начином одлучивања управног одбора ближе се уређују пословником о раду управног одбора.
Директор
Члан 24.
Директор руководи радом АТС и одговора за законитост рада и пословања, као и за стручни рад АТС.
За свој рад директор је одговоран управном одбору.
Директора АТС именује и разрешава оснивач, на предлог Управног одбора.
Мандат директора траје пет година, с тим што исто лице може бити поновно именовано за директора.
Директор не може бити члан управног одбора ни члан надзорног одбора АТС.
Директор не може бити члан управног одбора или члан надзорног тела акредитованог тела за оцењивање усаглашености или подносиоца пријаве за акредитацију.
Члан 25.
Управни одбор предлаже кандидата за директора АТС на основу спроведеног јавног конкурса, који се објављује најмање три месеца пре истека текућег мандата.
За директора АТС може бити предложен кандидат који испуњава следеће услове, и то да има:
1) високу стручну спрему;
2) држављанство Републике Србије;
3) десет година радног искуства;
4) три године радног искуства на пословима акредитације;
5) три године радног искуства на руководећим пословима;
6) активно знање енглеског језика;
7) знање коришћења рачунара и уобичајених корисничких програма;
8) није осуђиван правоснажном пресудом за кривична дела за које је изречена казна затвора у трајању од најмање шест месеци.
Члан 26.
Поступак конкурса спроводи управни одбор који објављује оглас о јавном конкурсу.
Оглас о јавном конкурсу садржи услове које кандидат мора да испуњава за именовање, доказе који се прилажу уз пријаву за јавни конкурс, рок за подношење пријава, лично име лица које даје обавештења о јавном конкурсу, податке о изборном поступку, рок у коме се кандидати обавештавају и друге податке значајне за поступак именовања.
Члан 27.
Управни одбор, након спроведеног јавног конкурса сачињава листу кандидата који су испунили захтеване услове и припрема предлог оснивачу за именовање директора.
Уколико се на јавни конкурс не пријави ни један кандидат или ако нико од пријављених кандидата не испуњава потребне услове или предложени кандидат не буде именован, јавни конкурс се понавља.
Члан 28.
Директор:
1. заступа и представља АТС;
2. организује и руководи радом АТС;
3. стара се о законитости рада и пословања, као и о стручном раду АТС;
4. стара се о коришћењу средстава;
5. извршава и спроводи одлуке управног одбора;
6. предлаже и организује припрему аката која разматра, односно доноси управни одбор;
7. доноси одлуке о акредитацији;
8. доноси Пословник о квалитету;
9. доноси Политику квалитета АТС;
10. доноси правила акредитације;
11. доноси акт о унутрашњој организацији и систематизацији радних места, уз сагласност управног одбора;
12. доноси одлуке у вези са пословањем АТС, осим оних о којима одлучује управни одбор,
13. доноси појединачна акта;
14. одлучује о правима и обавезама запослених у АТС и склапа уговоре о раду, у складу са законом;
15. одлучује о ангажовању стручњака за обављање појединих послова из надлежности АТС и са њима закључује уговор о регулисању међусобних права и обавеза;
16. распоређује запослене на одређене послове и задатке;
17. утврђује остварени допринос и радни учинак запослених;
18. даје пуномоћје другом лицу за заступање у правном промету;
19. подноси предлог Савету за акредитацију за проширење области деловања АТС, односно установљавања нових шема акредитације;
20. одлучује о приговорима од стране било које особе или организације у вези са активностима АТС или акредитованог тела за оцењивање усаглашености;
21. на предлог Савета формира техничке комитете и именује и разрешава њихове чланове;
22. доноси одлуку о приступању у чланство међународних организација, уз сагласност управног одбора;
23. доноси одлуку о склапању билатералне и мултилатералне сарадње са другим акредитационим телима, односно регионалним и међународним организацијама за акредитацију, уз сагласност управног одбора;
24. одлучује о накнадама за рад у Савету за акредитацију и техничким комитетима, уз сагласност управног одбора;
25. обавља и друге послове у складу са законом, актом о оснивању и овим статутом.
Члан 29.
Директор је у радном односу у АТС и у њему остварује сва права и обавезе из радног односа, ако законом није другачије прописано.
Међусобна права и обавезе директора и АТС уређују се уговором о раду, који у име АТС закључује председник управног одбора.
Члан 30.
Директору престаје дужност по истеку времена на које је именован.
Директору може престати дужност пре истека периода на који је именован уколико буде разрешен или поднесе оставку.
Директор подноси оставку оснивачу и дужан је да о њој обавести управни одбор. Оставка мора бити у писаном облику и образложена.
По пријему обавештења о оставци директора, управни одбор доставља оснивачу мишљење у вези са прихватањем те оставке.
Вршиоца дужности директора предлаже управни одбор, а именује и разрешава оснивач.
Надзорни одбор
Члан 31.
Надзорни одбор је орган контроле законитости рада и финансијског пословања АТС који за свој рад одговара управном одбору, у складу са законом, актом о оснивању и овим статутом.
Члан 32.
Надзорни одбор има председника и два члана.
Председника и чланове надзорног одбора именује и разрешава оснивач.
Једног члана надзорног одбора предлаже министарство надлежно за послове акредитације (у даљем тексту: Министарство).
Једног члана надзорног одбора предлаже удружење акредитованих тела за оцењивање усаглашености, из реда акредитованих тела за оцењивање усаглашености.
Jедан члан надзорног одбора предлаже се из реда запослених у АТС.
Мандат чланова надзорног одбора траје четири године уз могућност поновног избора. 
	
Члан 33.
Члана надзорног одбора из реда запослених предлаже директор АТС на основу одлуке колегијума АТС.
Члан надзорног одбора из реда запослених у АТС не може да буде позван на дисциплинску одговорност за ставове и мишљења које је изнео на седницама надзорног одбора.
Члан 34.
Председник, односно члан надзорног одбора може бити разрешен дужности и пре истека времена на које је био именован, уколико:
1) поднесе оставку;
2) разрешење затражи удружење акредитованих тела за оцењивање усаглашености које га је предложило;
3) престане његов радни однос у акредитованом телу за оцењивање усаглашености;
4) је телу за оцењивање усаглашености у коме је председник, односно члан у радном односу, укинута акредитација;
5) запосленом у АТС који је именован за члана управног одбора престане радни однос у АТС;
6) неоправдано не испуњава своју дужност или је спречен да јеј обавља у периоду дужем од једне године;
7) својим понашањем повреди углед АТС.
Члан 35.
Ако члан надзорног одбора буде разрешен дужности пре истека времена на које је именован, оснивач ће именовати новог члана по истом поступку по којем је био именован члан који је разрешен дужности.
Мандат новоименованог члана надзорног одбора траје до истека времена на које је био именован члан који је разрешен дужности.
Члан 36.
Надзорни одбор:
1) врши надзор над законитошћу рада органа АТС;
2) контролише веродостојност и комплетност извештаја о реализацији Програма рада;
3) контролише веродостојност и комплетност финансијског извештаја;
4) доноси пословник о свом раду;
5) обавља и друге послове утврђене законом, актом о оснивању и овим статутом.
Члан 37.
Надзорни одбор ради и одлучује на седницама.
Седнице надзорног одбора одржавају се по потреби, а најмање два пута годишње.
На седницама надзорног одбора води се записник који потписују председник и присутни чланови надзорног одбора.
Седнице сазива и води председник надзорног одбора, а у његовом одсуству овлашћени члан који га замењује.
Председник надзорног одбора сазива седнице по сопственој иницијативи, али је дужан да их обавезно сазове у року од 30 дана од дана пријема образложеног писаног захтева управног одбора, два члана надзорног одбора, оснивача или директора АТС.
Стручно-административни послови у вези са радом надзорног одбора обављају се у АТС.
Члан 38.
Одлуке надзорног одбора доносе се јавним гласањем, при чему је потребно да о њима гласају најмање два члана надзорног одбора.
Члан 39.
Председник надзорног одбора:
1) представља надзорни одбор;
2) сазива и води седнице надзорног одбора;
3) предлаже дневни ред за седнице надзорног одбора;
4) покреће расправу о питањима из делокруга надзорног одбора;
5) потписује одлуке, извештаје и друге акте које доноси надзорни одбор;
6) стара се о примени пословника о раду надзорног одбора;
7) усклађује рад чланова надзорног одбора;
8) обавља и друге послове одређене законом, актом о оснивању, овим статутом и пословником о раду надзорног одбора.
Члан 40.
У извршавању својих дужности, надзорни одбор може прегледати све документе АТС, проверавати веродостојност докумената и истинитост података у њима, захтевати извештаје и објашњења од управног одбора, директора и запослених у АТС, као и прегледати стање имовине АТС.
Управни одбор, директор и запослени у АТС дужни су да надзорном одбору ставе на увид потребне документе и пруже све информације од значаја за вршење надзора.
Члан 41.
Надзорни одбор најмање једанпут годишње подноси оснивачу извештај, ради информисања, о извршеном надзору над законитошћу рада органа АТС, финансијском пословању и другим питањима од значаја за рад АТС.
Члан 42.
Председник и чланови надзорног одбора имају право на накнаду за рад.
Одлуку о висини накнаде за рад председника и чланова надзорног одбора доноси управни одбор на предлог директора, у складу са Програмом рада АТС и актима Владе.
Накнада члановима надзорног одбора исплаћује се за месец у којем је одржана седница надзорног одбора, на текући рачун.
Председник и чланови надзорног одбора могу се у писаном облику одрећи накнаде за рад.
Члан 43.
Остала питања у вези са начином рада и одлучивања надзорног одбора ближе се уређују пословником о раду надзорног одбора.
VIII. ЗАСТУПАЊЕ И ПРЕДСТАВЉАЊЕ У ПРАВНОМ ПРОМЕТУ
Члан 44.
АТС у земљи и иностранству представља и заступа директор, у оквиру својих овлашћења и надлежности уписане у судски регистар.
Директор у име и за рачун АТС закључује уговоре и предузима друге правне радње.
У случају одсутности или спречености директора, АТС заступа и представља заменик директора АТС, по налогу директора АТС.
Директор може овластити запосленог у АТС или друго лице да у одређеним пословима и поступцима пред судом или другим органима представља или заступа АТС, с тим што се у писаном пуномоћју одређује обим, садржина и трајање датих овлашћења.
IХ СТРУЧНА ТЕЛА АТС
Савет за акредитацију
Члан 45.
Савет за акредитацију (у даљем тексту: Савет) је стручно саветодавно тело АТС.
Савет има 11 чланова које именује и разрешава управни одбор.
За чланове Савета се бирају истакнути стручњаци и научни радници из области које су од значаја за обављање послова из надлежности АТС, као представници заинтересованих страна.
Управни одбор идентификује заинтересоване стране за акредитацију, утврђује критеријуме за избор чланова Савета, а АТС упућује позив идентификованим заинтересованим странама да у одређеном року поднесу предлоге за избор и именовање чланова Савета.
По закључењу позива, Управни одбор разматра приспеле пријаве и врши избор и именовање председника и чланова Савета.
Мандат чланова Савета траје четири године, уз могућност поновног избора.
Члан 46.
Савет има председника и десет чланова, који су представници следећих заинтересованих страна:
1) органи државне управе и имаоци јавних овлашћења – 3 члана;
2) факултети и институти – 2 члана;
3) привредна друштва, предузетници, коморе и слично – 2 члана;
4) удружење потрошача – 1 члан;
5) удружење произвођача – 1 члан и
6) акредитована тела за оцењивање усаглашености – 2 члана.
Члан 47.
Критеријуми за избор чланова Савета су: 
1) да су истакнути стручњаци и да имају стручна знања из области које су од значаја за обављање послова из надлежности АТС;
2) да се налазе на позицији са које могу утицати на доношење и извршавање одлука везаних за послове који су у вези са инфраструктуром квалитета, акредитацијом и оцењивањима усаглашености са прописима;
3) у претходној каријери постигли резултате у областима које су од значаја за обављање послова из надлежности АТС и
4) да су у претходном периоду, директно или индиректно учествовали у раду или сарадњи са АТС.
Члан 48.
Савет:
1) даје мишљења у погледу развоја система акредитације у Републици Србији;
2) даје мишљења на правила акредитације;
3) даје иницијативе за проширење области деловања АТС, односно установљавања нових шема акредитације;
4) даје мишљење у вези примене захтева стандарда за акредитацију у појединим областима;
5) предлаже оснивање сталних или привремених техничких комитета као радних тела за одређене области акредитације и идентификује стране које у њима треба да учествују;
6) предлаже чланове техничких и секторских комитета;
7) доноси правила и критеријуме за именовање и рад техничких комитета;
8) утврђује задужења техничких комитета;
9) даје мишљења по другим стручним питањима, на захтев управног одбора.
Члан 49.
Савет ради и одлучује на седницама.
Савет ради на седници којој присуствује више од половине укупног броја чланова.
Савет одлучује јавним гласањем.
Савет доноси одлуке већином гласова од укупног броја чланова Савета.
У случају једнаког броја гласова одлучујући је глас председника Савета.
О раду Савета и одлукама које он доноси води се записник.
Одлуке које доноси Савет су: стручна мишљења, иницијативе и ставови по стручним питањима из области акредитације.
Начин рада Савета ближе се уређује Пословником о раду Савета, који доноси Савет.
У раду Савета по правилу учествује и директор, без права одлучивања.
Члан 50.
Седнице савета сазива председник и руководи његовим радом, а у случају спречености члан кога он овласти.
Председник Савета:
1) представља Савет;
2) сазива и води седнице Савета;
3) потписује одлуке Савета;
3) стара се о примени пословника о раду Савета;
4) обавља и друге послове, у складу са законом, актом о оснивању и овим статутом.
Технички комитети
Члан 51.
Технички комитети су стручна тела која обављају послове експертизе за одређене области акредитације.
Техничке комитете као стална или привремена тела образује директор, на предлог Савета.
Стални технички комитети се формирају за одређене врсте акредитације.
Привремени технички комитети се формирају, по потреби, за рад по специфичним и стручним питањима из одређене области акредитације.
По потреби, могу се формирати и стални технички комитети за одређене области акредитације.
Члан 52.
Чланови сталних или привремених техничких комитета су стручњаци који имају компетентност за одређену област акредитације, односно оцењивања усаглашености и који познају националне и међународне стандарде и регулативу која се односи на акредитацију и оцењивање усаглашености. 
	
У раду техничких комитета учествују следеће заинтересоване стране:
1) органи државне управе и имаоци јавних овлашћења;
2) факултети и институти;
3) акредитована тела за оцењивање усаглашености;
4) привредна друштва, предузетници, коморе и др.
Стални технички комитети се образују за следеће врсте акредитације:
1) Технички комитет за лабораторије;
2) Технички комитет за контролна тела;
3) Технички комитет за сертификациона тела.
Члан 53.
Савет за акредитацију идентификује заинтересоване стране, утврђује критеријуме за избор чланова техничких комитета, а АТС упућује позив идентификованим заинтересованим странама да у одређеном року поднесу предлоге за избор и именовање чланова техничких комитета.
По закључењу позива, Савет разматра приспеле пријаве и предлаже директору избор и именовање чланова техничких комитета.
Члан 54.
Задаци техничких комитета су да:
1) дају мишљења о примени захтева и докумената међународних организација у појединим врстама и областима оцењивања усаглашености и акредитацији;
2) дају мишљења о предлозима докумената ЕА, ILAC/IAF;
3) пружају помоћ АТС на пословима проширења активности;
4) учествују у утврђивању критеријума за утврђивање компетентности оцењивача у појединим областима оцењивања усаглашености;
5) идентификују потенцијалне оцењиваче;
6) пружају помоћ АТС у погледу признавања шема међулабораторијских поређења и других шема.
Члан 55.
Састанци техничких комитета се одржавају најмање два пута годишње и то, по правилу, у априлу и октобру текуће године.
Састанку техничких комитета, по потреби, присуствује и директор АТС.
Поред чланова комитета састанцима комитета могу присуствовати и експерти из одређених области оцењивања усаглашености, када је то неопходно.
Технички комитети одлучују усаглашавањем ставова.
О раду техничких комитета и одлучивању води се записник.
Технички комитети усвајају: мишљења и извештаје.
Начин рада техничког комитета ближе се уређује Пословником о раду техничких комитета, који доноси директор АТС.
Члан 56.
Сваки технички комитет самостално бира председавајућег и заменика председавајућег на период од две године.
Председавајући техничког комитета:
1) сазива и води састанке техничког комитета;
2) предлаже дневни ред састанка техничког комитета;
3) покреће расправу о питањима из делокруга техничког комитета;
4) потписује мишљења и извештаје и стара се да буду прослеђени директору АТС;
5) стара се о примени Пословника о раду техничких комитета и
6) обавља и друге послове, у складу са законом, актом о оснивању и овим статутом.
У случају спречености председавајућег, послове из става 2. овог члана обавља његов заменик.
Комисија за жалбе
Члан 57.
Комисија за жалбе (у даљем тексту: Комисија) има председника и шест чланова. 
	
За председника Комисије именује се представник Министарства.
Чланови Комисије се именују према врсти акредитације из реда експерата за рад тела за оцењивање усаглашености, и то: 
	
1) два члана из реда експерата за лабораторије; 
2) два члана из реда експерата за контролна тела; 
3) два члана из реда експерата за сертификациона тела.
Председник Комисије има високо образовање у области права и 10 година радног искуства.
Чланови Комисије имају високо образовање и најмање 5 година радног искуства на пословима акредитације.
Чланови Комисије не могу бити директор и чланови управног одбора. 
Мандат чланова Комисије траје четири године.
Члан 58.
Начин образовања Комисије ближе се уређује документом АТС.
Начин рада Комисије ближе се уређује Пословником о раду Комисије, који доноси Комисија.
X. УНУТРАШЊА ОРГАНИЗАЦИЈА
Члан 59.
Актом о унутрашњој организацији и систематизацији радних места утврђује се унутрашња организација АТС, радна места, опис послова, број извршилаца и услови за обављање послова.
Директор АТС доноси акт о организацији и систематизацији радних места у АТС уз сагласност Управног одбора.
На права и обавезе запослених у АТС која нису уређена овим статутом или другим актом АТС примењују се општи прописи у раду.
Члан 60.
За успостављање и одржавање система менаџмента у АTС, директор именује представника руководства за систем менаџмента, у складу са захтевима стандарда којим су утврђени општи захтеви за акредитациона тела. 
	
XI. ОДЛУЧИВАЊЕ О АКРЕДИТАЦИЈИ
Члан 61.
О акредитацији се одлучује када се стекну услови за доделу акредитације, одржавање акредитације, обнављање акредитације, промену обима акредитације (проширење и смањење обима акредитације), суспензију акредитације, или укидање акредитације.
Основ за одлучивање о акредитацији из става 1. овог члана јесте извештај о оцењивању и/или извештај сачињен у поступку разрешења приговора и/или писани захтев акредитоване организације.
Директор доноси одлуке о акредитацији на предлог комисије за акредитацију.
Ако се након спроведеног поступка акредитације утврди да подносилац пријаве испуњава захтеве одговарајућих српских, односно међународних и европских стандарда, и када је применљиво, све додатне захтеве, укључујући и захтеве утврђене за поједине области, АТС доноси одлуку о акредитацији и издаје сертификат о акредитацији и утврђује обим акредитације.
Поступак акредитације се ближе уређује правилима акредитације. 
XII. ОПШТИ АКТИ
Члан 62.
Општи акти АТС су: Статут, правила, правилници, пословници, одлуке и други акти којима се на општи начин уређују одређена питања.
Статут је највиши општи акт АТС. 
Измене и допуне овог статута, као и других општих аката, врше се по поступку и на начин који је прописан за њихово доношење.
XIII. ЈАВНОСТ РАДА
Члан 63.
Рад АТС је јаван.
АТС редовно чини доступним јавности информације о пословима које обавља у складу са члановима 3. и 8. Закона о акредитацији као и резултатима колегијалног оцењивања.
Јавност рада остварује се објављивањем информација и података о раду АТС у службеном гласилу, у посебним публикацијама, на интернет презентацији АТС, као и пружањем информација и података о раду АТС средствима јавног информисања.
За давање информација и података о раду АТС средствима јавног информисања надлежан је директор АТС, односно лице које он овласти.
АТС на примерен начин обавештава кориснике својих услуга и друге заинтересоване стране о њиховим правима, обавезама, поступку остваривања права и обавеза, о свом раду и делокругу и о другим подацима битним за јавност рада и односа са корисницима.
Све информације о раду АТС су јавне изузев информација из докумената АТС који су означени као поверљиви у складу са законом, овим статутом или правилима акредитације.
XIV. ДАН АКРЕДИТАЦИЈЕ
Члан 64.
АТС сваке године обележава 9. јуни као светски дан акредитације и 28. јуни као Дан акредитације, по дану када је додељена прва акредитација.
XV. ПОВЕРЉИВОСТ ПОДАТАКА
Члан 65.
Поверљивим се сматрају подаци и информације, укључујући и документа која их садрже, до којих АТС долази обављањем послова у вези са акредитацијом тела за оцењивање усаглашености, осим општих података о акредитованим телима за оцењивање усаглашености и обиму додељених акредитација.
Поверљивим се сматрају и они документи и подаци који су проглашени државном, војном, пословном или другом тајном.
Поверљивост се може утврдити законом, подзаконским актима, општим актима АТС и уговорима.
Представници органа, стручна тела, запослени и ангажована лица у АТС, обавезни су да чувају поверљиве податке, до којих дођу током рада, и да потпишу изјаву о поверљивости.
Неовлашћено откривање поверљивих података и информација из става 1. овог члана представља повреду радне обавезе, а за уговорно ангажована лица основ за раскид уговора.
Лица из става 4. овог члана не смеју откривати поверљиве информације о акредитованим телима за оцењивање усаглашености без писмене сагласности акредитованог тела за оцењивање усаглашености, осим када закон предвиђа да се такве информације морају открити без овакве сагласности.
XVI. ПРЕЛАЗНЕ И ЗАВРШНЕ ОДРЕДБЕ
Члан 66.
Општи акти АТС који морају бити усаглашени са овим статутом биће донети у року од шест месеци од дана његовог ступања на снагу.
Члан 67.
Даном ступања на снагу овог статута престаје да важи Статут Акредитационог тела Србије („Службени гласник РС”, број 17/09). 
	
Члан 68.
Овај статут ће, по добијању сагласности оснивача, бити објављен у „Службеном гласнику Републике Србије” и ступиће на снагу осмог дана од дана објављивања. 
	
 
Број 1-01/2011-17
У Београду, 24. новембра 2011. године
Председник Управног одбора

Сњежана Пупавац, с.р.