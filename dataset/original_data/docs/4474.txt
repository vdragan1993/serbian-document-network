На основу члана 31. став 3. Закона о привредним
коморама („Службени гласник РС”, број 65/01), члана 35. став 1. тачка 6. и
члана 108. Статута Привредне коморе Србије („Службени гласник РС”, бр. 45/02,
107/03 и 44/05),

Скупштина Привредне коморе Србије, на седници одржаној
18. априла 2006. године, доноси

 

ПРАВИЛНИК

о Суду части при
Привредној комори Србије

“Службени гласник
РС”, број 
39 од
9. маја 2006.

 

I. ОПШТЕ ОДРЕДБЕ

 

Члан 1.

Суд части при Привредној комори Србије (у даљем тексту:
Суд) је Суд који утврђује одговорност и изриче мере привредним субјектима због
повреде пословне етике и добрих пословних обичаја у складу са Кодексом пословне
етике, Кодексом корпоративног управљања и овим правилником.

 

Члан 2.

Суд је у вршењу функције независтан и самосталан у
одлучивању и суди на основу закона, овог правилника, кодекса, општих аката,
пословних обичаја и пословне етике.

 

Члан 3.

Тужилац Суда части (у даљем тексту: тужилац Суда) је
надлежан да у поступку пред Судом заступа Привредну комору Србије (у даљем
тексту: Комора).

Тужилац Суда је независтан и самосталан у покретању
поступка пред Судом.

Тужилац Суда предузима радње у поступку непосредно.

 

Члан 4.

Седиште Суда је у Београду, Ресавска 13–15.

Суд има свој печат, који садржи назив суда, са ознаком
седишта.

Суд заседа у свом седишту.

Изузетно, судско веће може одредити да се претрес одржи
и ван зграде Коморе, када нађе да је то нужно или да ће се на тај начин
уштедети на времену или трошковима поступка.

 

Члан 5.

Комора обезбеђује средства за обављање послова из
надлежности Суда и врши надзор над административним и материјалним пословањем
Суда.

Стручне и административне послове за потребе Суда врши
секретар Суда, који је запослен у Комори, распоређен на радно место у чијем су
делокругу, актом о систематизацији, предвиђени ти послови.

 

Члан 6.

Учесници у поступку и други чланови Коморе дужни су да
Суду достављају податке и обавештења потребна за одлучивање у поступку.

Чланови Коморе су дужни да на захтев тужиоца Суда части
или Суда ставе на увид затражену документацију за потребе поступка пред Судом.

Уколико тако не поступе крше одредбе Статута Коморе.

 

Члан 7.

Суд остварује сарадњу са другим судовима, а нарочито са
судовима части при осталим привредним коморама у Републици Србији, у циљу
размене искустава, утврђивања заједничких ставова и мишљења о питањима и
појавама која представљају повреде пословне етике, о изреченим мерама и другим
питањима из делокруга рада Суда.

 

Члан 8.

У поступку пред Судом сходно се примењују одредбе
Закона о привредним преступима, односно Закона о кривичном поступку, ако нису у
супротности са одредбама овог правилника.

 

II. НАДЛЕЖНОСТ,
САСТАВ И ОРГАНИЗАЦИЈА СУДА

 

1. Надлежност Суда

 

Члан 9.

Суд утврђује одговорност и изриче мере:

1) због повреде добрих пословних обичаја и пословне
етике у међусобним пословним односима и у спољнотрговинском пословању;

2) због повреде добрих пословних обичаја и пословне
етике у области корпоративног управљања;

3) због ограничавања тржишта, монополистичког понашања
на том тржишту, повреде интелектуалне својине, због нарушавања слободне
конкуренције, шпекулација и повреда којима се наноси штета грађанима и другим
учесницима у правном промету;

4) поступака и аката привредних субјеката којима се
угрожава јавни интерес или наноси штета друштвеној заједници и другим
привредним субјектима, изиграва дух и смисао закона и других прописа, или руши
углед Републике Србије и државне заједнице СЦГ у иностранству;

5) због повреда одредаба Статута Коморе, Кодекса
пословне етике, Кодекса корпоративног управљања, других општих аката Коморе,
одлука и закључака органа Коморе са обавезујућом снагом и због неизвршавања
обавеза чланица Коморе.

Суд врши и друге послове утврђене Кодексом пословне
етике, Кодексом корпоративног управљања и овим правилником.

 

Члан 10.

Пред Судом за повреду пословне етике и добрих пословних
обичаја одговарају привредни субјекти, чланови Коморе у складу са Законом о
привредним коморама и Статутом Коморе.

Одговорност из става 1. овог члана односи се на
привредни субјект, његове огранке (филијале) и зависна друштва.

Поред субјеката из става 1. овог члана, Суд је надлежан
да утврђује и повреде пословне етике и добрих пословних обичаја које учине
страни привредни субјекти који послују на територији Републике Србије.

 

Члан 11.

Суд одлучује када у поступку учествују странке
(окривљени и оштећени) чије је седиште, односно пребивалиште на подручју две
или више привредних комора.

Суд одлучује и када једна од странака има седиште,
односно пребивалиште ван територије Републике Србије.

 

Члан 12.

Суд одлучује и као другостепени орган у случају када
постоји основана сумња да је орган привредног субјекта својом одлуком повредио
јавни интерес.

 

Члан 13.

Ако у току поступка Суд установи да је окривљени против
кога се води поступак одговоран и за друга дела за која није надлежан овај Суд,
Суд ће по службеној дужности поднети надлежном органу предлог за покретање
одговарајућег поступка.

 

Члан 14.

Суд прати и проучава појаве од интереса за остваривање
функције Суда и развијање и учвршћивање добрих пословних обичаја и пословне
етике.

 

2. Састав Суда

 

Члан 15.

Суд има председника, заменика председника и одређени
број судија, које бира Скупштина Коморе из реда стручњака чланова Коморе,
трговинских судова, научних и стручних радника са факултета и других
институција које се баве проблемима пословних односа у привреди.

Мандат председника, заменика председника и судија траје
четири године, с тим да иста лица могу бити поново бирана.

 

Члан 16.

Председник, заменик председника и судије Суда не могу
бити истовремено и чланови Скупштине Коморе, Управног одбора Коморе и Надзорног
одбора Коморе.

 

Члан 17.

Суд суди у већу од три члана.

Председавајућег и чланове већа одређује председник Суда
водећи рачуна да у већу буде, по правилу, један члан из области привреде на
који се односи предмет о коме се расправља.

 

3. Председник Суда и
његов заменик

 

Члан 18.

Председник Суда представља Суд, организује рад Суда,
утврђује састав већа и врши друге послове утврђене овим правилником.

Поједине послове из свог делокруга председник Суда може
поверити заменику председника и секретару Суда.

 

Члан 19.

Заменик председника Суда врши права и дужности
председника Суда у његовој одсутности и помаже му у раду.

 

4. Тужилац Суда

 

Члан 20.

Комора покреће и води поступак пред Судом, преко
тужиоца Суда.

Тужилац Суда прима пријаве и обавештења о учињеним
повредама, подноси оптужне предлоге, заступа оптужни предлог на претресу и
изјављује приговоре против неправоснажних одлука Суда.

Тужилац Суда може покренути поступак и на основу
сазнања да је учињена повреда добрих пословних обичаја и пословне етике, до
којих долази путем информација из дневне штампе, радија и телевизије, из
пресуда редовних судова и других извора података.

 

Члан 21.

Тужилац Суда је запослен у Комори, распоређен на радно
место у чијем су делокругу, 

актом о систематизацији, предвиђени послови тужиоца.

Генерални секретар Коморе, може овластити другог
запосленог у Комори, дипломираног правника да, по потреби, заступа оптужни
предлог пред Судом.

 

Члан 22.

Ако из пријаве произлази да радња, осим повреде добрих
пословних обичаја и пословне етике, садржи обележја кривичног дела, привредног
преступа или прекршаја, тужилац Суда ће о томе обавестити надлежне органе
гоњења.

 

Члан 23.

Тужилац прати и проучава све појаве повреде добрих
пословних обичаја и пословне етике и о томе извештава Скупштину Коморе и друге
органе и тела у Комори.

 

5. Секретар Суда

 

Члан 24.

Секретар Суда прима оптужне предлоге и друге поднеске,
стара се о вођењу пословних књига Суда и евиденције о изреченим мерама, даје
потребна обавештења странкама, стара се о обезбеђивању услова за одржавање
претреса, учествује у припремању анализа и извештаја Суда, издаје потврде из
евиденције Суда, обезбеђује обављање административних послова за потребе Суда,
врши обрачун трошкова у вези са радом судских већа и обавља и друге послове
којима се обезбеђују услови за рад Суда.

 

III. ПОКРЕТАЊЕ
ПОСТУПКА

 

1. Пријаве за
покретање поступка

 

Члан 25.

Пријаве за покретање поступка пред Судом могу поднети:
чланови Коморе, страни привредни субјекти, државни органи и организације и домаћа
и страна правна и физичка лица.

Пријаве се достављају тужиоцу Суда ради одлучивања о
подношењу оптужног предлога.

 

Члан 26.

Тужилац Суда ће одбацити пријаву ако радња која је
предмет пријаве не садржи обележја повреде добрих пословних обичаја и пословне
етике, ако повреда не спада у надлежност Суда и ако је за покретање поступка
наступила апсолутна застарелост.

Подносилац пријаве може сам поднети оптужни предлог у
року од 30 дана од дана пријема обавештења тужиоца Суда о одбацивању пријаве.

 

2. Оптужни предлог

 

Члан 27.

Поступак пред Судом покреће се оптужним предлогом.

Оптужни предлог може да поднесе Комора, коју заступа
тужилац Суда, чланови Коморе, страни привредни субјекти, надлежни државни
органи и оштећена домаћа и страна физичка лица.

У случају када тужилац Суда није подносилац оптужног
предлога, он може да се до окончања поступка умеша на страни тужиоца или
окривљеног у циљу заштите општег интереса.

 

Члан 28.

Оптужни предлог се може поднети, у року од годину дана
по сазнању о учињеној повреди и учиниоцу, а најкасније у року од три године од
дана када је повреда учињена.

 

Члан 29.

Оптужни предлог треба да садржи:

1. назив Суда;

2. пословно име и правну форму и седиште окривљеног,
односно назив и адресу окривљеног;

3. опис повреде у погледу начина, времена и места
извршења и остале околности потребне да се повреда што тачније одреди;

4. доказе које треба извести на претресу;

5. разлоге на којима се заснива основана сумња да је
повреда учињена;

6. потпис тужиоца.

 

Члан 30.

Подносилац оптужног предлога може повући оптужни
предлог до закључења претреса.

Ако је тужилац Суда повукао оптужни предлог, председник
већа обавештава о томе подносиоца пријаве који у року из члана 26. став 2. може
преузети гоњење.

У случају да је други овлашћени предлагач повукао
оптужни предлог, веће Суда ће доставити списе предмета тужиоцу Суда, који у
року од 30 дана од дана пријема списа, може преузети гоњење.

Уколико гоњење не буде преузето у роковима из ст. 2. и
3. овог члана, Суд ће обуставити поступак.

 

Члан 31.

Странке у поступку су тужилац и окривљени.

У поступку пред Судом окривљеног заступа законски
заступник или пуномоћник, кога он писмено овласти.

Окривљени може имати и браниоца – адвоката у току целог
поступка.

У поступку пред Судом, представник окривљеног правног
лица овлашћен је да предузима све радње, које може предузимати окривљени у
кривичном поступку, односно у поступку за привредни преступ.

Оштећени и оштећени као тужилац своја права у поступку
могу вршити и преко пуномоћника.

 

IV. ПОСТУПАК ПРЕД
СУДОМ ЧАСТИ

 

1. Припремање
претреса

 

Члан 32.

По пријему, председник већа испитује да ли 

је оптужни предлог благовремен, допуштен и уредан.

Председник већа решењем ће одбацити оптужни предлог:

1) ако је поднет неблаговремено;

2) ако Суд није надлежан да расправља о повреди;

3) ако је поступак због исте повреде према истом
учиниоцу, већ поведен или правоснажно окончан;

4) ако окривљени није привредни субјект;

5) ако је окривљени од момента учињене повреде до
окончања поступка престао да постоји.

Против решења председника Већа може се изјавити
приговор председнику Суда, у року од осам дана по пријему решења.

 

Члан 33.

Ако оптужни предлог није прописно састављен или има
недостатака услед којих се поступак не може покренути, односно провести,
председник већа позива подносиоца оптужног предлога да отклони недостатке,
остављајући му за то примерен рок.

Уколико подносилац оптужног предлога не поступи по
захтеву председника већа, сматраће се да је одустао од предлога.

 

Члан 34.

Оптужни предлог, одговор на оптужни предлог, приговор и
друге изјаве и саопштења странака, подносе се писмено.

Поднесци из става 1. овог члана морају бити разумљиви и
садржавати све што је потребно да би се по њима могло поступити.

 

2. Одговор на
оптужни предлог

 

Члан 35.

Председник већа доставља оптужни предлог окривљеном на
одговор. Окривљени може доставити Суду одговор у року од 15 дана од пријема
оптужног предлога.

Протеком рока из става 1. овог члана претрес се
заказује и без одговора окривљеног.

 

Члан 36.

Председник већа пре претреса, а веће у току претреса,
обуставиће поступак ако тужилац одустане од оптужног предлога, а други
овлашћени предлагачи не преузму улогу тужиоца, у року од 30 дана од пријема
обавештења о повлачењу оптужног предлога.

 

3. Претрес

 

Члан 37.

По истеку рока за подношење одговора на оптужни
предлог, председник Суда одређује веће.

Суд суди у већу састављеном од три члана, председника и
два члана већа.

 

Члан 38.

Ако судија који је одређен у веће, сматра да постоје
разлози за његово изузеће, обавестиће о томе председника Суда, одмах по пријему
позива за суђење и тражити да буде изузет.

 

Члан 39.

Странке могу тражити изузеће председника или члана
већа;

1) ако је оштећен радњом окривљеног;

2) ако је запослен код једне од странака у поступку;

3) ако је предложен за сведока или вештака;

4) ако постоје други разлози због којих се може
основано сумњати у непристрасност судије.

 

Члан 40.

Писмени захтев за изузеће судије подноси се председнику
Суда најкасније на три дана пре одређеног претреса.

После тог рока изузеће се може тражити само ако је разлог
за изузеће настао после тог рока, или је подносилац захтева после рока сазнао
за њега.

Одлуку о изузећу судије доноси председник Суда и та
одлука је коначна.

 

Члан 41.

Поступак пред Судом води се на српском језику.

Пријаве, оптужни предлози, приговори и други поднесци
упућују се Суду на српском језику.

Окривљени страни привредни субјект може упућивати Суду
поднеске на енглеском језику.

Странке, сведоци и друга лица која учествују у поступку
имају право да у поступку употребљавају свој језик. Ако се поступак не води на
језику тог лица, обезбедиће се усмено превођење онога што то лице или други
износи, као и исправа и другог писменог доказног материјала.

Лице из става 4. овог члана може се одрећи тог права
ако зна српски језик. У записник ће се забележити да је дата поука и изјава
учесника.

Преписка Суда са страним привредним субјектом који
учествује као странка у поступку, а који није заступан од стране домаћег лица,
вршиће се на енглеском језику.

 

Члан 42.

Превођење обавља тумач кога одреди судско веће које
води поступак, из реда сталних судских тумача.

Тумач може бити изузет из истих разлога из којих може
бити изузет и судија.

Уколико су странке сагласне, превођење може обавити
запослени у Комори, у чијем су делокругу, актом о систематизацији, предвиђени
ти послови.

 

Члан 43.

Претрес заказује председник Већа, а уз сагласност
председника Већа, и секретар Суда.

При одређивању дана и часа претреса, водиће се рачуна
да између достављања позива и дана претреса учесницима остане довољно времена
да се припреме, а најмање осам дана.

 

Члан 44.

Председник Већа отвара претрес и објављује предмет
претреса и састав већа, утврђује да ли су сви позвани присутни и да ли су
одсутни уредно позвани.

Ако представник окривљеног није дошао, а нема доказа да
је уредно позван, веће ће одложити претрес и заказати нови.

Судско веће може одлучити да се претрес одржи иако
постоје услови за одлагање претреса због недоласка окривљеног, ако би се према
доказима који се налазе у списима очигледно морала донети одлука којом се
оптужни предлог одбија или се окривљени ослобађа од оптужбе.

Одсуство уредно позваних окривљеног или тужиоца Суда
није сметња за одржавање претреса.

Ако на главни претрес не дође оштећени као тужилац,
иако је уредно позван, ни његов пуномоћник, веће ће обуставити поступак.

 

Члан 45.

Председник већа руководи претресом, испитује
окривљеног, саопштава одлуке већа, саслушава сведоке и вештаке и даје реч
члановима већа, странкама и вештацима.

Дужност је председника Већа да се стара за свестрано
претресање предмета, утврђивање истине и отклањање свега што одуговлачи
поступак, а не служи разјашњењу ствари.

Председник већа се стара о одржавању реда на претресу и
заштити угледа Суда, угледа странака и других учесника у поступку. Нарушиоца
реда, после опомене, може удаљити са претреса.

 

Члан 46.

Претрес је усмени и јаван.

Јавност се може искључити, за цео претрес, или његов
део, ако је то потребно ради чувања тајне, чувања јавног реда или заштите
морала.

 

Члан 47.

О претресу се води записник, у који се у битном уноси
садржај рада и цео ток претреса и сви изведени докази.

Записник потписују председник и чланови 

већа, странке и записничар, као и тумач ако га 

је било.

Странке имају право да прегледају записник и прилоге,
да стављају примедбе у погледу садржине и траже његову исправку.

Уколико захтевају, странкама ће се после завршетка
претреса дати копија записника.

 

Члан 48.

Претрес почиње читањем или усменим излагањем оптужног
предлога од стране тужиоца. Уколико тужилац Суда изостане са претреса, који је
заказан на основу оптужног предлога тужиоца Суда, председник већа ће прочитати
оптужни предлог. Председник већа ће о изостанку тужиоца Суда са претреса
обавестити председника Суда.

Када окривљени изнесе своју одбрану, приступа се
извођењу доказа, које су странке предложиле, као и доказа које је Суд прибавио.

У случају да окривљени није присутан на претресу,
председник већа ће изнети његову писмену одбрану.

 

Члан 49.

Председник већа стара се, да се на претресу изнесу сви
докази и утврде чињенице, које су битне за утврђивање постојања повреде и
доношење одлуке.

Веће утврђује чињенице на основу изјава странака,
исправа, извештаја вештака, увиђаја и саслушања сведока.

Да ли ће се која чињеница сматрати доказом, Веће
одлучује по свом слободном уверењу.

 

Члан 50.

Претрес се може одложити ако је потребно да се прибаве
нови докази.

Странке могу до завршетка претреса предлагати да се
утврде нове чињенице и прибаве нови докази.

Веће може одлучити да се изведу докази који нису
предложени или од којих је предлагач одустао.

Ако после одлагања претрес буде настављен у измењеном
саставу Већа, претрес мора почети изнова, али се искази сведока и вештака могу
само прочитати, односно прочитати записник о извршеном увиђају.

 

Члан 51.

У оквиру извођења доказа Суд може да саслуша сведоке,
вештаке и да изврши увиђај у складу са околностима случаја.

Као сведоци, позивају се лица за која је вероватно да
ће моћи дати обавештење о повреди која је предмет расправљања, и о другим
важним околностима у вези са њом.

Сведоци се саслушавају понаособ и без присуства осталих
сведока.

Пре саслушања сведока, председник већа ће га опоменути
на дужност да изнесе Суду све што му је о предмету познато и упозориће се на
последице давања лажног исказа. Сведок ће се увек питати откуд му је познато
оно о чему сведочи.

Сведоци се могу суочити, ако се њихови искази не слажу
у погледу важних чињеница.

 

Члан 52.

Суд ће извести доказе вештачењем, кад је за утврђивање
или оцену неке чињенице потребно прибавити налаз и мишљење од лица које
располаже потребним стручним знањем.

Вештачење врше вештаци, које одређује веће из реда
сталних судских вештака. Вештачење по правилу врши један вештак, а ако је
вештачење сложено – два или више вештака.

Вештачење се може поверити и стручној установи,
болници, институту, факултету и сл.

Суд одређује оквире вештачења, рокове за писмено
подношење налаза и мишљења вештака.

Вештак усмено излаже на претресу свој налаз и мишљење,
а у случају да је припремљен писмени налаз и мишљење вештак ће га прочитати и
након тога приложиће се записнику.

Вештак може бити изузет из истих разлога из којих може
бити изузет и судија.

О захтеву за изузеће одлучује у току претреса
председник већа, а ван претреса председник Суда.

 

Члан 53.

Увиђај се предузима, када је за утврђивање или
разјашњење неке важне чињенице у поступку потребно непосредно опажање.

Ако се увиђај врши ван претреса, извршиће га председник
већа или судија, члан већа, кога председник већа одреди. Увиђај се може обавити
и уз суделовање вештака.

Странке ће се увек обавестити о времену и месту, на
коме ће се извршити увиђај, уз напомену да могу присуствовати.

 

4. Измена оптужног
предлога

 

Члан 54.

Ако тужилац у току претреса оцени да изведени докази
указују да се изменило чињенично стање изнесено у оптужном предлогу усмено ће
изменити оптужни предлог или предложити да се претрес прекине ради припремања
новог оптужног предлога.

У случају подношења новог оптужног предлога, Суд је
дужан да окривљеном остави довољно времена за припремање одбране, а на његов
захтев, ако је то потребно, и у случају измене оптужног предлога.

Ако Суд дозволи прекид претреса ради припремања новог
оптужног предлога, одредиће рок у коме тужилац мора поднети оптужни предлог.

Нови оптужни предлог доставља се окривљеном, али
одговор на оптужни предлог није дозвољен.

Ако тужилац у остављеном року не поднесе оптужни
предлог, веће ће наставити претрес на основу ранијег оптужног предлога.

 

5. Завршне речи

 

Члан 55.

По завршеном доказном поступку, председник већа даје
реч странкама и оштећеном.

Прво говори тужилац, затим оштећени, бранилац и
окривљени.

Последња реч увек припада окривљеном, који у својој
речи излаже одбрану и може се осврнути на наводе тужиоца и оштећеног.

 

6. Спајање поступка

 

Члан 56.

Уколико се пред Судом воде одвојени поступци против
истог окривљеног за више повреда, Суд може одлучити да спроведе јединствени
поступак и донесе једну одлуку.

Суд може одлучити да се спроведе јединствени поступак и
донесе једна одлука и у случају ако је окривљени поднео оптужни предлог против
оштећеног.

Решење којим је одређено спајање поступка или којим је
одбијен предлог за спајање је коначно.

 

7. Одлучивање по
оптужном предлогу

 

Члан 57.

О основаности оптужног предлога одлучује веће које је
водило претрес, одмах по закључењу претреса.

Ако нађе да постоје разлози из члана 32. овог
правилника, веће доноси решење о обустави поступка.

 

Члан 58.

Ако веће утврди да је окривљени учинио повреду пословне
етике и добрих пословних обичаја, одлуком утврђује његову одговорност и изриче
му меру друштвене дисциплине прописану Кодексом пословне етике и овим
правилником.

Окривљени је одговоран за повреду пословне етике, ако
је до извршења повреде дошло радњом или пропуштањем радње, односно
неизвршавањем дужног надзора од стране органа управљања, одговорног лица или
других лица, која су била овлашћена да поступају у име окривљеног.

Страни привредни субјект, у смислу овог правилника,
одговоран је за повреду пословне етике и добрих пословних обичаја коју учини у
пословању на територији Републике Србије.

 

Члан 59.

Због повреде добрих пословних обичаја и пословне етике,
могу се изрећи следеће мере:

1) опомена;

2) јавна опомена објављивањем на Управном одбору
Коморе;

3) јавна опомена објављивањем у једном или више
штампаних или електронских медија;

Изузев мера из става 1. овог члана Суд ће изрећи и
друге мере које му законским прописима буду стављене у надлежност.

 

Члан 60.

Поред мера из члана 59, Суд може изрећи и заштитне
мере, и то:

1) забрану учешћа у раду органа и тела Коморе;

2) забрану учешћа на сајмовима и изложбама;

3) брисање реда вожње, односно полазака превознику, тј.
привредном друштву или предузетнику који обавља делатност јавног превоза;

4) забрану обављања делатности за одређено време у
складу са законом.

О изреченој мери забране обављања делатности за
одређено време, Суд обавештава надлежни орган који води регистар привредних
субјеката.

О изреченој заштитној мери брисања реда 

вожње Суд обавештава надлежни орган за регистрацију и
оверу редова вожње Републике Србије.

 

Члан 61.

Страном привредном субјекту могу се изрицати мере због
повреде добрих пословних обичаја и пословне етике, утврђене чланом 59. овог
правилника.

О изреченој мери страном привредном субјекту Суд
обавештава привредну комору државе у којој је привредни субјект регистрован за
обављање делатности.

Заштитне мере из члана 60. овог правилника не могу се
изрицати страним привредним субјектима.

 

Члан 62.

Ако веће нађе да окривљени није учинио повреду, или да
нема доказа да је повреду учинио, донеће одлуку којом га ослобађа од оптужбе.

 

Члан 63.

Одлука се доноси на основу прописа, узанси, правних
правила, кодекса усвојених у Комори, добрих пословних обичаја, општих закључака
и препорука органа Коморе, а по слободном уверењу чланова већа, заснованом на
брижљивој и савесној оцени свих утврђених чињеница.

Суд је дужан да савесно оцени сваки доказ појединачно и
у вези са осталим доказима и да на основу такве оцене изведе закључак да ли је
нека чињеница утврђена.

Суд доноси одлуку на основу доказа који су изведени на
претресу.

Приликом изрицања мера, веће ће узети у обзир околности
конкретног случаја, које могу утицати на изрицање строже или блаже мере, а
нарочито тежину повреде и њене последице.

 

Члан 64.

Одлука се може односити само на привредни субјект који
је оптужен и само на повреду која је садржана у поднетом, односно на претресу
измењеном оптужном предлогу.

 

Члан 65.

Одлука се доноси већином гласова, након спроведеног
већања и гласања.

Одлука је донета ако се за њу изјасни већина чланова
већа.

О већању и гласању саставља се посебан записник, који
потписују сви чланови већа и записничар.

Записник о већању и гласању садржи ток гласања и одлуку
која је донета.

 

Члан 66.

Донету одлуку председник већа саопштава странкама.

Изузетно, у сложенијим случајевима, веће може одлучити
да одлуку достави странкама у писменом отправку, најкасније у року од 30 дана
од закљученог претреса.

 

Члан 67.

У току гласања веће може одлучити да поново отвори
претрес ако нађе да неке важне чињенице нису утврђене, односно да неки важни
докази нису изведени.

 

Члан 68.

Писмено израђена првостепена одлука садржи увод, изреку
и образложење.

Увод садржи: назив Суда, име и презиме председника и
чланова већа и записничара, означење странака, предмет поступка, да ли је
претрес био јаван, дан закључења претреса, ко је био присутан од странака, као
и дан када је одлука донета.

Изрека садржи: исказ о одговорности за повреду описану
у оптужном предлогу, врсту изречене мере, односно исказ о ослобађању од
оптужног предлога, као и исказ о трошковима поступка.

Образложење садржи: наводе из оптужног предлога,
одговора на оптужни предлог и друге битне наводе странака, означење неспорних
чињеница, оцену изведених доказа, означење околности које су узете у обзир
приликом изрицања мере, као и позивање на правила која је веће применило.

 

Члан 69.

За израду одлуке одговоран је председник већа, који и
потписује одлуку.

Отправак одлуке доставља се странкама и подносиоцу
пријаве за покретање поступка, са упутством о праву на приговор.

 

V. ПОСТУПАК ПО
ПРИГОВОРУ

 

1. Изјављивање
приговора

 

Члан 70.

Против одлуке Суда, може се изјавити приговор Управном
одбору Коморе, као другостепеном органу, у року од 15 дана од дана пријема
одлуке.

Приговор треба да садржи: означење побијане одлуке;
изјаву да ли се одлука побија у целини или делимично; разлоге приговора и
потпис подносиоца приговора.

Приговор одлаже извршење побијане одлуке.

 

Члан 71.

Одлука се може побијати због битне повреде поступка,
због погрешно или непотпуно утврђеног чињеничног стања, због погрешне примене
материјалног права, због изречене мере за повреду добрих пословних обичаја и
пословне етике и због заштитне мере, као и одлуке о трошковима поступка.

 

Члан 72.

Приговор се подноси преко Суда.

Приговор могу изјавити: окривљени, тужилац и подносилац
пријаве.

Неблаговремени и недозвољени приговор одбацује решењем
председник већа.

Неуредан приговор председник већа ће одбацити, ако
недостаци не буду отклоњени, у року од осам дана, од дана пријема позива да се
приговор уреди.

Примерак благовременог и допуштеног приговора, доставља
се противној странци, која може, у даљем року од осам дана, поднети одговор на
приговор.

 

2. Одлучивање по
приговору

 

Члан 73.

Управни одбор Коморе испитује првостепену одлуку у делу
у којем се побија приговором и у границама разлога наведених у приговору
пазећи, по службеној дужности, на битну повреду поступка и на правилну примену
материјалног права.

 

Члан 74.

У сложенијим случајевима, Управни одбор Коморе може
образовати посебну комисију, састављену од стручњака и чланова Управног одбора,
која би размотрила приговор и поднела предлог Управном одбору.

Одлука Управног одбора по приговору је коначна.

 

Члан 75.

Решавајући по приговору Управни одбор Коморе може да:

1) одбаци приговор као неблаговремен или недозвољен;

2) одбије приговор као неоснован и потврди одлуку Суда
у целости;

3) преиначи одлуку Суда;

4) укине одлуку и упути предмет Суду на поновни претрес
и одлучивање.

Ако је приговор изјављен само у корист окривљеног,
одлука се не може изменити на његову штету.

 

Члан 76.

Управни одбор ће одлуком одбити приговор као неоснован
и потврдити побијану одлуку, ако нађе да је правилна и на закону заснована.

 

Члан 77.

Управни одбор ће одлуком преиначити побијану одлуку ако
нађе да је чињенично стање правилно утврђено, али да је погрешно примењено
материјално право и погрешно изречена мера за повреду добрих пословних обичаја
и пословне етике или заштитна мера.

 

Члан 78.

Управни одбор ће решењем укинути побијану одлуку и
вратити предмет на поновни претрес ако нађе да је учињена битна повреда
поступка или да је чињенично стање погрешно односно непотпуно утврђено.

Управни одбор ће решењем укинути побијану одлуку и одбацити
оптужни предлог ако нађе да доношење одлуке не спада у надлежност Суда, да је
због исте повреде према истом учиниоцу поступак већ правоснажно окончан или да
је оптужни предлог за покретање поступка неблаговремен.

 

Члан 79.

Писмено израђена одлука, односно решење Управног одбора
Коморе садржи: увод, изреку и образложење.

Увод садржи: назив Управног одбора, означење странака,
означење побијане одлуке, ко је поднео приговор, дан кад је одлука донета.

Изрека садржи: исказ да ли је побијана одлука потврђена,
укинута или преиначена и како је одлучено о трошковима поступка.

Образложење садржи: означење првостепене одлуке,
податке о обиму и разлозима побијања одлуке, разлоге којима се Управни одбор
Коморе руководио при доношењу одлуке, разлоге због којих Управни одбор Коморе
сматра да су наводи приговора неосновани (код потврђивања побијане одлуке),
указивање на недостатке у поступку и чињеничном стању (код укидања побијане
одлуке) као и указивање на правила на основу којих је одлучено (код преиначења
побијане одлуке).

 

Члан 80.

Суд је дужан да на поновном претресу изведе све радње и
расправи сва спорна питања на која је указао Управни одбор Коморе.

 

Члан 81.

Одлука Суда је коначна и извршна када протекне рок за
приговор, или кад се одлука Управног одбора Коморе, којом се потврђује одлука
Суда, достави странкама.

 

VI. ПОСТУПАЊЕ СУДА
ЧАСТИ КАО ДРУГОСТЕПЕНОГ ОРГАНА

(ОДРЕДБЕ ЧЛАНА 90.
СТАВ 5, ЧЛАНА 94. И ЧЛАНА 95. КОДЕКСА ПОСЛОВНЕ ЕТИКЕ „СЛУЖБЕНИ ГЛАСНИК РС”,
број 1/2006)

 

Члан 82.

Суд части одлучује као другостепени орган у случају
када постоји основана сумња да је орган привредног субјекта својом одлуком
повредио јавни интерес.

Суд, као другостепени орган, одлучује и у случајевима
када се стекну услови из члана 94. или члана 95. Кодекса пословне етике.

 

Члан 83.

Пријаву за покретање поступка пред Судом могу поднети:
запослени у привредном субјекту, чланови управног и извршног одбора, надзорног
одбора, одбора ревизора и лица која су за обављање неке делатности у име
привредног субјекта ангажована по основу уговора, као и друга лица и органи
унутар привредног субјекта 

који имају на Кодексу пословне етике заснован интерес.

Подносилац пријаве је дужан доставити Суду оригинал или
препис одлуке привредног субјекта против кога се пријава подноси.

 

Члан 84.

Поступак пред Судом, као другостепеним органом, покреће
се оптужним предлогом.

Оптужни предлог могу поднети тужилац Суда и лица и
органи из члана 83. став 1. овог правилника.

Оптужни предлог, поред елемената из члана 29. овог
правилника, треба да садржи и: одлуку органа привредног субјекта против које је
оптужни предлог усмерен, разлоге подношења, као и у ком правцу и обиму се
предлаже поништавање одлуке.

 

Члан 85.

Окривљени у поступку пред Судом је привредни субјект
чији се акт оспорава.

 

Члан 86.

Председник већа пре претреса, а веће у сваком стадијуму
поступка, одбациће оптужни предлог ако утврди:

1) да је поднет неблаговремено;

2) да је очигледно да не постоји правни интерес на
страни подносиоца оптужног предлога, односно подносиоца пријаве;

3) да је оптужни предлог поднет против одлуке која није
коначна код привредног субјекта.

 

Члан 87.

Ако орган привредног субјекта у току поступка пред
Судом, донесе други акт којим се мења или ставља ван снаге акт против кога је
оптужни предлог поднесен, као и ако у случајевима из члана 82. став 2. овог
правилника, накнадно донесе одлуку дужан је да о томе обавести Суд и подносиоца
оптужног предлога.

У том случају Суд ће позвати подносиоца оптужног
предлога да се у року од 15 дана изјасни да ли је накнадно донетим актом
задовољан или остаје при поднетом оптужном предлогу.

Ако подносилац оптужног предлога у остављеном року
обавести Суд да је накнадно донетим актом задовољан односно ако се не изјасни у
остављеном року, Суд ће обуставити поступак.

Ако подносилац оптужног предлога није задовољан
накнадно донетим актом, Суд ће наставити поступак.

 

Члан 88.

Примерак оптужног предлога се доставља окривљеном
привредном субјекту на одговор, који се може поднети Суду у року од 15 дана од
пријема оптужног предлога.

Окривљени привредни субјект је дужан да у остављеном
року достави Суду и списе предмета.

Ако окривљени привредни субјект у остављеном року не
достави одговор и списе предмета, Суд ће одлучити на основу писменог доказног
материјала са којим располаже.

 

Члан 89.

О основаности оптужног предлога Суд одлучује у нејавној
седници.

Због сложености предмета или потребе бољег разјашњења
стања ствари, Суд може решити да се одржи претрес.

Одржавање претреса могу предложити и странке.

У том случају председник већа ће заказати претрес и на
претрес позвати странке.

Одсуство уредно позваних странака није сметња за
одржавање претреса.

Ако странке нису дошле на претрес председник већа ће
прочитати оптужни предлог и друге поднеске и на основу њих донети одлуку.

 

Члан 90.

Суд одлучује по правилу на основу чињеница које су
утврђене у поступку пред органом привредног субјекта.

Ако Суд нађе да у погледу чињеница из става 1. овог
члана, постоји противречност у списима, или су у битним тачкама непотпуно
утврђене, или је из утврђених чињеница изведен неправилан закључак у погледу
чињеничног стања или ако нађе да су у поступку код окривљеног привредног
субјекта повређена правила што је било од утицаја на решавање ствари, оспорени
акт поништиће одлуком.

У том случају надлежни орган окривљеног дужан је да
поступи онако како је у одлуци одређено и да донесе нови акт.

Уколико би поништење акта и поновно вођење поступка
пред надлежним органом окривљеног привредног субјекта изазвало ненакнадиву
штету за тужиоца или ако је на основу исправа и других доказа у списима
предмета очигледно да је чињенично стање друкчије од стања утврђеног у поступку
код окривљеног привредног субјекта, Суд може на претресу сам утврдити чињенично
стање и донети одлуку.

 

Члан 91.

О основаности оптужног предлога Суд одлучује одлуком.

Одлуком се оптужни предлог усваја или одбија као
неоснован.

Ако се оптужни предлог усваја, Суд поништава оспорени
акт окривљеног привредног субјекта.

Када нађе да оспорени акт окривљеног треба поништити,
Суд може ако природа ствари то дозвољава и утврђено чињенично стање пружа
поуздан основ, одлуком решити ствар. Таква одлука Суда у свему замењује
поништени акт.

Када Суд нађе да је основан оптужни предлог поднет на
основу члана 82. став 2. овог правилника, одлуком ће усвојити оптужни предлог и
одредити да надлежни орган окривљеног привредног субјекта донесе решење.

 

Члан 92.

Остале одредбе овог правилника којима је регулисан
поступак пред Судом части, сходно се примењују и на поступање Суда части као
другостепеног органа.

 

Члан 93.

Одлука Суда, као другостепеног органа је коначна и
извршна.

 

VII. ТРОШКОВИ
ПОСТУПКА

 

Члан 94.

Трошкови поступка обухватају трошкове Суда, странака,
сведока, вештака, тумача и судског паушала.

Трошкове Суда чине: накнада за рад чланова већа и
накнаде путних трошкова и дневница.

Трошкове сведока чине: путни трошкови, дневнице и
накнада зараде.

Трошкове вештака односно тумача чине: награда за
вештачење односно тумачење, путни трошкови, дневнице и накнада зараде.

Висину трошкова Суда и судског паушала, утврђује
надлежни орган Коморе, посебном одлуком.

Веће одређује висину трошкова странака, сведока,
вештака и тумача.

 

Члан 95.

Трошкове поступка сноси окривљени, ако је оглашен
одговорним за учињену повреду.

Ако је оптужни предлог одбачен, или је поступак
обустављен, или је окривљени ослобођен од оптужбе, трошкове, осим судског
паушала сноси Комора, ако је поступак вођен по оптужном предлогу Коморе. Ако је
поступак вођен по оптужном предлогу привредног субјекта, надлежног државног
органа или грађана, трошкове сноси тужилац.

У случајевима из става 2. овог члана Суд може, према
околностима случаја, а нарочито ако је окривљени дао повода, или допринео
покретању поступка, одлучити да трошкове поступка, у целини или делимично,
сноси окривљени.

Независно од исхода поступка, свака странка сноси
трошкове које је проузроковала својом кривицом или случајем који се њој
догодио.

 

VIII. ИЗВРШЕЊЕ МЕРА

 

Члан 96.

Мера јавне опомене објављивањем на Управном одбору
Коморе, извршава се објављивањем изреке одлуке, на седници Управног одбора
Коморе.

 

Члан 97.

Мера јавне опомене објављивањем у једном или више
штампаних или електронских медија, извршава се објављивањем у једном или више
дневних листова, радију или телевизији, које у изреци одлуке одреди Веће, о
трошку окривљеног.

Мера јавне опомене објављивањем у штампаним или електронским
медијима, извршава се објављивањем одлуке, у целини или делимично, о чему
одлучује Веће.

Мере за повреду добрих пословних обичаја и пословне
етике се извршавају по њиховој правоснажности, без одлагања, а најкасније у
року од две године од правоснажности одлуке којом су изречене.

 

IX. ЕВИДЕНТИРАЊЕ И
БРИСАЊЕ МЕРА

 

Члан 98.

Евиденцију мера за повреду пословне етике и добрих
пословних обичаја води Суд на основу правоснажних одлука о њиховом изрицању. У
евиденцију се уноси: назив и седиште односно пословно име, правна форма и
седиште окривљеног, врста повреде пословног морала, изречена мера и датум
правоснажности одлуке.

 

Члан 99.

Изречена мера брише се из евиденције, по протеку рока
од 5 година од правоснажности, ако окривљени, у том року, не учини нову повреду
добрих пословних обичаја и пословне етике.

 

X. ПРЕЛАЗНЕ И
ЗАВРШНЕ ОДРЕДБЕ

 

Члан 100.

Сви поступци који нису правоснажно окончани до дана
ступања на снагу овог правилника, наставиће се по одредбама овог правилника.

Ступањем на снагу овог правилника, престаје да важи
Правилник о Суду части при Привредној комори Србије („Службени гласник РС”, бр.
45/02 и 107/03).

 

Члан 101.

Овај
правилник ступа на снагу осмог дана од дана објављивања у „Службеном гласнику
Републике Србије”.

 

49 број 860/II-1

У Београду, 18. априла
2006. године

Привредна комора Србије

Заменик председника
Скупштине,


Славко Новаковић, с.р.