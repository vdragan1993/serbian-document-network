ЗАКОН

о поверавању јавних овлашћења
Ауто-мото савезу Југославије

"Службени 
лист СРЈ, број 26 од 2. 
јуна 1995.

 

Члан 1.

Овим законом поверавају се јавна 
овлашћења Ауто-мото савезу Југославије (у даљем тексту: АМСЈ) и уређује надзор 
над вршењем тих овлашћења.

 

Члан 2.

АМСЈ врши следећа јавна овлашћења:

1) издаје међународну возачку 
дозволу возачима којима је издата југословенска возачка дозвола за управљање 
моторним возилом, кад прелазе државну границу;

2) издаје југословенским 
држављанима дозволу за управљање туђим моторним возилом, кад прелазе државну 
границу;

3) издаје власницима моторних 
возила југословенске регистрације који возилима прелазе државну границу, 
триптике и карнете ради уласка у другу земљу, а којима се гарантује плаћање 
увозних дажбина и такса у случају да возило не буде извезено из те земље;

4) обавља послове пружања помоћи и 
давања информација које проистичу из савезних закона и међународних уговора, 
пружањем техничке помоћи моторизованим домаћим и страним учесницима у саобраћају 
на јавним путевима, обезбеђивањем преношења хеликоптером лица повређених, 
односно оболелих у јавном саобраћају ради пружања медицинске помоћи, уклањањем 
са јавних путева оштећених возила и возила у квару и давањем обавештења о стању 
проходности јавних путева.

 

Члан 3.

Дозвола из члана 2 тачка 1 овог 
закона издаје се на обрасцу утврђеном Конвенцијом о саобраћају на путевима.

 

Члан 4.

Дозвола из члана 2 тачка 2 овог 
закона издаје се на обрасцу у који се уносе подаци из саобраћајне дозволе, 
подаци из возачке дозволе лица коме се дозвола издаје, број путне исправе тог 
лица, изјава којом власник моторног возила овлашћује имаоца те дозволе да може у 
иностранству управљати његовим возилом.

АМСЈ уређује начин издавања дозволе 
за управљање туђим моторним возилом у иностранству и образац те дозволе.

 

Члан 5.

Привремене увозне исправе из члана 
2 тачка 3 овог закона АМСЈ издаје на основу уговора о гаранцији с Међународном 
аутомобилском федерацијом.

Исправе из става 1 овог члана 
издају се на обрасцима утврђеним Царинском конвенцијом о привременом увозу 
приватних друмских возила и Царинском конвенцијом о привременом увозу 
комерцијалних друмских возила.

 

Члан 6.

О издатим исправама из члана 2 тач. 
1 до 3 овог закона АМСЈ води регистар.

 

Члан 7.

За издавање исправа из члана 2 тач. 
1 до 3 овог закона АМСЈ наплаћује накнаду, по ценовнику на који сагласност даје 
Савезна влада.

 

Члан 8.

Савезна влада даје сагласност на 
одредбе Статута АМСЈ које се односе на вршење јавних овлашћења АМСЈ.

АМСЈ подноси Савезној влади годишњи 
извештај о вршењу јавних овлашћења до 31. марта текуће године за претходну 
годину.

 

Члан 9.

Надзор над вршењем јавних овлашћења 
из члана 2 овог закона врши надлежни савезни орган.

 

Члан 10.

Ако надлежни савезни орган утврди 
да се јавна овлашћења не врше у складу са овим законом, наложиће да се утврђене 
неправилности отклоне и одредити рок за њихово отклањање.

 

Члан 11.

АМСЈ ће у року од 60 дана од дана 
ступања на снагу овог закона записнички предати савезном органу надлежном за 
послове царина моторна и прикључна возила и њихове делове које је преузео, 
прикупио и чувао по важећим прописима, са стањем на дан ступања на снагу овог 
закона.

 

Члан 12.

АМСЈ ће у року од 90 дана од дана 
ступања на снагу овог закона ускладити одредбе Статута АМСЈ које се односе на 
вршење јавних овлашћења са одредбама овог закона и доставити Савезној влади на 
сагласност.

 

Члан 13.

Даном ступања на снагу овог закона 
престаје да важи Закон о положају и овлашћењима Ауто-мото савеза Југославије 
("Службени лист СФРЈ", бр. 22/78 и 9/86).

 

Члан 14.

Овај закон ступа на снагу осмог 
дана од дана објављивања у "Службеном листу СРЈ".