На основу члана 13. Закона о одузимању имовине проистекле из кривичног дела („Службени гласник РС”, број 32/13),
Министар правде и државне управе доноси
 
ПРАВИЛНИК
о службеној легитимацији и службеној значки директора и државних службеника запослених у Дирекцији за управљање одузетом имовином који раде на пословима извршења 
	

	"Службени гласник РС", број 113 од 20. децембра 2013.
 
Члан 1.
Овим правилником прописује се садржина и изглед службене легитимације и службене значке директора и државних службеника запослених у Дирекцији за управљање одузетом имовином који раде на пословима извршења.
Члан 2.
Службена легитимација издаје се директору и државним службеницима запосленима у Дирекцији за управљање одузетом имовином који раде на пословима извршења ради доказивања службеног својства и идентитета.
Службену легитимацију лицима из става 1. овог члана издаје Министарство правде и државне управе.
Члан 3.
Службена легитимација и службена значка чине целину, у троделној кожној футроли на склапање.
Службена легитимација је правоугаоног облика.
Кожна футрола је израђена од природне коже „вашете” тегет боје. Димензије кожне футроле у развијеном стању су 326х78 mm. У другом унутрашњем делу кожне футроле налази се отвор од провидне фолије димензија 78х55 mm у који се смешта образац службене легитимације. Службена значка се причвршћује на трећу унутрашњу страну кожне футроле.
Члан 4.
Штампани део службене легитимације израђује се на хартији са заштитом 120 g/m2.
Хартија из става 1. овог члана је без избељивача са воденим знаком, влаканца су видљива под УВ светлом.
Штампани део службене легитимације је заштићен холограмом, на коме је аплициран Мали грб Републике Србије, а упакован је у ПВЦ провидни омот.
На насловној спољној страни службене легитимације утиснут је Мали грб Републике Србије.
Члан 5.
Прва унутрашња страна службене легитимације овлашћених лица садржи:
1) на врху, на средини, утиснут Мали грб Републике Србије;
2) испод Малог грба, на средини, текст: „РЕПУБЛИКА СРБИЈА”;
3) испод тога, на средини, текст: „МИНИСТАРСТВО ПРАВДЕ И ДРЖАВНЕ УПРАВЕ”;
4) испод тога, на средини, текст: „ДИРЕКЦИЈА ЗА УПРАВЉАЊЕ ОДУЗЕТОМ ИМОВИНОМ”;
5) испод тога, на средини, текст: „СЛУЖБЕНА ЛЕГИТИМАЦИЈА”;
6) испод текста: „СЛУЖБЕНА ЛЕГИТИМАЦИЈА”, са десне стране, место за фотографију имаоца службене легитимације, димензије 35x25 mm;
7) испод текста: „СЛУЖБЕНА ЛЕГИТИМАЦИЈА”, са леве стране, место означено за уписивање имена, презимена и својеручног потписа имаоца службене легитимације, броја службене легитимације и холограм;
8) испод тога, са леве стране, места означена за датум и место издавања, поред тога, на средини, место означено за печат („М.П.”), а са десне стране место означено за потпис министра правде и државне управе;
Друга унутрашња страна службене легитимације садржи:
1) у горњем делу, у средини, текст: „Овлашћења имаоца службене легитимације”;
2) испод тога, у средини, текст:
„Ималац ове службене легитимације овлашћен је да у обављању послова извршења предузима службене радње и мере прописане Законом о одузимању имовине проистекле из кривичног дела („Службени гласник РС”, број 32/13).”
Члан 6.
Службена легитимација, односно значка замењује се ако:
1) због дотрајалости или због оштећења постане неупотребљива;
2) се изгуби или на други начин нестане;
3) ималац службене легитимације промени име или презиме.
Члан 7.
Службена легитимација, односно значка престаје да важи:
1) ако ималац службене легитимације, односно значке престане да обавља послове извршења у Дирекцији за управљање одузетом имовином;
2) ако се изврши замена службене легитимације, односно значке;
3) у случају смрти имаоца службене легитимације, односно значке.
Члан 8.
Ималац службене легитимације, односно значке наредног дана од дана престанка обављања послова извршења у Дирекцији за управљање одузетом имовином, враћа службену легитимацију, односно значку.
Ако ималац службене легитимације, односно значке не поступи на начин и у року из става 1. овог члана, као и у случају из члана 7. тачка 2) овог правилника, Дирекција за управљање одузетом имовином оглашава неважећом службену легитимацију, односно значку. 
	
Члан 9.
Изглед службене легитимације одштампан је уз овај правилник и чини његов саставни део (Прилог број 1).
Члан 10.
Службена значка је од метала сребрне боје у облику стилизованог барокног штита благо испупченог, димензија 78x58 mm.
Изузетно од става 1. овог члана, службена значка директора Дирекције за управљање одузетом имовином је златно-жуте боје.
У горњем делу знака је постављен Мали грб Републике Србије величине 20х11 mm, а испод њега је хоризонтално симетрично постављена српска тробојка ширине 8 mm, црвено, плаво, бела (изведена у одговарајућим емајл бојама).
Испод тробојке се налази полирана сребрна, по ширини благо залучена, метална трака ширине 8 mm са угравираним ћириличким санс-серифим текстом исписаним у два реда. У првом реду исписан је текст: „МИНИСТАРСТВО ПРАВДЕ”, а у другом реду текст: „И ДРЖАВНЕ УПРАВЕ”. Слова су величине 2,5 mm и испуњена су црном емајл бојом.
Средиште штита је обрађено граверски са зракастим пољима, која су наизменично полирана и испупчена, а између су мат спуштена поља, где се у центру налази постављен кружни медаљон величине 32 mm. Средиште медаљона чини стилизована вага са мачем златне боје, а остатак поља испуњен је белим емајлом. На ово поље се наслања кружна трака испуњена тегет емајл лаком у којој је ћирилички натпис у низу златне боје: „ДИРЕКЦИЈА ЗА УПРАВЉАЊЕ ОДУЗЕТОМ ИМОВИНОМ”.
У дну знака налази се троугласти полирани одсечак сребрне боје са три угравирана броја висине 5 mm, испуњена црном емајл бојом. Угравирани број је исти као и број на службеној легитимацији. 
	
Изглед службене значке одштампан уз овај правилник и чини његов саставни део (Прилог број 2).
Члан 11.
Број који се уписује у службену легитимацију и урезује на службену значку састоји се од три цифре, које означавају број под којим се води државни службеник, почев од броја 1, с тим што се испред броја додаје потребан број нула.
Члан 12.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-1/2013-01 
У Београду, 17. децембра 2013. године
Министар,
Никола Селаковић, 
	с.р.
 
 
 
 
Прилог број 1


 
 
Прилог број 2