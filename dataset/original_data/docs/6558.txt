На основу члана 19. став 25. Закона о трговачком бродарству („Службени гласник РС”, брoj 96/15) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Министар грађевинарства, саобраћаја и инфраструктуре, доноси
ПРАВИЛНИК
o испиту за стицање сведочанства о оспособљености за обављање делатности возара унутрашње пловидбе и одобрења за обављање делатности возара унутрашње пловидбе 
"Службени гласник РС", број 54 од 10. јуна 
				2016.
 
Члан 1.
Овим правилником прописују се начин формирања и састав комисије за спровођење испита за стицање сведочанства о оспособљености за обављање делатности возара унутрашње пловидбе, рокови за спровођење испита, начин подношења пријаве и обавезну садржину пријаве за полагање испита, садржину и начин спровођења испита, садржину и образац сведочанства о оспособљености за обављање делатности возара унутрашње пловидбе, садржину и образац одобрења за обављање делатности возара унутрашње пловидбе, као и области пословања које су обухваћене делатношћу возара унутрашње пловидбе а које чине програм испита за стицање сведочанства о оспособљености за обављање делатности возара унутрашње пловидбе. 
Члан 2.
Овај правилник примењује се на физичка и правна лица која обављају делатност возара стално или привремено.
Члан 3.
Испит за стицање сведочанства о оспособљености за обављање делатности возара унутрашње пловидбе (у даљем тексту: сведочанство) полаже се пред комисијом за полагање испита (у даљем тексту: комисија), коју образује министар надлежан за послове саобраћаја (у даљем тексту: министар).
Комисија се састоји од председника и два члана, који имају заменике.
Председник, чланови и секретар комисије, односно њихови заменици, именују се на период од четири године.
На предлог председника комисије, могу се за поједине предмете ангажовати испитивачи ван састава комисије.
Административно-стручне послове за комисију обавља секретар.
Члан 4.
Председник и чланови комисије, односно њихови заменици, су испитивачи из појединих предмета и поседују неопходно стручно знање из области унутрашње пловидбе.
Члан 5.
Рокови за полагање испита за стицање сведочанства су редовни и ванредни.
Председник комисије одређује редовне рокове и место полагања испита, у фебруару за текућу календарску годину.
Ванредне рокове за полагање испита предлаже лучка капетанија на чијем подручју надлежности постоје заинтересовани кандидати, а одређује председник комисије.
Члан 6.
Писмена пријава за полагање испита подноси се министарству надлежном за послове саобраћаја (у даљем тексту: министарство). 
Пријава за полагање испита садржи име, име и презиме родитеља, ЈМБГ, датум и место рођења кандидата, пребивалиште, држављанство и податке о стручној спреми. 
Уз пријаву кандидат прилаже:
1) фотокопију личне карте;
2) уверење о држављанству Републике Србије;
3) доказ о уплати средстава на име трошкова полагања испита и административне таксе.
Кандидат који је стекао диплому о завршеним студијама на одговарајућим високим школама или факултетима уз пријаву поред доказа из става 3. овог члана, прилаже и фотокопију дипломе о стеченом одговарајућем образовању, оверену код органа надлежног за оверу преписа.
Пре полагања испита секретар утврђује идентитет кандидата и проверава да ли су у пријави за полагање стручног испита наведени сви подаци из става 2. и прилози из става 3. овог члана.
Члан 7.
Испит се спроводи по програму који је дат у Прилогу – Програм испита за стицање сведочанства о оспособљености за обављање делатности возара унутрашње пловидбе, који је одштампан уз овај правилник и чини његов саставни део (у даљем тексту: Прилог).
Испит се састоји од минимално 30 питања која се постављају кандидату усмено и писмено и траје 60 минута.
 Комисија оцењује целокупни успех кандидата на испиту оценом „положио” или „није положио”.
Кандидат се оцењује оценом „положио” ако је тачно одговорио на најмање 23 питања.
Кандидат који није положио испит може поново да полаже испит (поправни испит) у року који не може да буде краћи од месец месеца од дана претходног полагања испита.
Кандидат који на поправном испиту не задовољи сматра се да није положио стручни испит.
Физичко лице које је стекло диплому о завршеним студијама на одређеним високим школама или факултетима, не полаже оне предмете који су услов за стицање сведочанства који су дати у Прилогу, које је положило ради стицања те дипломе, у складу са законом којим се уређује трговачко бродарство. 
Члан 8.
Ако кандидат не приступи полагању испита, а свој изостанак писано не оправда пре почетка полагања испита, односно ако неоправдано одустане од започетог полагања испита, сматраће се да није положио стручни испит.
Започето полагање испита може се одложити ако је кандидат због болести или из другог оправданог разлога спречен да настави полагање испита.
О одлагању стручног испита одлучује комисија.
Члан 9.
О току полагања испита води се записник.
У записник се уносе следећи подаци: 
1) састав комисије; 
2) име и презиме кандидата; 
3) датум и место рођења кандидата; 
4) ЈМБГ кандидата; 
5) адреса пребивалишта кандидата; 
6) датум полагања испита; 
7) питања постављена кандидату; 
8) одлука комисије о успеху кандидата на испиту.
Записник потписују председник, чланови комисије, секретар комисије, испитивачи, односно њихови заменици. 
Секретар комисије води евиденцију кандидата која су полагали испит која садржи: податке о кандидату који је положио испит, број евиденције, име и презиме, ЈМБГ, датум и место рођења, пребивалиште, датум и место полагања испита, успех на испиту, датум издавања уверења о положеном испиту и сведочанства.
Члан 10.
На основу резултата стручног испита, кандидату који је положио испит се издаје уверење о положеном испиту.
Уверење из става 1. овог члана садржи:
1) назив министарства које је издало уверење;
2) пропис на основу кога се издаје уверење;
3) име, презиме, датум, место рођења кандидата и држављанство;
4) назив испита и датум полагања;
5) број из евиденције, датум и место издавања уверења;
6) потпис председника комисије и печат министарства.
Уверење из става 1. овог члана се издаје на Обрасцу бр. 1 – Уверење о положеном испиту, који је одштампан уз овај правилник и чини његов саставни део.
На основу уверења из става 1. овог члана, издаје се сведочанство на Обрасцу бр. 2 – Сведочанство о оспособљености за обављање делатности возара унутрашње пловидбе, који је одштампан уз овај правилник и чини његов саставни део.
Члан 11.
Одобрење за обављање делатности возара унутрашње пловидбе издаје се на Обрасцу бр. 3 – Одобрење за обављање делатности возара унутрашње пловидбе, који је одштампан уз овај правилник и чини његов саставни део. 
Одобрење за обављање делатности возара унутрашње пловидбе за међународни превоз саставља се на српском језику и немачком језику.
Члан 12.
Овај правилник је усклађен са свим начелима и битним захтевима Директиве 87/540/ЕЕЗ Савета од 9. новембара 1987. године о приступу обављања делатности превозника робе по пловним путевима у домаћем и међународном превозу те о узајамном признавању диплома, потврда и других доказа о формалним квалификацијама за ту делатност.
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-56/2016-06
У Београду, 30. маја 2016. године 
Министар,
проф. др Зорана Михајловић, с.р.
 

Прилог - Програм испита за стицање сведочанства о оспособљености за обављање делатности возара унутрашње пловидбе     
				

Образац бр. 1 - Уверење о пложеном испиту

Образац бр. 2 - Сведочанство о оспособљености за обављање 
				делатности возара унутрашње пловидбе

Образац бр. 3 - Одобрење за обављање делатности возара 
				унутрашње пловидбе