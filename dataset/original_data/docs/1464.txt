На основу чл. 6. и 7. Закона о изменама и допунама Закона о јавном тужилаштву („Службени гласник РС”, број 101/10), 
Државно веће тужилаца, на седници одржаној 25. маја 2011. године, доноси
 
 
ПРАВИЛНИК 
о поступку преиспитивања одлука првог састава Државног већа тужилаца и примени критеријума и мерила за оцену стручности, оспособљености и достојности
"Службени гласник РС", број 36 од 27. маја 2011.
 
 
I. ОСНОВНЕ ОДРЕДБЕ
 
Увод
 
Члан 1.
Правилником о поступку преиспитивања одлука првог састава Државног већа тужилаца (у даљем тексту: ДВТ) и примени критеријума и мерила за оцену стручности, оспособљености и достојности уређује се поступак преиспитивања одлука првог састава Државног већа тужилаца о престанку функције јавних тужилаца и заменика јавних тужилаца из члана 130. став 1. Закона о јавном тужилаштву („Службени гласник РС”, бр. 116/08, 104/09 и 101/10), Одлуке о избору јавних тужилаца („Службени гласник РС”, број 98/09), Одлуке о избору заменика јавног тужиоца („Службени гласник РС”, број 106/09), Одлуке о избору заменика јавних тужилаца („Службени гласник РС”, број 111/09), односно Одлуке о избору заменика јавног тужиоца („Службени гласник РС”, број 52/10) и Одлуке о избору заменика јавног тужиоца („Службени гласник РС”, број 54/10), примени критеријума и мерила о стручности, оспособљености и достојности из Правилника о критеријумима и мерилима за оцену стручности, оспособљености и достојности кандидата за носиоца јавнотужилачке функције („Службени гласник РС”, број 55/09). 
 
Начела поступка преиспитивања
 
Члан 2.
Поступак преиспитивања је јаван и спроводи се на начелима контрадикторности, противуречности, непристрасности, правичности, непосредности и заснован је на поштовању уставом зајемчених слобода и права и забрани сваког облика дискриминације.
У поступку преиспитивања посебно није дозвољено неоправдано прављење разлике и неједнако поступање у односу на носиоце јавнотужилачке функције по основу старосне доби, занимања брачног партнера и места пребивалишта.
Одлуке ДВТ у поступку преиспитивања су објективне и засноване на чињеницама утврђеним у поступку сходно ст. 1. и 2. овог члана, а сагласно Закону о јавном тужилаштву, Закону о изменама и допунама Закона о јавном тужилаштву, Правилнику о критеријумима и мерилима за оцену стручности, оспособљености и достојности кандидата за носиоца јавнотужилачке функције, Правилнику о поступку преиспитивања одлуке првог састава Државног већа тужилаца и примени критеријума и мерила за оцену стручности, оспособљености и достојности, као и других општих правних аката и других прописа који су се примењивали пре 17.12.2009. године.
 
Покретање, вођење и претпоставке поступка преиспитивања
 
Члан 3.
Стални састав ДВТ преиспитуje одлуке првог састава ДВТ.
Поступак преиспитивања покреће и води стални састав ДВТ.
Пре почетка поступка преиспитивања чланови ДВТ, који су учествовали у раду првог састава ДВТ, одлучиће о начину учешћа у поступку преиспитивања.
Чланови првог састава ДВТ који су учествовали у раду првог састава ДВТ могу се изузети из дела или целокупног поступка преиспитивања.
Поступак преиспитивања заснива се на претпоставци да јавни тужилац и заменик јавног тужиоца испуњавају критеријуме стручности, оспособљености и достојности у складу са Законом о јавном тужилаштву и Правилником о критеријумима и мерилима за оцену стручности, оспособљености и достојности кандидата за носиоца јавнотужилачке функције.
У случају сумње да неизабрани носилац јавнотужилачке функције испуњава критеријуме стручности, оспособљености и достојности, ДВТ може да обори претпоставку у поступку преиспитивања на основу доказа. 
 
Значење израза
 
Члан 4.
ДВТ је Државно веће тужилаца.
Неизабрани носилац јавнотужилачке функције је јавни тужилац или заменик јавног тужиоца коме је дана 31.12.2009. године престала јавнотужилачка функција на основу члана 130. став 1. Закона о јавном тужилаштву и који је поднео жалбу из члана 161. став 4. Устава РС, односно уставну жалбу Уставном суду или приговор сходно члану 6. став 4. у вези става 1. Закона о изменама и допунама Закона о јавном тужилаштву.
Одлуком о престанку функције сматра се наступање законске последице из члана 130. Закона о јавном тужилаштву, за јавне тужиоце и заменике јавног тужиоца који нису изабрани у складу са Законом о јавном тужилаштву.
Образложеном одлуком сматра се акт првог састава ДВТ који садржи елементе појединачног правног акта са образложењем, донет поводом престанка функције јавног тужиоца или заменика јавног тужиоца са 31.12.2009. године.
Пуномоћник неизабраног носиоца јавнотужилачке функције је адвокат кога неизабрани носилац јавнотужилачке функције овласти да заступа његове интересе у поступку преиспитивања.
Документацијом се сматра: пријава на конкурс за избор носиоца јавнотужилачке функције, подаци и мишљења о кандидату сагласно Правилнику о критеријумима и мерилима за оцену стручности, оспособљености и достојности кандидата за носиоца јавнотужилачке функције, уставна жалба, жалба Уставном суду из члана 161. став 4. Устава РС, уступљен предмет од Уставног суда, приговор из члана 6. став 4. у вези става 1. Закона о изменама и допунама Закона о јавном тужилаштву, с тим да ДВТ податке о окончаном поступку за разрешење који је био предвиђен Законом о јавном тужилаштву и у коме су утврђени разлози за разрешење или о правноснажно окончаном поступку за кажњиво дело које га чини недостојним јавнотужилачке функције или пресуду којом му је изречена казна затвора од 6 месеци због извршеног кривичног дела, прибавља и након 17. децембра 2009. године.
Документацијом се сматрају поднесци и докази које у поступку преиспитивања доставио неизабрани носилац јавнотужилачке функције, односно прибавило ДВТ, а који се односе искључиво на разјашњење чињеница које су биле предмет разматрања првог састава ДВТ до 17.12.2009. године.
Правилником се подразумева Правилник о критеријумима и мерилима за оцену стручности, оспособљености и достојности кандидата за носиоца јавнотужилачке функције.
Правилником о поступку преиспитивања се сматра Правилник о поступку преиспитивања одлуке првог састава Државног већа тужилаца и примени критеријума и мерила за оцену стручности, оспособљености и достојности.
 
 
II. ПРОЦЕСНИ СУБЈЕКТИ, УЧЕСНИЦИ И ОВЛАШЋЕЊА
 
Процесни субјекти и учесници у поступку
 
Члан 5.
Процесни субјекти су: ДВТ и неизабрани носилац јавнотужилачке функције.
Учесници у поступку преиспитивања су: пуномоћник неизабраног носиоца јавнотужилачке функције, посматрачи Удружења јавних тужилаца и заменика јавних тужилаца Србије (у даљем тексту: УТС) и други посматрачи релевантних институција и организација (ОЕБС, ЕУ, СЕ, Заштитник грађана и др.).
Представницима ЕУ, Савета Европе, ОЕБС, УТС, међународних струковних удружења, на њихов захтев, ДВТ омогућава посматрање поступка.
Представницима других посматрача ДВТ може на њихов захтев омогућити учешће у својству посматрача.
Неизабрани носилац јавнотужилачке функције у поступку преиспитивања учествује лично, са пуномоћником или посредством пуномоћника.
Неизабрани носилац јавнотужилачке функције у поступку преиспитивања може ангажовати (овластити) само једног пуномоћника.
 
Овлашћења процесних субјеката
 
Члан 6.
ДВТ покреће поступак, води поступак и доноси одлуку на основу Закона о јавном тужилаштву, Закона о Државном већу тужилаца, Закона о изменама и допунама Закона о јавном тужилаштву, Правилника, Правилника о поступку преиспитивања, као и других прописа који су се примењивали пре 17.12.2009. године.
Неизабрани носилац јавнотужилачке функције има право да се упозна са предметом, изврши увид у комплетну документацију у свакој фази поступка преиспитивања, учествује у поступку преиспитивања, изјашњава се пред сталним саставом ДВТ о наводима и одговара на постављена питања, даје примедбе, износи предлоге, доставља поднеске и документацију од значаја за одлуку у поступку преиспитивања.
 
Овлашћења учесника
 
Члан 7.
Пуномоћник неизабраног носиоца јавнотужилачке функције има право да се упозна са предметом, изврши увид у комплетну документацију у свакој фази поступка преиспитивања, учествује у поступку, поставља питања неизабраном носиоцу јавнотужилачке функције, ставља примедбе, износи предлоге, доставља поднеске и документацију од значаја за одлуку у поступку преиспитивања. 
Посматрач Удружења јавних тужилаца и заменика јавних тужилаца, има право да се упозна са предметом, изврши увид у комплетну документацију, присуствује свим фазама поступка преиспитивања осим већања и гласања, преко председавајућег Већа уз његову претходну сагласност поставља питања неизабраном носиоцу јавнотужилачке функције, сачињава извештај о току поступка који садржи оцену непристрасности и објективности рада и одлуке ДВТ. 
Посматрач Удружења јавних тужилаца и заменика јавних тужилаца Србије извештај из става 2. овог члана доставља ДВТ, УТС и другим релевантним домаћим и међународним организацијама и институцијама.
Посматрачу Удружења јавних тужилаца и заменика јавних тужилаца надлежни тужилац мора одобрити одсуство ради посматрања, а време проведено у посматрању рачуна се као време проведено на раду.
Неизабрани носилац јавнотужилачке функције може да захтева да се поступак преиспитивања спроведе без присуства посматрача.
 
 
III. ТОК ПОСТУПКА
 
Јавност поступка преиспитивања
 
Члан 8.
Рад ДВТ у поступку преиспитивања је јаван.
Неизабрани носилац јавнотужилачке функције може да захтева искључење јавности у поступку преиспитивања. 
Искључење јавности не односи се на чланове ДВТ, неизабраног носиоца јавнотужилачке функције и пуномоћника.
Одлуку о искључењу јавности доноси ДВТ решењем, које мора бити образложено.
Уколико је јавност искључена учесници поступка су дужни да податке из поступка чувају као службену тајну. 
 
Поступак преиспитивања
 
Члан 9.
Фазе поступка преиспитивања су: 
– почетак поступка преиспитивања,
– формирање предмета и одређивање известиоца,
– прикупљање и достављање документације,
– извештај известиоца ДВТ,
– заседање ДВТ,
– појединачна одлука у поступку преиспитивања, 
– окончање поступка преиспитивања.
 
Почетак поступка преиспитивања
 
Члан 10.
ДВТ доноси Одлуку о поступку преиспитивања коју објављује у „Службеном гласнику РС”, на огласној табли у службеним просторијама ДВТ и на веб страници ДВТ.
ДВТ у Одлуци о поступку преиспитивања наводи листу неизабраних носилаца јавнотужилачке функције.
Након објављивања одлуке, ДВТ доставља појединачно писмени позив са повратницом свим неизабраним носиоцима јавнотужилачке функције са листе да се у року од 7 дана изјасне о томе да ли желе да учествују у поступку преиспитивања.
Уколико се неизабрани носилац јавнотужилачке функције не изјасни у року из става 3. овог члана, сматраће се да не жели да се одлука првог састава ДВТ у односу на њега преиспитује. 
 
Формирање предмета и одређивање известиоца 
 
Члан 11.
ДВТ за сваког неизабраног носиоца јавнотужилачке функције формира предмет који додељује известиоцу у рад.
ДВТ предмети се узимају у рад по азбучном реду презимена неизабраних носилаца јавнотужилачке функције. 
Предмет се формира на основу документације којом располаже ДВТ, а коју чини документација преузета од првог састава ДВТ; уступљени предмети Уставног суда; предмети по приговору у смислу члана 6. став 4. у вези става 1. Закона о изменама и допунама Закона о јавном тужилаштву и документација коју је доставио неизабрани носилац јавнотужилачке функције или пуномоћник неизабраног носиоца јавнотужилачке функције.
Из списа предмета се издваја сва документација коју је први састав ДВТ прибавио после 17. децембра 2009, осим у случајевима предвиђеним овим Правилником.
Известилац је изборни члан ДВТ из реда јавних тужилаца и заменика јавних тужилаца.
ДВТ сачињава распоред известилаца по предметима. 
 
Прикупљање и достављање документације
 
Члан 12.
ДВТ поред документације којом располаже, по потреби, прикупља додатну документацију до окончања поступка преиспитивања, сходно овом Правилнику.
Накнадно прибављену документацију ДВТ доставља неизабраном носиоцу јавнотужилачке функције и пуномоћнику.
Неизабрани носилац јавнотужилачке функције и његов пуномоћник могу да предложе ДВТ да по службеној дужности прибави документацију од суштинског значаја за утврђивање или разјашњење чињеничног стања.
 
Овлашћења известиоца ДВТ
 
Члан 13.
Известилац ДВТ проучава документацију и сачињава извештај који садржи кратак приказ стања у списима предмета и чини саставни део предмета.
Извештај мора да садржи податке о ефикасности у поступању сходно чл. 28. и 29. овог правилника. 
Извештај известиоца ДВТ не садржи образложену одлуку.
Известилац ДВТ сачињени извештај доставља ДВТ заједно са предметом.
 
Предлог известиоца ДВТ
 
Члан 14.
Уколико на бази података из предмета, у односу на поједине неизабране носиоце јавнотужилачке функције, известилац ДВТ констатује да не постоје разлози за сумњу у стручност, оспособљеност или достојност, сачињава листу са предлогом да ДВТ на седници, без одржавања заседања, донесе одлуку о њиховом избору. 
Известилац ДВТ дужан је да предлог из става 1. овог члана стави уколико утврди да проценат ефикасности у поступању одговара члану 5. ст. 2. до 4. Правилника о критеријумима и мерилима за оцену стручности, оспособљености и достојности, односно ако утврди да су разлози за нижи проценат ефикасности оправдани, а сходно члану 28. овог правилника, а не постоји сумња у стручност и достојност. 
Уколико усвоји предлог известиоца, ДВТ на седници доноси одлуку о избору неизабраног носиоца јавнотужилачке функције са листе известиоца, без одржавања заседања.
Уколико ДВТ не усвоји предлог известиоца ДВТ заказује заседање.
 
Припрема заседања ДВТ
 
Члан 15. 
Након пријема предмета и извештаја известиоца, ДВТ заказује заседање и о датуму и времену одржавања заседања писменим путем обавештава неизабраног носиоца јавнотужилачке функције и његовог пуномоћника, као и посматраче УТС и друге пријављене посматраче, најкасније 30 дана пре заказаног заседања.
Заседању ДВТ присуствује неизабрани носилац јавнотужилачке функције и/или овлашћени пуномоћник.
Уколико неизабрани носилац јавнотужилачке функције не жели да присуствује заседању, овлашћује пуномоћника и о томе писменим путем обавештава ДВТ.
Недолазак неизабраног носиоца јавнотужилачке функције, који има пуномоћника, не спречава одржавање седнице, осим уколико је из оправданих разлога спречен да присуствује седници, а жели да присуствује седници. Неизабрани носилац је дужан да пре почетка седнице наведе разлоге спречености и да о томе достави доказе.
 
Ток заседања ДВТ
 
Члан 16.
Председник (председавајући) отвара заседање и објављује предмет поступка преиспитивања.
Заседање почиње излагањем извештаја известиоца. 
Неизабрани носилац јавнотужилачке функције има право да се изјашњава на наводе извештаја и на податке из документације, ставља примедбе на изнете податке и ток поступка преиспитивања и даје предлоге ДВТ. 
Чланови ДВТ обављају разговор са неизабраним носиоцем јавнотужилачке функције на околности чињеница садржаних у извештају и документацији.
Пуномоћник има право да поставља питања неизабраном носиоцу јавнотужилачке функције, ставља примедбе на изнете податке и ток поступка преиспитивања и даје предлоге ДВТ.
Посматрачи имају право да постављају питања неизабраном носиоцу јавнотужилачке функције ради разјашњења чињеница сходно члану 7. став 2. овог правилника.
 
Одлагање заседања и пауза у току заседања
 
Члан 17.
На предлог члана ДВТ, неизабраног носиоца јавнотужилачке функције и његовог пуномоћника, ДВТ може донети одлуку којом одлаже заседање најдуже 30 дана.
Одлагање заседања субјекти и пуномоћник могу предложити због прикупљања документације и других важних разлога.
Након истека рока од 30 дана заседање се наставља.
Члан ДВТ, неизабрани носилац јавнотужилачке функције и његов пуномоћник могу тражити паузу у току заседања у трајању од 15 минута.
Одлагање заседања, пауза у току заседања и завршетак заседања констатују се у записнику.
 
Коришћење документације 
 
Члан 18.
ДВТ у поступку преиспитивања, приликом утврђивања неке чињенице мора да наведе извор и датум прибављања документације што се констатује у записнику.
 
Завршетак заседања
 
Члан 19.
После дате завршне речи неизабраног носиоца јавнотужилачке функције и/или овлашћеног пуномоћника, ДВТ објављује да је заседање завршено. 
Завршна реч садржи предлог одлуке у поступку преиспитивања и кратко образложење.
 
Доношење одлуке
 
Члан 20.
Након завршетка заседања ДВТ се повлачи на већање и гласање ради доношења одлуке у поступку преиспитивања.
Донету одлуку ДВТ усмено саопштава неизабраном носиоцу јавнотужилачке функције са кратким образложењем истог дана, а најкасније у року од 3 дана од завршетка заседања.
 
Већање и гласање
 
Члан 21.
Одлука у поступку преиспитивања доноси се већином гласова присутних чланова ДВТ у складу са Пословником о раду ДВТ.
Већање и гласање је затворено за јавност. 
О већању и гласању ДВТ сачињава се посебан записник у коме се наводи како је гласао сваки члан ДВТ. Члан већа може издвојити своје мишљење што се констатује у записнику.
 
Записник о заседању 
 
Члан 22.
Записник ДВТ о заседању садржи време почетка и завршетка заседања, ток заседања, извештај известиоца, питања, одговоре, предлоге и примедбе субјеката и учесника у поступку преиспитивања, извођење доказа, одлагање заседања, паузе и одлуку у поступку преиспитивања.
 
Писмени отправак
 
Члан 23.
Писмени отправак одлуке у поступку преиспитивања ДВТ доставља неизабраном носиоцу јавнотужилачке функције у року од осам дана од дана објављивања одлуке у поступку преиспитивања.
Одлука ДВТ мора бити образложена.
У образложењу одлуке којом се потврђује престанак јавнотужилачке функције, ДВТ ће обавезно дати оцену доказа изведених током поступка преиспитивања.
 
Одлука ДВТ
 
Члан 24.
ДВТ одлуку заснива на документацији садржаној у предмету.
ДВТ одлуку у поступку преиспитивања не може да заснива искључиво на образложеној одлуци.
 
Врсте одлука у поступку преиспитивања
 
Члан 25.
ДВТ доноси одлуку о избору неизабраног носиоца јавнотужилачке функције за заменика јавног тужиоца на једну од функција на коју је конкурисао уколико у поступку преиспитивања утврди да неизабрани носилац јавнотужилачке функције испуњава критеријуме из Правилника. 
ДВТ доноси одлуку којом потврђује престанак јавнотужилачке функције неизабраног носиоца јавнотужилачке функције уколико у поступку преиспитивања утврди да носилац јавнотужилачке функције не испуњава један или више од критеријума из Правилника.
Одлука којом ДВТ неизабраном носиоцу јавнотужилачке функције потврђује престанак јавнотужилачке функције сматра се одлуком ДВТ о престанку функције и неизабрани носилац јавнотужилачке функције има право на жалбу Уставном суду у року од 30 дана од дана достављања одлуке, сходно члану 98. Закона о јавном тужилаштву.
Одлука ДВТ о броју заменика јавних тужилаца („Службени гласник РС”, број 43/09 и 24/10) не утиче на врсту одлуке и број одлука у поступку преиспитивања.
 
Окончање поступка преиспитивања
 
Члан 26.
Поступак о преиспитивању ДВТ окончава Одлуком о изабраним носиоцима јавнотужилачке функције.
Одлука о изабраним носиоцима јавнотужилачке функције објављује се у „Службеном гласнику РС”, на огласној табли у службеним просторијама ДВТ и на веб страници ДВТ.
 
 
IV. ПРИМЕНА КРИТЕРИЈУМА И МЕРИЛА ЗА ОЦЕНУ СТРУЧНОСТИ, ОСПОСОБЉЕНОСТИ И ДОСТОЈНОСТИ
 
Уопште о примени критеријума и мерила за оцену стручности, оспособљености и достојности
 
Члан 27.
Претпоставка стручности за неизабране носиоце јавнотужилачке функције се може оборити уколико ДВТ на основу доказа утврди да неизабрани носилац јавнотужилачке функције не поседује опште стручно знање и посебна знања која су од значаја за вршење јавнотужилачке функције, сагласно Правилнику.
Претпоставка оспособљености за неизабране носиоце јавнотужилачке функције се може оборити уколико ДВТ на основу доказа о ефикасности у поступању утврди да неизабрани носилац јавнотужилачке функције не испољава способност у примени стручних знања и предузимања процесних радњи и не исказује професионалне вештине, односно на основу других дефинисаних мерила утврди да не испољава аналитичко мишљење, способност правничког расуђивања и доношења одлука, умешност образлагања правних ставова, квалитет писаног и усменог изражавања, способности комуницирања и способност за тимски рад, сагласно Правилнику.
Претпоставка достојности за неизабране носиоце јавнотужилачке функције обара се искључиво на основу доказа подобних да се користе у судском поступку и из којих проистиче да је неизабрани носилац јавнотужилачке функције испољеним понашањем грубо кршио лични углед и углед јавнотужилачке функције што је довело до тешког нарушавања угледа носиоца јавнотужилачке функције или тешког нарушавања поверења јавности у јавно тужилаштво. 
Грубим кршењем личног угледа и угледа јавнотужилачке професије, сматра се:
– ако је утврђено да је користио јавнотужилачку функцију за прибављање неоправданих користи за себе или друге особе,
– ако је утврђено да је доносио одлуке којима се упорно и очигледно крше правила поступка у циљу неоправданог повлашћивања или дискриминисања странака и учесника у поступку,
– ако је утврђено да се учестало упуштао у непримерене односе са странкама у поступку или њиховим пуномоћницима,
– ако је утврђено да је у дужем периоду и у више наврата у циљу прибављања материјалне користи обављао активности које су у закону одређене као неспојиве са јавнотужилачком функцијом,
– ако је утврђено да је одавао податке који се сматрају службеном тајном до којих је дошао у вршењу функције,
– ако је утврђено да је учестало и очигледно поступао са пристрасношћу и предрасудама у обављању јавнотужилачке функције због расе, пола, етничког порекла, националне припадности, сексуалне оријентације или друштвеног или економског статуса странке или учесника у поступка.
Претпоставка достојности обара се и на основу окончаног поступка за разрешење који је био предвиђен Законом о јавном тужилаштву и у коме су утврђени разлози за разрешење или на основу правноснажно окончаног поступка за кажњиво дело које га чини недостојним јавнотужилачке функције или пресуде којом му је изречена казна затвора од 6 месеци и више због извршеног кривичног дела.
 
Посебно о поступку за преиспитивању неизабраног заменика јавног тужиоца
 
Члан 28. 
Основаност сумње у оспособљеност неизабраног заменика јавног тужиоца, ДВТ утврђује тако што се у поступку преиспитивања, на основу података достављених првом саставу ДВТ пре 17. децембра 2009. године, у складу са чланом 5. ст. 2. до 4. Правилника о критеријумима и мерилима за оцену стручности, оспособљености и достојности кандидата за носиоца јавнотужилачке функције, утврђује проценат ефикасности у поступању неизабраног заменика јавног тужиоца.
Када је проценат ефикасности неизабраног носиоца јавнотужилачке функције нижи од просека из члана 5. ст. 2. до 4. Правилника о критеријумима и мерилима за оцену стручности, оспособљености и достојности кандидата за носиоца јавнотужилачке функције, ДВТ ће на захтев неизабраног носиоца јавнотужилачке функције, ценити оправданост разлога за нижи проценат ефикасности у поступању.
Када се утврде да су разлози за нижи проценат ефикасности у поступању оправдани, сматраће ће се да је неизабрани носилац јавнотужилачке функције испунио услове из члана 5. ст. 2. до 4. Правилника о критеријумима и мерилима за оцену стручности, оспособљености и достојности кандидата за носиоца јавнотужилачке функције.
 
Посебно о поступку за преиспитивање неизабраног јавног тужиоца
 
Члан 29.
Стручност и оспособљеност неизабраног јавног тужиоца може да се оспори само уколико ДВТ на основу доказа утврди да неизабрани јавни тужилац није показао општу способност руковођења јавним тужилаштвом, способност остваривања надзора, способност унапређивања рада јавног тужилаштва и способност управљања у кризним ситуацијама.
Уколико су јавном тужиоцу били додељени предмети у рад, ДВТ ће, сходно члану 28. овог правилника, као и сходно члану 102. Правилника о управи у јавном тужилаштву („Службени гласник РС”, број 77/04), проценат ефикасности у поступању јавног тужиоца утврдити по правилима која важе за заменике јавног тужиоца. 
Коначна оцена стручности, оспособљености и достојности утврдиће се након заједничке примене критеријума и мерила која важе за јавне тужиоце и заменике јавних тужилаца када је то сходно ставу 2. могуће, имајући у виду одредбе члана 20. став 2. Правилника о критеријумима и мерилима за оцену стручности, оспособљености и достојности кандидата за носиоца јавнотужилачке функције („Службени гласник РС”, број 55/09).
Неизабрани јавни тужилац не може бити предложен за јавног тужиоца у поступку преиспитивања уколико су на функције јавног тужиоца за које конкурисао изабрани други јавни тужиоци.
 
Посебно о поступку за преиспитивање одлуке о предлогу за избор јавних тужилаца и одлуке о избору на сталну функцију заменика јавних тужилаца
 
Члан 30.
ДВТ у поступку преиспитивања утврђује разлоге који потврђују сумњу у оцену стручности, оспособљености и достојности појединих носилаца јавнотужилачке функције, односно који потврђују повреду поступка у доношењу одлуке о избору појединог заменика јавног тужиоца или предлога за избор појединог јавног тужиоца и заменика јавног тужиоца који се први пут бира, након чега може покренути поступак за разрешење сходно члану 7. став 2. Закона о изменама и допунама Закона о јавном тужилаштву, само уколико на основу доказа утврди да је носилац јавнотужилачке функције правноснажно осуђен за кривично дело које га чини недостојним за обављање јавнотужилачке функције или на казну затвора од шест месеци или да је у односу на њега окончан дисциплински поступак предвиђен Законом о јавном тужилаштву као основ за разрешење. 
 
 
V. ПРЕЛАЗНЕ И ЗАВРШНЕ ОДРЕДБЕ
 
Примена одредби
 
Члан 31.
Одредбе овог правилника ће се примењивати само у поступку преиспитивања одлука првог састава ДВТ у складу са чл. 6. и. 7. Закона о изменама и допунама Закона о јавном тужилаштву („Службени гласник РС”, број 101/10) а најкасније до 31.12.2011. године. 
 
Члан 32.
Овај правилник ступа на снагу наредног дана од дана објављивања у „Службеном гласнику РС”.
  
Број 110-00-4/2011-01
У Београду, 25 маја 2011. године
Председник
Државног већа тужилаца,
Загорка Доловац, с.р.