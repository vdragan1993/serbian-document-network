Редакцијски пречишћен текст
 
  
На основу члана 15. став 1. Закона о Народној банци Србије („Службени гласник РС”, бр. 72/2003, 55/2004 и 44/2010) и члана 51. ст. 2. и 6. Закона о добровољним пензијским фондовима и пензијским плановима („Службени гласник РС”, бр. 85/2005 и 31/2011),
Извршни oдбор Народне банке Србије доноси
 
ОДЛУКУ
о посредницима друштва за управљање добровољним пензијским фондом и издавању дозволе за обављање послова информисања о добровољном пензијском фонду

"Службени гласник РС", бр. 60 од 16. августа 
	2011,
	92 од 
	22. октобра 2013.
 
1. Овом одлуком утврђују се врсте финансијских институција које могу бити посредници друштва за управљање добровољним пензијским фондом (у даљем тексту: посредници), услови за издавање физичким лицима дозволе Народне банке Србије за обављање послова информисања о чланству у добровољном пензијском фонду и о пословању тог фонда, као и за поделу проспекта (у даљем тексту: дозвола), те начин на који Народна банка Србије води евиденције посредника и физичких лица
	(агената продаје)* која имају дозволу.
*Службени гласник РС, број 92/2013
2. Посредници могу бити банке којe имају дозволу за рад Народне банке Србије, којe су уписанe у регистар привредних субјеката и које с друштвом за управљање добровољним пензијским фондом (у даљем тексту: друштво) имају закључен уговор о посредовању. 
	
3. Друштво је дужно да, пре закључења уговора о посредовању, провери да ли посредник може да обезбеди: 
	
– да запослени који раде на пословима посредовања поседују дозволу и да су запослени с пуним радним временом;
– да је у пословним просторијама видно означено место на коме се обављају послови посредовања и истакнут назив друштва;
– да утврди адекватне интерне процедуре којима се уређују активности посредовања, поступак пријема и обраде приговора, као и поступак контроле рада запослених који обављају послове посредовања;
– да запосленима који обављају послове посредовања обезбеди континуирану обуку из области добровољних пензијских фондова (у даљем тексту: фонд).
Уговор о посредовању закључен с посредницима друштво доставља Народној банци Србије.
4. Физичко лице које има пребивалиште, односно боравиште на територији Републике Србије и најмање средњу стручну спрему, коме правноснажном судском одлуком није изречена мера безбедности или заштитна мера забране обављања делатности и које је положило стручни испит за послове из тачке 1. ове одлуке – може Народној банци Србије поднети захтев за издавање дозволе. 
	
Стручни испит из става 1. ове тачке (у даљем тексту: стручни испит) организује Народна банка Србије и њиме проверава познавање прописа којима се уређује пословање друштва и функционисање система фондова.
5. Садржину програма стручног испита и термине за његово полагање утврђује комисија за полагање стручног испита и објављује их на Интернет страници Народне банке Србије. 
	
Стручни испит организује се два пута годишње, а, по потреби, и чешће.
6. Пријава за полагање стручног испита подноси се Народној банци 
	Србије у року који одреди комисија из тачке 7. ове одлуке и који се 
	објављује на Интернет страници Народне банке Србије.*
У пријави за полагање стручног испита кандидат наводи: име и презиме, јединствени матични број грађана (ЈМБГ), односно број путне исправе за стране држављане, адресу и место становања, и-мејл и телефон. Кандидат је дужан да за полагање стручног испита уплати накнаду прописану одлуком којом се утврђује јединствена тарифа по којој Народна банка Србије наплаћује накнаду за извршене услуге (у даљем тексту: накнада за полагање), и то пре него што приступи полагању стручног испита. 
	
Лице које је пријавило стручни испит и уплатило накнаду за полагање али није приступило полагању стручног испита – може полагање стручног испита пријавити и у наредном термину, без уплате накнаде за полагање.
*Службени гласник РС, број 92/2013
7. Стручни испит се полаже писмено – тестирањем, пред комисијом за полагање стручног испита (у даљем тексту: Комисија), коју образује гувернер или лице које он овласти. 
	
Комисију чине три члана, од којих је један председник.
Комисија утврђује садржину теста за полагање стручног испита у складу 
	с програмом за полагање стручног испита, одређује рок за подношење пријава 
	за полагање стручног испита, одлучује о неблаговремено поднетим пријавама и 
	одређује трајање полагања.*
*Службени гласник РС, број 92/2013
8. Комисија прегледа и оцењује урађени тест за полагање стручног испита и, на основу резултата теста, оцењује успех кандидата с „положио” и „није положио”.
Резултати теста, односно утврђени успех кандидата објављују се на Интернет страници Народне банке Србије.
9. Комисија саставља записник о обављеном стручном испиту.
Записник из става 1. ове тачке садржи: име и презиме сваког кандидата и јединствени матични број грађана/број пасоша, успех кандидата постигнут на стручном испиту, имена и презимена чланова Комисије и записничара, те датум и потписе чланова Комисије и записничара. Саставни део овог записника су тестови кандидата који су полагали стручни испит.
10. Кандидат који није задовољан резултатом теста може извршити увид у свој тест у присуству најмање два члана Комисије.
Кандидат може уложити писмени приговор на свој успех утврђен на стручном испиту, који подноси Народној банци Србије у року од седам дана од дана објављивања резултата стручног испита, а Народна банка Србије ће о овом приговору одлучити у року од 15 дана од дана пријема приговора.
11. Ако се оцени да је приговор из тачке 10. ове одлуке основан, односно да се усвајањем тог приговора остварују услови за оцену „положио” – Комисија преиначује оцену о успеху кандидата.
12. Лице које је положило стручни испит, у року од 60 дана од дана објављивања резултата стручног испита, подноси Народној банци Србије захтев за издавање дозволе, уз који прилаже:
– биографију са изјавом о пословима које је обављало;
– уверење о пребивалишту, односно боравишту за страна физичка лица, које није старије од шест месеци;
– оверену копију дипломе; 
– уверење надлежног суда, које није старије од шест месеци, којим се доказује да му правоснажном судском одлуком није изречена мера безбедности или заштитна мера забране обављања делатности.
Физичко лице је дужно да накнаду за издавање дозволе уплати у складу са одлуком из тачке 6. став 2. ове одлуке, као и републичку административну таксу у складу са законом којим се уређују републичке административне таксе. 
	
Дозвола се издаје решењем Народне банке Србије.*
*Службени гласник РС, број 92/2013
13. Народна банка Србије води евиденције посредника и физичких лица која имају дозволу
(агената продаје)* и изводе из те евиденције објављује на својој Интернет страници.
Евиденција о посредницима садржи следеће податке: пословно име, матични број, датум закључења/раскида уговора о посредовању, име и презиме запослених који обављају послове посредовања, као и назив друштва за које посредник обавља послове посредовања.
Евиденција о физичким лицима која имају дозволу (агентима продаје)* садржи следеће податке: име и презиме, јединствени матични број, односно број путне исправе за стране држављане, адресу пребивалишта/боравишта, телефон, датум и број решења Народне банке Србије, период активности/неактивности физичког лица, као и назив друштва за које ово лице обавља послове информисања.
Извод из евиденције о посредницима садржи следеће податке: редни број, пословно име посредника, матични број, датум закључења уговора о посредовању, име и презиме запослених који обављају послове посредовања и назив друштва за које посредник обавља послове посредовања.
Извод из евиденције о физичким лицима која имају дозволу (агентима 
	продаје)* садржи следеће податке: редни број, име и презиме, место пребивалишта/боравишта, датум и број решења Народне банке Србије, назив друштва за које физичко лице обавља послове информисања и активности тог лица у смислу ове одлуке.
Друштво месечно електронски доставља Народној банци Србије податке потребне за вођење евиденција о посредницима и физичким лицима која имају дозволу
	(агентима продаје)* у складу са упутством којим се уређује електронско достављање података Народној банци Србије.
Евиденције из ове тачке воде се у складу с прописом којим се уређује заштита личних података. 
	
*Службени гласник РС, број 92/2013
14. Ако друштво утврди да, за време трајања уговора закљученог с посредником, посредник не обезбеђује неки од услова из тачке 3. ове одлуке – дужно је да раскине тај уговор и да о томе обавести Народну банку Србије.
15. Народна банка Србије одузеће дозволу кад утврди да је физичко лице дозволу добило на основу неистинитих података, да више нису испуњени услови у смислу тачке 4. ове одлуке или да је то лице при обављању послова поступало супротно прописима, начелима савесности, поштења и добрим пословним обичајима, односно да је на други начин знатно нарушило своју пословну репутацију. 
	
16. Друштво је дужно да уговоре закључене с посредницима до дана ступања на снагу ове одлуке усклади са одредбама те одлуке до 1. јуна 2012. године.
17. Поступци издавања дозвола који нису окончани у складу са Одлуком о врстама финансијских институција које могу бити посредници друштва за управљање добровољним пензијским фондом и условима за издавање физичким лицима дозволе за обављање послова информисања о том фонду („Службени гласник РС”, број 26/2006) – окончаће се по одредбама ове одлуке.
18. Даном ступања на снагу ове одлуке престаје да важи Одлука о врстама финансијских институција које могу бити посредници друштва за управљање добровољним пензијским фондом и условима за издавање физичким лицима дозволе за обављање послова информисања о том фонду („Службени гласник РС“, број 26/2006).
19. Ова одлука објављује се у „Службеном гласнику РС” и ступа на снагу 1. септембра 2011. године.
 
ИО НБС број 65
У Београду, 11. августа 2011. године
ПредседавајућиИзвршног одбора Народне банке Србије
гувернер
Народне банке Србије,
др 
	Дејан Шошкић, с.р.