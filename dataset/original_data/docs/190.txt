На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка),
Влада доноси
 
ОДЛУКУ
о образовању Комисије Републике Србије за сарадњу са Организацијом уједињених нација за просвету, науку и културу (Унеско)
„Службени гласник РС“, број 91 од 5. октобра 2007.
 
 
1. Образује се Комисија Републике Србије за сарадњу са Организацијом уједињених нација за просвету, науку и културу – Унеско (у даљем тексту: Комисија).
 
2. Комисија обавља следеће послове:
– разматра питања која се односе на остваривање међусобне сарадње Републике Србије са Унеском у области образовања, науке, културе и комуникација и о томе даје мишљење Влади; разматра питања учешћа Републике Србије у програмима и пројектима Унеска и активностима органа и организација Републике Србије које учествују у сарадњи са Унеском; даје мишљења Влади о предлозима ставова делегација Републике Србије за учешће на скуповима Унеска и другим значајним међународним скуповима у организацији Унеска; разматра и друга питања из области сарадње са Унеском; 
– даје мишљење у вези са закључивањем и извршавањем међународних уговора о питањима из области сарадње са Унеском; 
– прати остваривање размене информативних материјала са Унеском и организација повезаних са Унеском ради коришћења међународних искустава и знања у области образовања, науке, културе и информисања. 
 
3. Комисија има председника, чланове и генералног секретара. 
За председника Комисије именује се проф. др Зорица Томић. 
Чланове Комисије именоваће Влада посебним решењем на заједнички предлог надлежних министарстава, а из реда истакнутих стручњака у областима просвете, науке и културе, у року од 30 дана од дана ступања на снагу ове одлуке. 
Генералног секретара Комисије именоваће Влада посебним решењем из реда државних службеника Министарства спољних послова, на предлог министра надлежног за спољне послове. 
 
4. Комисија доноси пословник о свом раду. 
5. Стручну и административно-техничку подршку Комисији пружаће Министарство спољних послова. 
6. Даном ступања на снагу ове одлуке престаје да важи Одлука о образовању Југословенске комисије за сарадњу са Организацијом уједињених нација за просвету, науку и културу – Унеско („Службени лист СРЈ”, број 50/94).
7. Ова одлука ступа на снагу осмог дана од дана објављивања у „Службеном гласнику Републике Србије”.
  
05 број 02-2967/2007-2
У Београду, 4. октобра 2007. године

Влада
Потпредседник,
мр 
Божидар Ђелић, с.р.