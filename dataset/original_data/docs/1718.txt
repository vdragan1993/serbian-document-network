Редакцијски пречишћен текст

 

 

ЗАКОН

о порезу на премије неживотних
осигурања

„Службени гласник РС“,
бр. 135 од 21. децембра 2004, 
68 од 
3. јула 2014 - др. закон

  

Члан 1. 


Овим законом уводи се обавеза обрачунавања и плаћања пореза
на премије осигурања које се остварују закључивањем и извршавањем уговора о пословима
неживотног осигурања у Републици Србији (у даљем тексту: порез на премије осигурања).

Послови неживотног осигурања, у смислу овог закона, јесу
све врсте неживотног осигурања утврђене законом којим се уређује осигурање.

 

Члан 2.

Порез на премије осигурања обрачунава се и плаћа на премије
осигурања којима се, у смислу овог закона, сматра премија осигурања која се састоји
од функционалне премије и режијског додатка коју остварују друштва за осигурање,
у коју је укључен и допринос за превентиву, ако је урачунат у функционалну премију
(у даљем тексту: премије осигурања). 


Порез на премије осигурања из става 1. овог члана приход
је буџета Републике Србије.

 

Члан 3.

Обвезник пореза на премије осигурања је друштво за осигурање
(у даљем тексту: порески обвезник) које закључује уговоре о пословима неживотног
осигурања из члана 1. овог закона и наплаћује премије осигурања, директно или индиректно
– преко посредника или заступника.

 

Члан 4.

Пореска основица за обрачунавање пореза на премије осигурања
је износ укупне премије осигурања утврђене уговором о осигурању из члана 1. овог
закона.

 

Члан 5.

Порез на премије осигурања плаћа се по стопи од 5%.

 

Члан 6.

Порез на премије осигурања не плаћа се на премије осигурања
које се остварују закључивањем и извршавањем уговора о пословима неживотног осигурања,
и то:

1) осигурање од последица незгоде;

2) осигурање од повреда на раду и професионалних обољења;


3) добровољно здравствено осигурање;

4) осигурање моторних возила, које покрива штете на моторним
возилима на сопствени погон, односно губитак тих возила, чији су власници лица са
утврђеним инвалидитетом;

5) осигурање стамбених кредита;

6) осигурање извозних кредита;

7) осигурање кредита грађана који се плаћају у ратама;

8) осигурање пољопривредних кредита. 

Порез на премије осигурања не плаћају дипломатска и конзуларна
представништва, под условом реципроцитета.

 

Члан 7.

Обавеза обрачунавања пореза на премије осигурања настаје
у тренутку закључења уговора о осигурању.

Порески обвезник плаћа порез на премије осигурања до
10. у месецу за уговоре о осигурању закључене у претходном месецу.

 

Члан 8.

Порески обвезник је дужан да, на основу закључених уговора
о неживотном осигурању, а ради правилног обрачунавања и плаћања пореза на премије
осигурања, води евиденцију која обезбеђује вршење контроле обрачуна и плаћања пореза
на премије осигурања.

Порески обвезник је дужан да чува евиденцију из става
1. овог члана најмање пет година по истеку календарске године на коју се евиденција
односи.

 

Члан 9.

Министар надлежан за послове финансија прописаће начин обрачунавања
пореза на премије осигурања, као и садржину и начин вођења евиденције из члана
8. овог закона.

 

Члан 10.

Контролу обрачунавања и плаћања пореза на премије осигурања
врши надлежни порески орган.

 

Члан 11.

На односе који нису посебно уређени овим законом (принудна
наплата, камате, застарелост и др.) сходно се примењује закон којим се уређује порески
поступак и пореска администрација.

 

Члан 12.


Престао је да важи (види члан 85. Закона - 68/2014-3)

 

Члан 13.

Овај
закон ступа на снагу наредног дана од дана објављивања у „Службеном гласнику Републике
Србије", а примењиваће се од 1. јануара 2005. године.