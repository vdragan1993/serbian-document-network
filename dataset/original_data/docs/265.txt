На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о образовању Комисије за давање предлога Влади за избор модела приватизације Предузећа за телекомуникације „Телеком Србија” акционарско друштво Београд
"Службени гласник РС", број 46 од 28. маја 
				2015.
 
1. Образује се Комисија за давање предлога Влади за избор модела приватизације Предузећа за телекомуникације „Телеком Србија” акционарско друштво Београд (у даљем тексту: Комисија).
2. Задатак Комисије је:
1) разматрање предлога датих од стране саветника изабраног у поступку јавне набавке у складу са Закључком Владе 05 број 404-16807/2015 од 31. децембра 2014. године, а који се односе на модел приватизације Предузећа за телекомуникације „Телеком Србија” акционарско друштво Београд;
2) предлагање Влади доношења акта о покретању поступка приватизације Предузећа за телекомуникације „Телеком Србија” акционарско друштво Београд у складу са размотреним моделом приватизације.
3. У Комисију се именују:
– др Расим Љајић, потпредседник Владе и министар трговине, туризма и телекомуникација, председник;
– Жељко Сертић, министар привреде, заменик председника;
– др Душан Вујовић, министар финансија, члан;
– Предраг Ћулибрк, директор Предузећа за телекомуникације „Телеком Србија” акционарско друштво Београд, члан;
– мр Љубомир Шубара, директор Агенције за приватизацију, члан.
4. Комисија може од органа државне управе тражити податке, документа и извештаје који су од значаја за делокруг рада Комисије.
5. Стручне и административно-техничке послове за потребе Комисије обављаће Министарство трговине, туризма и телекомуникација.
6. За секретара Комисије одређује се Небојша Васиљевић, виши саветник у Министарству трговине, туризма и телекомуникација.
7. Ова одлука ступа на снагу осмог дана од дана објављивања у „Службеном гласнику Републике Србије”.

05 број 02-5841/2015 
У Београду, 26. маја 2015. године
Влада
Председник, 
Александар Вучић, с.р.