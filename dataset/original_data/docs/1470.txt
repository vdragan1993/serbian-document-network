Редакцијски пречишћен текст


 


 
На основу члана 15. став 2. Закона о Државном већу тужилаца (,,Службени гласник РС”, број 116/08) 
Државно веће тужилаца на седници одржаној 18. августа 2010. године донело је
 
 
ПРАВИЛНИК
о раду Изборне комисије Државног већа тужилаца
„Службени гласник РС“, бр. 59 од 23. августа 2010, 2 од 18. јануара 2011.
 
 
I. САСТАВ, ИМЕНОВАЊЕ И ПОЛОЖАЈ ЧЛАНОВА ИЗБОРНЕ КОМИСИЈЕ
 
Члан 1.
Овим правилником уређује се састав, образовање и начин рада Изборне комисије Државног већа тужилаца (у даљем тексту: Изборна комисија), као и поступак предлагања кандидата за изборне чланове Државног већа тужилаца (у даљем тексту: Веће) из реда јавних тужилаца и заменика јавних тужилаца.
 
Члан 2.
Изборна комисија, као стално радно тело Већа, организује и спроводи поступак предлагања кандидата за изборне чланове Већа из реда јавних тужилаца са сталном функцијом* и заменика јавних тужилаца са сталном функцијом* у складу са законом и овим правилником.
 
*Службени гласник РС, број 2/2011
 
Члан 3.
Изборна комисија се састоји од председника и четири члана и њихових заменика. 
За председника и члана Изборне комисије и њихове заменике, може бити биран јавни тужилац и заменик јавног тужиоца који обавља сталну јавнотужилачку функцију. 
Мандат члановима Изборне комисије траје пет година, уз могућност поновног избора.
 
Члан 4.
Чланови Већа не могу истовремено бити чланови и заменици чланова Изборне комисије.
Председник, чланови Изборне комисије и њихови заменици имају право да гласају за кандидате за изборне чланове Већа из реда јавних тужилаца са сталном функцијом* и заменика јавних тужилаца са сталном функцијом*.
Чланови Изборне комисије не могу се кандидовати за изборне чланове Већа.
 
*Службени гласник РС, број 2/2011
 
Члан 5.
Председника Изборне комисије, у случају спречености да учествује у раду Изборне комисије, замењује члан Изборне комисије кога он овласти.
Сваки члан Изборне комисије има свог заменика, који има иста права и одговорности као и члан кога замењује.
Члана Изборне комисије, у случају спречености да учествује у раду Изборне комисије, замењује његов заменик.
Право гласа у Изборној комисији има председник и члан или, у одсуству члана, његов заменик.
 
Члан 6.
Веће бира председника и чланове Изборне комисије и њихове заменике из реда јавних тужилаца и заменика јавних тужилаца на сталној јавнотужилачкој функцији.
Веће, пре доношења одлуке о избору, прибавља писмену сагласност јавног тужиоца и заменика јавног тужиоца за избор за председника и члана Изборне комисије и њихових заменика. 
 
Члан 7.
Председнику и члановима Изборне комисије и њиховим заменицима дужност престаје на лични захтев, по истеку периода на који су бирани, престанком јавнотужилачке функције, ако им је коначном одлуком изречена дисциплинска санкција или разрешењем.
Председник и чланови Изборне комисије и њихови заменици којима је истекао мандат, остају на дужности до именовања нових чланова.
 
Члан 8.
Председник, чланови Изборне комисије и њихови заменици удаљују се са дужности у Изборној комисији ако је донета одлука о њиховом удаљењу са јавнотужилачке функције.
Одлуку о удаљењу са дужности председника, члана Изборне комисије или његовог заменика доноси Веће.
Одлуком из става 2. овог члана одређује се и члан Изборне комисије који замењује члана Изборне комисије који је удаљен са дужности. 
 
Члан 9.
Председник, чланови Изборне комисије и њихови заменици не могу бити лица која су међусобно сродници по правој линији без обзира на степен сродства, у побочној линији закључно са трећим степеном сродства, а у тазбинском сродству закључно са другим степеном сродства, као ни брачни другови и лица која су у међусобном односу усвојиоца и усвојеника. 
 
Члан 10.
Изборна комисија је самостална и независна у свом раду и ради на основу закона и прописа донетих на основу закона.
Изборна комисија доноси одлуке већином гласова свих чланова. Сматраће се да је предлог одлуке одбијен ако не добије већину гласова. 
За свој рад Изборна комисија одговара Већу, који обезбеђује услове за њен рад.
Висину накнаде за рад председника и чланова Изборне комисије и њихових заменика утврђује Веће. 
Сва јавна тужилаштва дужна су да пружају помоћ Изборној комисији и да јој достављају податке потребне за рад.
 
Члан 11.
Изборна комисија има округли печат, пречника 32 mm, с малим грбом Републике Србије у средини, око кога је концентричним круговима на српском језику, ћириличким писмом, исписан текст: „Република Србија – Изборна комисија Државног већа тужилаца – Београд”.
 
Члан 12.
Рад Изборне комисије је јаван.
Јавност рада Изборне комисије остварује се одржавањем конференција за медије, издавањем саопштења у средствима јавног информисања и објављивањем саопштења на веб страници Већа. 
Јавни тужилац и заменик јавног тужиоца имају право да затраже информације о раду Изборне комисије.
О свакој седници Изборне комисије води се записник, кога потписују председник и записничар.
Изборна комисија подноси извештај о свом раду Већу, по окончању изборног поступка и увек када Веће то затражи.
 
II. РАЗРЕШЕЊЕ ПРЕДСЕДНИКА, ЧЛАНА И ЗАМЕНИКА ЧЛАНА ИЗБОРНЕ КОМИСИЈЕ
 
Члан 13.
Председник, члан или заменик члана Изборне комисије се разрешава дужности пре истека времена на које је биран ако дужност не врши у складу са Уставом и законом и ако буде осуђен за кривично дело на безусловну казну затвора, односно за кривично дело које га чини недостојним за вршење дужности председника, односно члана или заменика члана Изборне комисије.
 
Члан 14.
Иницијативу за разрешење дужности председника, односно члана или заменика члана Изборне комисије може поднети сваки јавни тужилац и заменик јавног тужиоца, члан Изборне комисије или Већа.
 
Члан 15.
Веће ће у року од седам дана по пријему иницијативе оценити вероватност разлога због којег се разрешење тражи.
Ако оцени, на основу приложених доказа, да разлози за разрешење нису учињени вероватним, Веће ће писмено обавестити подносиоца да иницијатива није прихваћена. 
 
Члан 16.
Уколико прихвати иницијативу, Веће у року од 15 дана од пријема иницијативе доноси одлуку о покретању поступка разрешења, о чему писмено обавештава подносиоца иницијативе и Изборну комисију.
Председнику, односно члану или заменику члана Изборне комисије ће се омогућити да се изјасни о свим наводима од значаја за доношење одлуке о разрешењу, као и о приложеним доказима. 
Одлуком о покретању поступка може се изрећи мера удаљења до окончања поступка за разрешење.
 
Члан 17.
Одлуку о разрешењу Веће доноси у року од 30 дана од дана покретања поступка.
 
III. БИРАЧКИ СПИСАК
 
Члан 18.
Изборна комисија води бирачки списак.
Бирачки списак је јавна исправа.
Бирачки списак је јединствен и сталан и редовно се ажурира.
Јавни тужилац и заменик јавног тужиоца имају право увида у бирачки списак и право да захтевају његове исправке (упис, брисање, измену или допуну бирачког списка).
Председник Изборне комисије, на захтев јавног тужиоца и заменика јавног тужиоца или по службеној дужности, доноси решење о исправци бирачког списка.
Против решења из става 5. овог члана може се поднети приговор председнику Већа.
 
Члан 19.
Бирачки списак се води по свескама за свако јавно тужилаштво.
Јавни тужилац и заменик јавног тужиоца са сталном функцијом* уписују се у бирачки списак у јавном тужилаштву у коме врше јавнотужилачку функцију.
Бирачки списак садржи: редни број, лично име јавног тужиоца и заменика јавног тужиоца, пол, датум рођења, јавно тужилаштво у коме јавни тужилац и заменик јавног тужиоца врше јавнотужилачку функцију, Одлуку Народне скупштине о избору за јавног тужиоца, односно Одлуку Државног већа тужилаца о избору заменика јавног тужиоца,* простор за својеручни потпис јавног тужиоца и заменика јавног тужиоца и простор за примедбу.
Име и презиме јавног тужиоца и заменика јавног тужиоца – бирача који је припадник националне мањине двојако се уписује: прво ћириличким писмом према правопису српског језика, а затим писмом и према правопису језика припадника националне мањине.
Изборна комисија закључује бирачки списак 15 дана пре дана избора и у решењу утврђује укупан број бирача – јавних тужилаца и заменика јавних тужилаца са сталном функцијом* и за свако јавно тужилаштво појединачно.
Изборна комисија оверава изводе из бирачког списка и доставља их бирачким одборима.
 
*Службени гласник РС, број 2/2011
 
IV. ГЛАСАЧКИ МАТЕРИЈАЛ
 
Члан 20.
Гласа се на овереним гласачким листићима.
Гласачке листиће припрема и оверава Изборна комисија.
 
Члан 21.
Гласачки листић садржи: назив листе кандидата по јавним тужилаштвима, име и презиме кандидата, врсту односно степен јавног тужилаштва у коме врши јавнотужилачку функцију и напомену да се гласање врши заокруживањем само једног кандидата.
Гласачки листић за кандидате из јавног тужилаштава са територије аутономних покрајина садржи име и презиме кандидата и врсту односно степен јавног тужилаштва са територије аутономних покрајина у коме врши јавнотужилачку функцију.
У јавним тужилаштвима у којима су у службеној употреби језици националних мањина, гласачки листићи се штампају и на тим језицима.
Изборна комисија утврђује број гласачких листића и број резервних гласачких листића.
 
V. ПОСТУПАК ИЗБОРА
 
Члан 22.
Изборна комисија у року од пет дана од пријема одлуке председника Већа о отпочињању поступка предлагања кандидата за изборне чланове Већа из реда јавних тужилаца и заменика јавних тужилаца, доноси одлуку о изборним радњама и роковима.
Председник Изборне комисије је дужан да одлуку председника Већа о отпочињању поступка предлагања кандидата за изборне чланове Већа из реда јавних тужилаца и заменика јавних тужилаца и одлуку о изборним радњама и роковима достави јавним тужиоцима. 
 
Члан 23.
Кандидациона пријава се доставља Изборној комисији у року од 15* дана од дана објављивања одлуке о отпочињању поступка предлагања кандидата за изборне чланове Већа из реда јавних тужилаца и заменика јавних тужилаца у „Службеном гласнику Републике Србије”.
Уз кандидациону пријаву доставља се потписана изјава кандидата о прихватању кандидатуре, одлука Колегијума јавног тужилаштва о подржавању кандидатуре односно формулар са потписима јавних тужилаца и заменика јавних тужилаца који подржавају кандидата*, као и лични и професионални подаци о кандидату.
 
*Службени гласник РС, број 2/2011
 
Члан 24.
Изборна комисија испитује благовременост и потпуност пријаве.
Неблаговремену пријаву Изборна комисија одбацује решењем.
Изборна комисија ће, у року од 24 часа од пријема непотпуне пријаве, закључком позвати кандидата да поднету пријаву допуни у року од 48 часова од часа пријема, уз упозорење да ће у супротном бити одбачена.
 
Члан 25.
Изборна комисија утврђује коначну листу кандидата у року од осам* дана од истека рока од 15* дана од дана објављивања одлуке о отпочињању поступка предлагања кандидата за изборне чланове Већа у ,,Службеном гласнику Републике Србије”.
Изборна комисија утврђује по једну коначну листу кандидата за сваки степен и врсту јавног тужилаштва, односно из јавног тужилаштава са територије аутономних покрајина, из којих се предлажу изборни чланови Већа из реда јавних тужилаца и заменика јавних тужилаца, и то за:
– Републичко јавно тужилаштво,
– апелациона јавна тужилаштва, Тужилаштва за организовани криминал и Тужилаштва за ратне злочине,
– виша јавна тужилаштва,
– основна јавна тужилаштва,
– јавна тужилаштва са територије аутономне покрајине.
Редослед кандидата на листама утврђује се према редоследу предаје кандидационих пријава Изборној комисији.
 
*Службени гласник РС, број 2/2011
 
Члан 26.
Изборна комисија одређује датум и време спровођења избора, јавна тужилаштва у којима ће бити бирачка места и именује бирачке одборе за свако бирачко место и о томе обавештава све јавне тужиоце десет дана пре избора.
Изборна комисија води евиденцију бирачких места која садржи број и адресу бирачког места.
 
Члан 27.
Утврђена листа кандидата на дан гласања мора бити видно истакнута на свим бирачким местима и у свим јавним тужилаштвима према степену и врсти јавног тужилаштва, односно јавног тужилаштва са територије аутономних покрајина који бирају кандидата на тој листи кандидата.
Јавни тужилац и заменик јавног тужиоца – бирач* гласа лично, а личном картом или другом исправом доказује свој идентитет.
Гласање је тајно.
Јавни тужилац и заменик јавног тужиоца - бирач* гласа само за кандидата са листе кандидата врсте, односно степена јавног тужилаштва у којем врши јавнотужилачку функцију. 
Јавни тужилац и заменик јавног тужиоца - бирач* са територије аутономних покрајина, поред листе кандидата из става 4. овог члана, гласа и за листу кандидата за јавна тужилаштва са територије аутономних покрајина.
 
*Службени гласник РС, број 2/2011
 
Члан 28.
Јавни тужилац и заменик јавног тужиоца – бирач који није у могућности да гласа на гласачком месту (због болести и сл.) дужан је да дан пре одржавања избора обавести надлежан бирачки одбор да жели да гласа.
Чланови бирачког одбора из проширеног састава из надлежног апелационог јавног тужилаштва одлазе код јавног тужиоца и заменика јавног тужиоца – бирача, утврђују његов идентитет и предају му оверени гласачки листић, утврђену листу кандидата и службени коверат за гласачки листић и напуштају просторију у којој он гласа.
Након обављеног гласања, јавни тужилац и заменик јавног тужиоца – бирач гласачки листић ставља у службени коверат и предаје члановима бирачког одбора из проширеног састава, који службени коверат печате, у његовом присуству.
Чланови бирачког одбора из проширеног састава службени коверат са гласачким листићем предају надлежном бирачком одбору.
Председник надлежног бирачког одбора отвара службени коверат и гласачки листић убацује у гласачку кутију, а затим у бирачком списку у простору за примедбе уписује да је јавни тужилац – бирач* и заменик јавног тужиоца гласао.
 
*Службени гласник РС, број 2/2011
 
Члан 29.
У време гласања бирачко место мора бити непрекидно отворено.
Јавним тужиоцима и заменицима јавног тужиоца – бирачима који су се затекли на бирачком месту у тренутку његовог затварања омогућиће се да гласају.
 
VI. БИРАЧКИ ОДБОР
 
Члан 30.
За свако бирачко место Изборна комисија именује бирачки одбор. 
Бирачки одбор чине три заменика јавних тужилаца – председник и два члана, који нису кандидати за избор. 
У апелационим јавним тужилаштвима образује се проширени састав бирачког одбора кога, поред чланова из става 2. овог члана, чине и три заменика јавних тужилаца.
Чланови бирачког одбора из проширеног састава омогућавају гласање јавним тужиоцима и заменицима јавних тужилаца – бирачима* са подручја апелационог јавног тужилаштва, који нису у могућности да гласају на бирачком месту, а обавестили су бирачки одбор да желе да гласају.
 
*Службени гласник РС, број 2/2011
 
Члан 31.
Бирачки одбор непосредно спроводи гласање на бирачком месту, обезбеђује правилност и тајност гласања и обавља друге послове одређене од стране Изборне комисије.
Бирачки одбор спроводи гласање у просторији јавног тужилаштва коју благовремено одреди јавни тужилац.
Бирачки одбор се стара о одржавању реда на бирачком месту за време гласања.
Сви чланови бирачког одбора морају бити на бирачком месту док је бирачко место отворено и док траје гласање.
 
Члан 32.
Изборна комисија дужна је да за сваки бирачки одбор благовремено припреми потребан број оверених гласачких листића, утврђену листу кандидата, извод из бирачког списка, гласачке кутије с прибором за печаћење, параване за гласање, службене коверте, омоте за гласачке листиће, контролне листове за проверу исправности гласачке кутије и прибор за писање.
Изборна комисија материјал из става 1. овог члана предаје бирачком одбору најкасније 24 часа пре одржавања избора и о томе сачињава записник, који потписују председник Изборне комисије и председник бирачког одбора.
Изборна комисија прописује образац контролног листа за проверу исправности гласачке кутије и начин печаћења гласачке кутије.
 
Члан 33.
Бирачки одбор проверава гласачку кутију у присуству јавног тужиоца и заменика јавног тужиоца – бирача који први дође на бирачко место. Резултат контроле уписује се у контролни лист за проверу исправности гласачке кутије, који потписују чланови бирачког одбора и јавни тужилац и заменик јавног тужиоца – бирач који је први дошао на бирачко место.
Председник бирачког одбора у гласачку кутију убацује контролни лист за проверу исправности гласачке кутије, која се у присуству првог јавног тужиоца и заменика јавног тужиоца – бирача печати, што се уноси у записник о раду бирачког одбора.
По отварању гласачке кутије, најпре се проверава да ли у њој постоји контролни лист. Ако у гласачкој кутији нема контролног листа, бирачки одбор се распушта и именује се нови, а гласање на том бирачком месту се понавља.
 
Члан 34.
По завршеном гласању бирачки одбор утврђује број неупотребљених гласачких листића и ставља их у посебан омот који се печати, са назнаком на омоту да се ради о неупотребљеним гласачким листићима.
На основу извода из бирачког списка, бирачки одбор утврђује укупан број јавних тужилаца и заменика јавног тужиоца – бирача који су гласали.
Након отварања гласачке кутије и провере контролног листа, важећи гласачки листићи се одвајају од неважећих.
Важећи гласачки листићи стављају се у посебан омот који се печати, са назнаком на омоту да се ради о важећим гласачким листићима.
Неважећи гласачки листићи стављају се у посебан омот који се печати са назнаком на омоту да се ради о неважећим гласачким листићима.
Неважећи гласачки листић је непопуњен гласачки листић и листић који је попуњен тако да се не може утврдити за ког кандидата се гласало. 
Ако се утврди да је број гласачких листића у гласачкој кутији већи од броја јавних тужилаца и заменика јавног тужиоца – бирача који су гласали, бирачки одбор се распушта и именује нови, а гласање на том бирачком месту се понавља.
 
Члан 35.
Бирачки одбор у записник о свом раду уноси: број примљених гласачких листића, број неупотребљених гласачких листића, број неважећих гласачких листића, број важећих гласачких листића, број јавних тужилаца и заменика јавног тужиоца – бирача према изводу из бирачког списка и број јавних тужилаца и заменика јавног тужиоца – бирача који су гласали, констатацију да у кутији постоји исправно попуњен контролни лист, као и друге чињенице од значаја за изборни поступак и евентуалне примедбе чланова бирачког одбора.
Записник о раду бирачког одбора потписују сви чланови бирачког одбора.
Записник о раду бирачког одбора сачињава се у четири примерка, од чега један примерак за бирачки одбор, два примерка за Изборну комисију и један примерак се ставља на увид јавности на бирачком месту.
Записник о раду бирачког одбора са изборним материјалом бирачки одбор предаје Изборној комисији у року од десет часова од затварања бирачког места, о чему се сачињава записник кога потписују председник бирачког одбора и члан Изборне комисије.
Изборна комисија прописује образац записника о раду бирачког одбора.
 
Члан 36.
Након достављања записника и изборног материјала, Изборна комисија у року од 36 часова од затварања бирачких места, утврђује укупан број јавних тужилаца и заменика јавног тужиоца и број јавних тужилаца и заменика јавног тужиоца који су гласали по бирачким местима, број неупотребљених, важећих и неважећих гласачких листића, број гласова који су кандидати добили на појединим бирачким местима, као и број укупно добијених гласова по кандидатима за сваку листу кандидата.
Записник о утврђивању резултата избора, кога потписују сви чланови Изборне комисије, доставља се Већу.
 
VII. ПРИГОВОР НА НEРЕГУЛАРНОСТ ИЗБОРА
 
Члан 37.
Јавни тужилац и заменик јавног тужиоца – бирач односно кандидат има право да поднесе приговор Изборној комисији због повреде изборног права у току избора или неправилности у току предлагања кандидата односно избора, у року од 24 часа од часа када је повреда изборног права односно неправилност учињена. 
 
Члан 38.
Изборна комисија доноси решење у року од 48 часова од часа пријема приговора и доставља га подносиоцу приговора.
Ако Изборна комисија по приговору не донесе решење у прописаном року, сматраће се да је приговор усвојен. 
Ако Изборна комисија усвоји приговор, поништиће изборну радњу или избор, а изборна радња или избор ће се поновити у року од десет дана. 
Решење Изборне комисије је коначно. 
 
Члан 39.
Против решења Изборне комисије донетог по приговору може се покренути управни спор. 
Тужба се подноси преко Изборне комисије у року од 48 часова од пријема решења.
Изборна комисија дужна је да у року од 24 часа од пријема тужбе, Управном суду достави тужбу и списе предмета.
Ако суд усвоји тужбу и поништи изборну радњу, односно изборе, одговарајућа изборна радња, односно избори поновиће се најкасније за десет дана.
 
VIII. ЗАВРШНЕ ОДРЕДБЕ
 
Члан 40.
Питања која се односе на рад Изборне комисије, а која нису уређена овим правилником, могу се уредити одлуком или закључком Изборне комисије, у складу са одредбама овог правилника.
 
Члан 41.
Овај правилник ступа на снагу осмог дана од дана објављивања у ,,Службеном гласнику Републике Србије”.
 
Број 110-00-00003/2010-01
У Београду, 18. августа 2010. године
Председник
Државног већа тужилаца,
Загорка Доловац,с.р.