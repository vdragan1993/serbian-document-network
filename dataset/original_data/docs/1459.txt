На основу члана 77а став 5. и члана 82. став 1. Закона о јавном тужилаштву („Службени гласник РС”, бр. 116/08, 104/09, 101/10, 78/11 – др. закон, 101/11, 38/12 – УС, 121/12, 101/13, 111/14 – УС, 117/14, 106/15 и 63/16 – УС), 
Државно веће тужилаца доноси
 
ПРАВИЛНИК
о критеријумима и мерилима за оцену стручности, оспособљености и достојности кандидата у поступку предлагања за заменика јавног тужиоца који се први пут бира 
"Службени гласник РС", број 80 од 30. 
				септембра 2016.
 
ГЛАВА IОПШТЕ ОДРЕДБЕ
Предмет правилника
Члан 1.
Овим правилником утврђују се критеријуми и мерила за оцену стручности, оспособљености и достојности кандидата у поступку предлагања за избор за заменика јавног тужиоца који се први пут бира на функцију у јавном тужилаштву, програм и начин полагања испита на коме се проверава стручност и оспособљеност кандидата, органи надлежни за спровођење испита, начин бодовања и оцењивања кандидата, поступак утврђивања редоследа кандидата, формирања јединствене листе кандидата, рангирање кандидата и формирање претходне ранг листе, као и друга питања од значаја за предлагање кандидата за први избор за заменика јавног тужиоца. 
Критеријуми и мерила
Члан 2.
Критеријуми за избор за заменика јавног тужиоца који се први пут бира су стручност, оспособљеност и достојност. 
Степен испуњености критеријума за предлагање кандидата у поступку предлагања за избор за заменика јавног тужиоца који се први пут бира на функцију у јавном тужилаштву (у даљем тексту: Кандидат), утврђује се мерилима.
Мерила се изражавају оценама. 
Достојност Кандидата се претпоставља.
Права особа са инвалидитетом
Члан 3.
Државно веће тужилаца (у даљем тексту: Веће) може, на захтев Кандидата који је особа са инвалидитетом, одобрити и додатна помагала ако је њихово коришћење потребно да би се Кандидату омогућило равноправно учешће на испиту или у поступку рангирања. 
Захтев за коришћење додатних помагала са приложеном медицинском документацијом доставља се уз пријаву на оглас.
Одлука о захтеву доставља се Кандидату уз позив за испит.
Против ове одлуке није дозвољена жалба. 
Јавност 
Члан 4.
Веће, на захтев заинтересованог лица, може одобрити присуство стручне и друге јавности на усменом разговору у поступку рангирања. 
Захтев за присуство из става 1. овог члана мора бити поднет најкасније пет дана пре одржавања усменог разговора.
Усмени разговор се снима системом за аудио-видео снимање.
ГЛАВА IIУТВРЂИВАЊЕ ИСПУЊЕНОСТИ КРИТЕРИЈУМА СТРУЧНОСТИ И ОСПОСОБЉЕНОСТИ КАНДИДАТА ЗА ЗАМЕНИКА ЈАВНОГ ТУЖИОЦА КОЈИ СЕ ПРВИ ПУТ БИРА 
Започињање поступка
Члан 5.
Поступак за избор Кандидата почиње доношењем одлуке Већа о оглашавању избора.
Поступак са пријавама 
Члан 6.
Веће формира комисију од три члана састављену од запослених у Административној канцеларији Већа, која по истеку рока за подношење пријава, утврђује дозвољеност, благовременост и потпуност поднетих пријава. 
Недозвољене, неблаговремене или непотпуне пријаве, комисија из става 1. овог члана, одбацује закључком.
Против закључка комисије, дозвољен је приговор Већу у року од три дана од дана достављања закључка.
Испит за проверу стручности и оспособљености Кандидата
Члан 7.
Стручност и оспособљеност Кандидата проверава се на испиту који организује Веће у складу са законом и овим правилником. 
Кандидат који је завршио почетну обуку на Правосудној академији може да полаже испит за проверу стручности и оспособљености предвиђен овим правилником, у ком случају се том Кандидату узима у обзир оцена добијена на испиту.
Органи надлежни за спровођење испита
Члан 8.
Органи надлежни за спровођење испита су Испитна комисија и Комисија за приговоре кандидата.
Чланове органа из става 1. овог члана именује Веће.
Испитна комисија
Члан 9.
Испитну комисију чине три члана носиоца јавнотужилачке функције, најмање истог степена јавног тужилаштва за који се врши избор, од којих је најмање један члан Већа.
Комисија за приговоре Кандидата
Члан 10.
Комисију за приговоре Кандидата чине три изборна члана Државног већа тужилаца. 
Комисија из става 1. овог члана одлучује о приговорима на одлуке испитне комисије.
Програм и оцењивање испита
Члан 11.
Испит за проверу стручности и оспособљености се састоји од теста и израде изреке оптужног акта.
Тест се састоји од 20 питања из Законика о кривичном поступку и Кривичног законика, са три понуђена одговора од којих је један тачан.
Садржина питања је прилагођена степену јавног тужилаштва за које Кандидат конкурише.
Оцене на тесту су од 1 до 5, и то:
– од 0 до 10 тачних одговора – оцена 1, 
– од 11 до 12 тачних одговора – оцена 2, 
– од 13 до 14 тачних одговора – оцена 3, 
– од 15 до 16 тачних одговора – оцена 4, и 
– од 17 до 20 тачних одговора – оцена 5.
Израда изреке оптужног акта се оцењује оценом од 1 до 5, која се добија тако што се појединачне оцене коју је дао сваки члан испитне комисије саберу и поделе са бројем чланова комисије.
Оцена изреке оптужног акта се изражава целим бројем, а заокруживање се врши на следећи начин: 
– мање од 1,5 – оцена 1,
– од 1,5 до 2,49 – оцена 2,
– од 2,5 до 3,49 – оцена 3,
– од 3,5 до 4,49 – оцена 4, 
– од 4,5 и више – оцена 5.
Успех на испиту се изражава оценом од 1 до 5.
Оцена испита се добија тако што се збир оцена са теста и израде изреке оптужног акта подели са 2, с тим што се заокруживање врши у складу са ставом 6. овог члана. 
Кандидат који је на тесту или изради изреке оптужног акта добио оцену 1 није испунио критеријум стручности и оспособљености за први избор за заменика јавног тужиоца. 
Начин полагања испита
Члан 12.
Пре полагања испита, члан испитне комисије или лице које испитна комисија овласти, проверава идентитет Кандидата увидом у личну карту или пасош и упознаје га са правилима којих се мора придржавати током полагања.
Приликом уласка у просторију за полагање теста Кандидат добија идентификациони образац са подацима о личности и образац теста. 
Приликом уласка у просторију за израду изреке оптужног акта Кандидат добија идентификациони образац са подацима и образац за израду изреке оптужног акта.
Идентификациони образац је отворен и после провере Кандидат лично затвара образац.
По завршетку теста Кандидат предаје заједно образац теста и затворен идентификациони образац.
Након израде изреке оптужног акта Кандидат предаје заједно образац за израду изреке оптужног акта и затворен идентификациони образац.
Приликом израде теста Кандидат нема право да користи литературу, а приликом израде изреке оптужног акта кандидат може да користи Законик о кривичном поступку и Кривични законик, без коментара и додатне литературе.
Приликом полагања испита забрањено је коришћење телекомуникационих средстава и других средстава електронских комуникација, као и других приручних средстава. 
Уколико Кандидат на испиту користи недозвољену литературу или средства из става 8. овог члана, испитна комисија ће донети одлуку о искључивању Кандидата из даљег тока испита, а кандидат ће се сматрати неоцењеним на испиту без права учешћа на усменом разговору. 
Анонимност Кандидата
Члан 13.
Лице из Административне канцеларије Већа које је испитна комисија овластила, у присуству Кандидата, спаја идентификациони образац, образац теста и лепи шифру на перфорирани део идентификационог обрасца, а потом исту шифру лепи на сам идентификациони образац и на образац теста. 
Лице из Административне канцеларије Већа које је испитна комисија овластила одсеца перфорирани део идентификационог обрасца на коме се налази шифра и предаје га кандидату.
Обезбеђивање анонимности кандидата који су израдили изреку оптужног акта врши се на начин описан у ст. 1. и 2. овог члана.
Трајање испита
Члан 14.
Време за израду теста износи 45 минута.
Време за израду изреке оптужног акта износи 60 минута.
Приликом изласка из просторије у којој полаже испит Кандидат је дужан да преда образац теста и образац за израду изреке оптужног акта. 
Кандидат је дужан да после предаје обрасца теста и обрасца за израду изреке оптужног акта напусти просторију.
На видном месту мора бити истакнут часовник којим ће се мерити време полагања испита.
Важење оцене
Члан 15.
Оцена коју је Кандидат добио на испиту има важност 24 месеца од дана полагања испита, за огласе за избор за заменика јавног тужиоца за степен јавног тужилаштва за који је кандидат полагао испит. 
Уколико Кандидат није задовољан оценом на писаном испиту може поново полагати испит на сваком наредном огласу Државног већа тужилаца за избор за заменика јавног тужиоца, у ком случају важи оцена са последњег испита.
ГЛАВА III ПОСТУПАК УТВРЂИВАЊА ЈЕДИНСТВЕНЕ ЛИСТЕ И РАНГИРАЊА КАНДИДАТА
Утврђивање јединствене испитне листе Кандидата
Члан 16.
Испитна комисија објављује листу Кандидата за свако јавно тужилаштво за које је објављен оглас, коју чине кандидати који су испунили критеријуме стручности и оспособљености на испиту и кандидати који су завршили почетну обуку на Правосудној академији. 
Листа Кандидата поред имена Кандидата садржи и оцену стручности и оспособљености и објављује се на интернет страници Већа, са назнаком времена објављивања.
На објављену листу Кандидата, Кандидат има право приговора у року од три дана од дана објављивања на интернет страници Већа. 
Комисија за приговоре Кандидата, доноси одлуке по приговорима, у року од три дана од дана пријема последњег благовремено изјављеног приговора.
Након доношења одлуке по свим приговорима, комисија за приговоре Кандидата утврђује јединствену листу Кандидата за свако тужилаштво за које је објављен оглас, коју објављује на интернет страници Већа.
Комисија за претходно рангирање Кандидата
Члан 17.
Претходно рангирање спроводи Комисија за претходно рангирање Кандидата (у даљем тексту: Комисија) састављена од три изборна члана Већа, које именује Веће.
Усмени разговор у поступку претходног рангирања Кандидата
Члан 18.
Комисија у усменом разговору са Кандидатом проверава вештину комуникације, умешност образлагања правних ставова, познавање Закона о јавном тужилаштву, Правилника о управи у јавним тужилаштвима и Етичког кодекса јавних тужилаца и заменика јавних тужилаца.
Сваки члан Комисије у поступку претходног рангирања оцењује Кандидата оценом од 1 до 3, ценећи обављени усмени разговор, као и завршене последипломске студије, године радног искуства после положеног правосудног испита и врсту посла, оцену са правосудног испита и објављене стручне и научне радове из правне области и допринос владавини права. 
Укупна оцена разговора у поступку рангирања представља просек оцена чланова Комисије.
Претходна ранг листа
Члан 19.
Комисија саставља претходну ранг листу Кандидата за свако тужилаштво за које је објављен оглас, на основу оцене Кандидата која представља збир оцене са испита и оцене из поступка претходног рангирања. 
Комисија објављује претходну ранг листу Кандидата на интернет страници Већа.
Сачињавање предлога Кандидата
Члан 20.
Комисија сачињава и предлог Кандидата за свако место за које је објављен оглас са образложеним мишљењем.
Комисија доставља Већу претходну ранг листу Кандидата за свако тужилаштво за које је објављен оглас и предлог Кандидата за свако место за које је објављен оглас са образложеним мишљењем, ради утврђивања предлога Кандидата за избор у Народној скупштини.
ГЛАВА IVПРЕЛАЗНЕ И ЗАВРШНЕ ОДРЕДБЕ 
Члан 21.
У поступцима за избор који су започети пре 1. септембра 2016. године, критеријуми и мерила за оцену стручности, оспособљености и достојности кандидата утврђују се према Правилнику о критеријумима и мерилима за оцену стручности, оспособљености и достојности кандидата у поступку предлагања и избора носилаца јавнотужилачке функције („Службени гласник РС”, број 43/15).
Члан 22.
Даном ступања на снагу овог правилника, престаје да важи Глава II. Правилника о критеријумима и мерилима за оцену стручности, оспособљености и достојности кандидата у поступку предлагања и избора носилаца јавнотужилачке функције („Службени гласник РС”, број 43/15).
Члан 23.
Овај правилник ступа на снагу наредног дана од дана објављивања у „Службеном гласнику Републике Србије”.
 
A број 495/16
У Београду, 29. септембра 2016. године
Председник Државног већа тужилаца,
Загорка Доловац, с.р.