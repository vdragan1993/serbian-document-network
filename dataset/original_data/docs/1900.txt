На основу члана 12. став 5. Закона о регулисању обавеза
Републике Србије по основу зајма за привредни развој („Службени гласник РС”, број
43/04),
Влада Републике Србије доноси
 
 
УРЕДБУ
о условима вршења конверзије
утврђених потраживања и регистрацији, начину исплате и повлачењу
обвезница издатих по основу уплате девизних средстава зајма за привредни развој
„Службени
гласник РС”, број 95 од 20. августа 2004.
 
 
Члан 1.
Овом уредбом утврђују се услови вршења конверзије утврђених
потраживања из члана 8. став 2. Закона о регулисању обавеза Републике Србије по
основу зајма за привредни развој („Службени гласник РС”, број 43/04 – у даљем тексту:
Закон), у обвезнице Републике Србије (у даљем тексту: обвезнице), начин њихове регистрације
код Централног регистра, депоа и клиринга хартија од вредности а.д. Београд (у даљем
тексту: Централни регистар), начин исплате тих обвезница, као и повлачење постојећих
обвезница.
 
Члан 2.
Лицима која остварују право по основу уплате девизних средстава,
утврђена потраживања из члана 1. ове уредбе конвертују се 
у обвезнице издате Одлуком о издавању обвезница Републике
Србије ради регулисања обавеза по основу зајма за привредни развој („Службени гласник
РС”, број 78/04), и то:
– у висини до 530 евра, с роком доспећа 31. август
2004. године;
– у висини до 1.060 евра, с роком доспећа 31. август
2005. године;
– у висини до 5.000 евра, с роком доспећа 31. август
2006. године;
– до износа коначне обавезе, с роком доспећа 31. август
2007. године.
 
Члан 3.
Конверзију утврђених потраживања из члана 1. ове уредбе
у обвезнице, регистрацију обвезница у Централном регистру, издавање потврда о конверзији
и регистрацији власништва, исплату обвезница, као и повлачење постојећих обвезница
врши банка изабрана у складу са чланом 12. Закона (у даљем тексту: Банка).
 
Члан 4.
Банка преузима базу података од Комисије за утврђивање висине
потраживања лица која остварују права по основу уплате девизних средстава зајма
за привредни развој образоване у складу са чланом 8. став 1. Закона (у даљем тексту:
Комисија), коју чине подаци из решења којима је Комисија утврдила висину потраживања
за свако лице које остварује право по основу уплате девизних средстава. 
 
Члан 5.
Банка врши конверзију утврђених потраживања у обвезнице,
када јој лице које остварује права по основу уплате девизних средстава (у даљем
тексту: лице које остварује право на обвезнице) поднесе решење о утврђивању висине
потраживања које је донела Комисија (у даљем тексту: решење).
Уз решење из става 1. овог члана, лице које остварује право
на обвезнице, доставља Банци и оригиналну документацију према спецификацији која
чини саставни део тог решења.
 
Члан 6.
Банка преузима од лица које остварује право на обвезнице
оригиналну документацију и упоређује је са подацима из члана 4. ове уредбе.
 
Члан 7.
Банка, на основу решења Комисије, лицу које остварује право
на обвезнице, издаје Потврду о извршеној конверзији утврђених потраживања по основу
уплате девизних средстава зајма за привредни развој и регистрацији обвезница Републике
Србије на рачуну хартија од вредности (у даљем тексту: Потврда), на обрасцу који
је одштампан уз ову уредбу и чини њен саставни део.
Приликом конверзије, Банка, у оквиру свог рачуна хартија
од вредности, лицу које остварује право на обвезнице, отвара рачун хартија од вредности
у Централном регистру.
Потврда гласи на име лица које остварује право на обвезнице
и издаје се у два примерка, од којих један задржава Банка, а други се уручује лицу
као доказ да је извршена конверзија утврђеног потраживања у обвезнице и њихова регистрација
на рачуну хартија од вредности.
 
Члан 8.
Ако се при конверзији и регистрацији обвезница, истовремено
исплаћују и доспеле обвезнице – Банка је дужна да податке о тим исплатама наведе
у Потврди.
 
Члан 9.
Податке из Потврде, Банка електронским путем доставља Централном
регистру, на основу спецификације за размену података.
 
Члан 10.
Пре предаје Потврде, Банка на оригиналној документацији
(штедна књижица, уговор, изјава, потврда и др.) ставља назнаку „конвертовано у обвезнице”,
поништава је и враћа лицу које остварује право на обвезнице, ако овом уредбом није
друкчије одређено.
 
Члан 11.
Ако је лицу које остварује право на обвезнице, право на
потраживање утврђено по основу обвезница, као и купона који гласе на страна средства
плаћања, Банка, пре предаје Потврде, повлачи постојеће обвезнице, односно купоне,
на чијем наличју ставља назнаку „конвертовано”, печат и потпис овлашћеног лица.
 
Члан 12.
Банка дневно, електронским путем, доставља Народној банци
Србије податке о повученим обвезницама, односно купонима из члана 11. ове уредбе,
који садрже ознаку серије, ознаку валуте, серијски број, редни број купона и вредност
купона. 
 
Члан 13.
Повучене обвезнице, односно купоне из члана 11. ове уредбе
Банка сортира и доставља аманетном пошиљком Народној банци Србије – Сектору за послове
монетарног система и политике – Одељењу за праћење девизне штедње (у даљем тексту:
Одељење), сваког десетог у месецу за претходни месец, уз спецификацију која садржи
податке из члана 12. ове уредбе.
 
Члан 14.
Банка дневно, електронским путем, доставља Одељењу податке
о укупно извршеној конверзији, односно регистрацији обвезница Републике Србије,
по роковима доспећа, на Обрасцу 1 који је одштампан уз ову уредбу и чини њен саставни
део.
Извештај о укупно извршеној конверзији, односно регистрацији
обвезница Републике Србије, на месечном нивоу, Банка доставља Одељењу сваког десетог
у месецу за претходни месец, на Обрасцу 2, који је одштампан уз ову уредбу и чини
њен саставни део.
 
Члан 15.
Обвезнице, у роковима и износима из члана 2. ове уредбе,
исплаћују банке у оквиру чијих рачуна хартија од вредности се воде рачуни хартија
од вредности власника тих обвезница.
 
Члан 16.
Код Народне банке Србије отвориће се посебни рачуни 
на које ће Република Србија уплаћивати средства ради исплате
обвезница.
 
Члан 17.
Исплату обвезница у року доспећа врши банка у еврима или,
на захтев власника обвезница, у динарској противвредности по званичном куповном
курсу Народне банке Србије који важи у моменту исплате обвезница.
 
Члан 18.
Банка која врши исплату обвезница доставља Централном регистру,
према спецификацији за електронску размену података, податке о појединачно извршеним
исплатама обвезница власницима тих обвезница.
 
Члан 19.
Народна банка Србије преноси банци средства за исплату обвезница,
са посебних рачуна из члана 16. ове уредбе. 
 
Члан 20. 
Ради исплате обвезница у еврима, односно у динарској противвредности,
банка доставља Одељењу Захтев за авансни пренос девизних средстава, на Обрасцу
3, односно Захтев за авансни пренос динарских средстава, на Обрасцу 4, који су одштампани
уз ову уредбу и чине њен саставни део.
Захтеви се нумеришу хронолошким редом од броја 1 са словном
ознаком АЕ, односно АД, до краја отплатног периода.
 
Члан 21.
Банка која врши исплату обвезница отвара комисиони рачун
код Народне банке Србије, на који Народна банка Србије преноси динарска средстава
за исплату обвезница у динарској противвредности.
 
Члан 22.
Банка која врши исплату обвезница дневно, електронским путем,
доставља Одељењу податке о укупно извршеним исплатама обвезница, на Обрасацу 5,
ради правдања авансно примљених девизних, односно динарских средстава, који је одштампан
уз ову уредбу и чини њен саставни део.
 
Члан 23.
Банка која врши исплату обвезница, сваког десетог у месецу,
за претходни месец, доставља Одељењу Извештај о исплаћеним обвезницама на Обрасцу
6, који је одштампан уз ову уредбу и чини њен саставни део.
 
Члан 24.
Послове у вези са исплатом обвезница који се односе на отварање
посебних рачуна, евиденцију уплате средстава, продају, откуп и конверзију девизних
средстава, пренос средстава банкама, праћење динамике конверзије, односно регистрације
обвезница и исплата обвезница, књиговодствено евидентирање промена, амортизацију
повучених обвезница и друге послове у смислу ове уредбе, у име и за рачун Републике
Србије, обавља Народна банка Србије, у складу са чланом 61. Закона о Народној банци
Србије („Службени гласник РС”, бр. 72/03 и 55/04).
Ради обављања послова из става 1. овог члана, Министарство
финансија и Народна банка Србије закључиће уговор. 
 
Члан 25.
Ова
уредба ступа на снагу наредног дана од дана објављивања у „Службеном гласнику Републике
Србије”.
 
 
05 број 110-5742/2004-002
У Београду, 19. августа
2004. године

Влада Републике Србије
Потпредседник,

Мирољуб Лабус, с.р.