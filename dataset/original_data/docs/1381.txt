На
основу члана 21. став 3. закона о заштити од пожара („Службени гласник СР
Србије“, број 53/82),
Републички
комитет за пољопривреду, шумарство и водопривреду и Репблички секретаријат за
унутрашње послове, доносе
 
 
ПРАВИЛНИК




о посебним мерама заштите од пожара у пољопривреди 
„Службени
гласник СРС", број 27 од 19. августа 1984. 
 
 
Члан
1.
Овим правилником
ближе се прописују посебне мере заштите од пожара у пољопривреди на стрним
усевима за време воштане и пуне зрелости, жетве, вршидбе, превоза и ускладиштења
стрних усева. 
 
Члан
2. 
Ради заштите стрних
усева од пожара у општинама, месним заједницама и организацијама удруженог рада
у области пољопривреде, најкасније 20 дана пре жетве, као и за време жетве,
вршидбе, превоза и ускладиштења стрних усева, спроводе се посебне мере које се
састоје у организовању сталног дежурства, осматрачке службе и службе везе и
обавештавања. 
Посебне мере из
става 1. овог члана и облици њиховог организовања, као и контрола над
спровођењем тих и других мера заштите од пожара, остварују се у складу са
плановима заштите од пожара и општим актима организација удруженог рада у
области пољопривреде у зависности од пожарне угрожености, величине,
прегледности и конфигурације пољопривредног земљишта засејаног стрним усевима. 
 
Члан
3. 
Организованим
сталним дежурством обезбеђује се присуство и надзор у заштити стрних усева од
пожара непрекидно у току 24 часа. 
Осматрачка служба
врши се обиласком и посматрањем пољопривредног земљишта засејаног стрним
усевима са доминирајућих врхова са којих постоји добар преглед подручја. 
Служба везе врши се
међусобним обавештавањем путем одговарајућих уређаја везе, ради садејства у
спровођењу мера сталног дежурства и осматрања, као и садејства са ватрогасним
јединицама. 
Контролом над
спровођењем посебних и других мера заштите од пожара обезбеђује се правилно
вршење сталног дежурства, осматрачке службе, службе везе и обавештавања, као и
других посебних мера предвиђених овим правилником, плановима заштите од пожара
и општим актима. 
 
Члан
4. 
Ради заштите стрних
усева од пожара не ложе се отворене ватре, у близини усева у време њиховог
сазревања, по правилу три недеље пре жетве, до уклањања пожњевених усева са
њива. 
Изузетно од става 1.
овог члана, стрњика или слама могу се спалити на њиви ако је претходно обезбеђено
присуство и надзор ради спречавања пожара. 
О паљењу стрњике или
сламе благовремено, а најкасније 24 часа пре паљења обавештава се територијална
ватрогасна јединица. 
 
Члан
5. 
Ако су стрни усеви
засејани на комплексу земљишта већем од 50, а мањем од 100 хектара, жетва се
отпочиње прокошавањем усева по средини, најмање у ширини од 15 метара. 
На комплексу
земљишта већем од 100 хектара, прокошавање се врши тако да се одваја приближно
сваких 50 хектара најмање у ширини од 15 метара. 
По завршетку прокошавања,
прокошени појас се мора одмах преорати. 
 
Члан
6. 
Жетва стрних усева
на земљишту поред железничке пруге отпочиње жетвом усева поред пруге најмање у
ширини од 60 метара. Покошени усев или слама непосредно после жетве морају бити
уклоњени, а земљиште истог дана поорано. 
 
Члан
7. 
Камарисање
неовршених стрних усева и сламе ван насеља може се вршити на удаљености од
најмање 100 метара од железничке пруге, вода високог напона, трафостанице,
складишта запаљивих материја, објеката у којима се ложи ватра и сличних
објеката који могу изазвати пожар. 
 
Члан
8. 
Организације
удруженог рада у области пољопривреде неовршене стрне усеве и сламу могу слагати
у камаре величине 20х6 метара, с растојањем и одстојањем од 20 метара или
величине 50х8 метара са растојањем и одстојањем 50 метара. 
 
Члан
9. 
Индивидуални
пољопривредни произвођачи неовршене стрне усеве и сламу могу камарисати на
заједничким гувнима ван насеља или у сопственом дворишту. 
На заједничким
гувнима камарисање се може вршити по систему парних камара величине 2х10
метара, тако да растојање између камара буде 4 метра, а растојање и одстојање
пара камара најмање 20 метара. 
Камаре неовршених
стрних усева у дворишту индивидуалних пољопривредних проивзођача морају бити
удаљене најмање 6 метара од објеката или запаљивих материја. 
 
Члан
10. 
Жетва, вршидба и
транспорт стрних усева и сламе обавља се вршаћим машинама, комбајнима,
тракторима, другим теретним моторним возилима и покретним сушарама које су
обезбеђене од избијања пожара варничењем, исијавањем топлоте или на други начин
и снабдевене одговарајућим хватачима, разбијачима и пригушивачима варница. 
 
Члан
11. 
Превоз неовршених
стрних усева и сламе може се вршити само возилима која испуњавају услове из
члана 10. овог правилника. 
Превоз неовршених
стрних усева и сламе не може се вршити запрежним возилима која употребљавају
уређаје за осветљење који могу изазвати пожар. 
 
Члан
12. 
Комбајн којим се
обавља жетва и вршидба мора бити снабдевен исправним апаратом типа Ц-9, ашовом
и лопатом за гашење пожара. 
Ако се жетва и
вршидба обавља са три или више комбајна поред опреме из става 1. овог члана,
мора се обезбедити аутоцистерна или цистерна са тракторском вучом запремине
3.000 до 5.000 литара напуњена водом, са уграђеном пумпом и снабдевена опремом
за гашење пожара. 
 
Члан
13. 
Трактор којим се
обавља вршидба мора бити снабдевен апаратом за гашење пожара типа Ц-9, а поред
вршалице мора постојати исправна једноцилиндрична ручна пумпа за гашење пожара
са одговарајућим прибором. 
На вршалици се мора
налазити суд широког отвора напуњен са најмање 50 литара воде. 
 
Члан
14. 
Трактор који покреће
вршалицу у вршидби мора бити прописно удаљен од вршалице, снабдевен
инсталацијом за одвођење статичког електрицитета, везан за вршалицу исправним
челичним ужетом, а на простору између њега и вршалице не могу се налазити усеви
и слама. 
 
Члан
15. 
Свакодневно по
завршетку рада пољопривредне машине које учествују у вршидби, осим вршалице као
и овршене житарице, морају се удаљити на место безбедно од избијања пожара. 
Између камара
неовршених стрних усева може се пролазити само пољопривредним машинама којима
се обавља вршидба. 
 
Члан
16. 
При обављању жетве,
вршидбе, превоза стрних усева и камарисања, не може се пушити, палити и носити
ватра и жар и користити средства са отвореним пламеном. 
Изузетно од става 1.
овог члана може се пушити на месту које је означено као место за пушење,
удаљено најмање 30 метара од места рада и снабдевено посудом напуњеном водом за
гашење опушака и палидрваца. 
 
Члан
17. 
Овај правилник ступа
на снагу осмог дана од дана објављивања у „Службеном гласнику Социјалистичке
Републике Србије". 
 
 
Број 320-674/83-04
У Београду, 14. јуна
1984. године
Републички секретар
за унутрашње
послове,

Светомир Лаловић, с.
р.
Председник
Републичког комитета
за
пољопривреду,
шумарство
и водопривреду, др
Никола Станић, с. р.