На основу члана 43. став 3. Закона о Влади („Службени гласник РС”, бр. 55/05, 71/05 – исправка, 101/07 и 65/08), на предлог Министарства унутрашњих послова, 
Влада доноси
ЗАКЉУЧАК
"Службени гласник РС", број 99 од 27. децембра 2010.
1. Усваја се Акциони план за спровођење Стратегије супротстављања илегалним миграцијама у Републици Србији за период 2009–2014. године, који је саставни део овог закључка.
2. Овај закључак објавити у „Службеном гласнику Републике Србије”.
05 број 019-9043/2010
У Београду, 9. децембра 2010. године
Влада
Потпредседник, 
Божидар Ђелић, с.р.
 
АКЦИОНИ ПЛАНЗА СПРОВОЂЕЊЕ СТРАТЕГИЈЕ СУПРОТСТАВЉАЊА ИЛЕГАЛНИМ МИГРАЦИЈАМА У РЕПУБЛИЦИ СРБИЈИ ЗА ПЕРИОД 2009–2014. ГОДИНЕ
I. УВОД
Стратегијом супротстављања илегалним миграцијама у Републици Србији за период 2009–2014. године („Службени гласник РС”, број 25/09), коју је Влада усвојила 26. марта 2009. године (у даљем тексту: Стратегија), предвиђено је да ће се Акционим планом за спровођење Стратегије (у даљем тексту: Акциони план) прецизније регулисати сва релевантна питања имплементације ове стратегије, а посебно успостављање ефикасне организационе структуре, стратегијски надзор, контрола, праћење, евалуација и ревидирање Стратегије.
Акциони план представља скуп конкретних активности којима се планира реализација основних циљева предвиђених Стратегијом. Он се састоји од наративног и табеларног дела.
Акциони план почиње наративним делом, подељеним у следеће одељке: Увод, Циљ Акционог плана, Надзор и контрола, Финансијски ефекти. 
У другом делу Акционог плана налази се табела која садржи следеће колоне: посебни циљеви, активности, индикатори, носиоци, рокови, ресурси и ризици за спровођење Акционог плана. Овим се прецизно одређују сви елементи потребни за успешно спровођење плана.
Носиоци активности су надлежни државни органи и субјекти цивилног друштва.
У остварењу циљева Стратегије нужно је заједничко деловање надлежних државних органа, са подељеном одговорношћу, имајући у виду мултидисциплинарност ове проблематике. На националном нивоу потребно је континуирано обезбеђивати финансијске, законодавне и институционалне услове потребне за спровођење свих активности из Акционог плана. При томе, веома је важна улога шире друштвене заједнице, где је потребно посебно истаћи значај сарадње државних институција, грађана, цивилног друштва и приватног сектора на спровођењу активности у супротстављању илегалним миграцијама.
II. ЦИЉ АКЦИОНОГ ПЛАНА
Циљ Акционог плана је имплементација Стратегије, кроз испуњавање њених основних циљева спровођењем активности. 
Стратегијом су предвиђени следећи општи циљеви:
– Развијање капацитета и компетенција субјеката који стварају и развијају стратегију;
– Развијање сарадње са партнерима и осталим заинтересованим субјектима Стратегије;
– Развијање методологије супротстављања илегалним миграцијама (проактивне и реактивне мере);
– Развијање система мера према различитим категоријама илегалних миграната; 
– Успостављање националног концепта супротстављања илегалним миграцијама у домену појачаних узрока и различитих врста и облика испољавања.
Циљ Акционог плана ће се остварити усклађеним радом државних органа – носилаца супротстављања илегалним миграцијама чијим ће радом координирати Савет за супротстављање илегалним миграцијама (у даљем тексту: Савет). Државни органи ће, на предлог Савета, формирати ресорне тимове за имплементацију Акционог плана.
III. НАДЗОР И КОНТРОЛА
Праћење имплементације Акционог плана врши се преко индикатора који су у њему утврђени. За праћење имплементације задужено је Министарство унутрашњих послова. Оно ће своје извештаје о напретку периодично достављати Савету, који на основу њих извештава Владу сваких деведесет дана, и врши евалуацију једном годишње. Ради веће делотворности, Савет ће, у року од шездесет дана, установити инструменте и механизме за праћење учинка, и то: план праћења и евалуације и методологију за прикупљање података. У складу са резултатима евалуације, Савет предлаже Влади евентуално ревидирање и прилагођавање Стратегије и Акционог плана. Извештаји о напретку биће доступни јавности на веб страници Министарства унутрашњих послова.
IV. ФИНАНСИЈСКИ ЕФЕКТИ
За спровођење Акционог плана нису опредељена посебна средства у буџету за 2010. годину, али имајући у виду то да се ради о двогодишњем плану и да активности тек треба да се уводе и спроводе након формирања предвиђене организационе структуре, односно до усвајања буџета за 2011. годину надлежни државни органи користиће редовна средства. Сагледаће се могућност да се трошкови који нису предвиђени у оквиру редовних трошкова министарстава финансирају из средстава донација међународних организација.