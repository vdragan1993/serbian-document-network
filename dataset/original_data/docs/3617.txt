На основу члана 19 ст 3 и 4 Основног закона о јединственим привредним коморама и пословној сарадњи у привреди („Службени лист ФНРЈ“, бр 28/60, 16/61 и 13/63 „Службени лист СФРЈ“, бр 10/65), 

Савезна привредна комора доноси
 
 
ПОСЕБНЕ УЗАНСЕ
за 
промет блокова и плоча од камена, мермера и гранита
"Службени лист СФРЈ", бр. 9 од 22. фебруара 1967, 29 од 26. маја 1978 
- др. закон
 
 
I ОПШТЕ ОДРЕДБЕ
 
1
 
За промет блокова и плоча од камена, мермера и гранита (у даљем тексту: "блокови и плоче") важе ове посебне узансе, као и Опште узансе за промет робом ("Службени лист ФНРЈ", бр. 15/54), ако су странке пристале на њихову примену. 
Сматра се да су стране пристале на примену ових узанси у пословима у којима је за случај спора надлежан привредни суд, ако из уговора не проистиче да су искључиле њихову примену.
Ове посебне узансе не искључују примену важећих југословенских стандарда у случајевима у којима се они примењују.
 
2
 
Под називом блокови подразумевају се, по овим узансама, правилно обликовани, паралелопипеди сировинског производа, са шест грубо обрађених површина, дебљине веће од 30 cm. Блокови служе и као основни материјал за добијање плоча.
Под називом плоче подразумевају се, по овим узансама, правоугаони производи добивени резањем блокова, правилно обликовани, дебљине до највише 30 cm.
 
II КОЛИЧИНЕ
 
3
 
Блокови се продају по кубном метру (m3), а плоче по квадратном метру (m2), са посебном назнаком дебљине плоче. Најмања набавна и продајна количина у трговини на велико за блокове је 5 m3, а за плоче 10 m2.
 
III ПОРЕКЛО, БОЈА И КОМЕРЦИЈАЛНИ НАЗИВ
 
4
 
При продаји блокова и плоча без узорака, продавац мора назначити њихово порекло, боју и комерцијални назив.
Порекло блокова и плоча назначује се према месту налазишта основног сировинског материјала.
Блокови и плоче разврставају се по боји: бела, црна, сива, плава, жута, црвена, зелена и ружичаста, а поред тога могу бити у основи јединствене боје и прошарани разним нијансама светлије или тамније боје. Према боји блокови и плоче могу бити и шарени (брече).
Комерцијални назив означава врсту производа познатог на тржишту по својим особинама.
Ако је у купопродајном уговору уговорено порекло и боја блокова и плоча, купац није дужан преузети исте производе другог порекла и боје или мешане производе разног порекла и разних боја.
Ако у купопродајном уговору није уговорено порекло или боја, продавац може у погледу порекла и боје испоручити производе по сопственом избору.
 
IV КАТЕГОРИЗАЦИЈА, КЛАСИФИКАЦИЈА И УТВРЂИВАЊЕ КВАЛИТЕТА
 
5
 
Блокови се разврставају и продају и према њиховој дужини, по следећим категоријама:
I   од 300 cm и више
II  од 250 до 299 cm
III од 200 до 249 cm
IV од 150 до 199 cm
V  од 100 до 149 cm
VI до 99 cm
 
6
 
Плоче се разврставају према њиховој дебљини, и то: од 10 mm; 15 mm; 20 mm; 25 mm; 30 mm; 40 mm и преко 40 mm дебљине.
 
7
 
Плоче се разврставају према фазама њихове обраде, и то:
1) зависно од обраде ивица:
- сирове сечене (пиљене, гатерисане), необрубљене (некантиране); 
- сирове сечене (пиљене, гатерисане), обрубљене (кантиране);
2) зависно од обраде површине:
- грубо брушене;
- фино брушене;
- полиране.
 
8
 
Блокови и плоче разврставају се и њихова продаја уговара се зависно од њихових природних карактеристика односно структуре и компактности, према следећој класификацији:
Група А (изабрана): структура компактна, без прслина, не захтева поправке и лака за обраду. Блокови при разрезивању морају дати плоче дужине и ширине блока, чије ће видљиве површине бити здраве и уједначене по боји.
Група Б (добра): структура компактна, без видљивих прслина, са могућим природним манама. Плоче могу садржавати по неку напрслину, која не сме прећи једну трећину дужине најкраће ивице плоче. Плоче могу показивати неуједначеност боје и дозвољавају се мање поправке.
Група Ц (употребљива): структура некомпактна, прслине видљиве. Дозвољена неуједначеност боје. Разрезивањем оваквог блока морају се добити употребљиве плоче чије прслине могу ићи до ивице са вештачким побољшањима.
Све три групе сматају се једнаким по отпорности и трајности, без обзира на методе поправке и обраде њихових природних карактеристика односно структуре и компактности.
 
9
 
Квалитет блокова и плоча утврђује се према њиховим физичко-механичким и минералошко-петрографским особинама.
Утврђивање квалитета блокова и плоча врши се лабораторијским испитивањем о чему се издаје писмени документ - цертификат.
 
10
 
Физичко-механичким испитивањем утврђује се:
1) отпорност на притисак у сувом, у водом засићеном стању и после 25 циклуса смрзавања;
2) отпорност на савијање;
3) отпорност на абање;
4) отпорност ивица према удару;
5) упијање воде при нормалном притиску и притиску од 150 атмосфера;
6) отпорност према смрзавању;
7) запреминска тежина;
8) специфична тежина;
9) густина и порозност.
 
11
 
Минералошко-петрографским испитивањем утврђује се:
1) минерални састав;
2) структура и текстура;
3) степен свежине;
4) садржај штетних састојака.
 
V ТОЛЕРАНЦИЈА
 
12
 
Дозвољено одступање од бруто-мера - (минус) 3 cm је за блокове који су финије обликовани (жичном пилом). Одступање од - (минус) 5 cm је за блокове који су грубље обликовани (са пнеуматичким чекићима или ручно). 
Бруто-мера значи мерење по свим димензијама сировог блока. 
Поред ових толеранција дозвољава се одступање на нето-мере 1 
cm на све три димензије односно 3% од укупне кубатуре.
Нето-мером се сматра мера кад се одбију горње толеранције од бруто-мера. Мерење блокова врши се по аритметичкој средини, ако купац изричито не тражи да се мерење врши по најкраћој страни.
 
13
 
Код сечених необрубљених плоча дозвољено је одступање на дужини и ширини сваке плоче од 2 до 3 
cm од бруто-мере. Бруто мера се узима као и код блокова (узанса 12).
Код сечених обрубљених плоча дозвољено је одступање на дужини и ширини сваке плоче 1 cm, а за стандардизоване плоче важе одредбе ЈУС-а Б.Б3.200.
Код плоча дебљине до 2,5 cm дозвољено је одступање  1,50 mm, а код плоча дебљине преко 2,5 cm дозвољено је одступање 2 mm, за сваку плочу. 
 
14
 
Због скривених структурних мана блокова и плоча камена, мермера и гранита на домаћем и иностраном тржишту, сматра се оправданим до 5% толеранције од укупне количине која је предмет купопродајног уговора, ако се сировина или полусировина може делимично користити у производњи, преради или обради. Ако се докаже да се сировина или полусировина не може ни делимично користити у производњи, обради и преради, странке споразумно одређују вредност неупотребљивог материјала.
 
VI КУПОПРОДАЈА ПО УЗОРКУ
 
15
 
Купопродаја по узорку врши се искључиво да би се узорком показало порекло и просечан-индикативан изглед (боја) и структура материјала.
Код куповине блокова и плоча по узорку, за узорак се узима и испитује плоча у смислу узанси 9 до 11.
Величина узорка (плоче) је 10 x 15 cm, а дебљине 0,5 до 0,8 cm или 10 x 10 cm, а дебљине 1 cm.
Ако су изглед (боја) и структура материјала јединствени узима се један узорак.
Ако су изглед (боја) и структура материјала различити узимају се 2 до 3 узорка да би се утврдио просечан-индикативан изглед (боја) и структура материјала (узорци за утврђивање просека).
На полеђину узорка ставља се етикета потписана од странака, или узорак који је једна странка под својим печатом предала другој. На етикети се мора назначити: порекло, боја, комерцијални назив узорка у смислу узансе 5, назив (фирма) произвођача, са назнаком да се узорак има сматрати индикативним односно са просечним природним карактеристикама материјала према његовим особинама у налазишту под нормалним околностима.
 
VII ОБРАЧУНАВАЊЕ ЦЕНА
 
16
 
Обрачунавање цена за блокове и плоче врши се на тај начин што се за основу узима порекло и боја (узанса 4), класификација (узанса 8), код блокова и димензија (узанса 5), а код плоча и дебљина (узанса 6) и фаза обраде (узанса 7).
Ако су код купопродаје блокова и плоча по узорку изглед (боја) и структура материјала различити, при обрачунавању цене узеће се да квалитет целокупне уговорене количине одговара просечном квалитету узорка.
 
VIII ТРАНСПОРТ И ПРИЈЕМ
 
17
 
Странка која обезбеђује транспорт обавезна је блокове и плоче утоварити у транспортно средство које је чисто и обезбеђено од влаге и састојака који би могли штетно утицати на изглед и квалитет блокова и плоча.
 
18
 
Ако су странке уговориле да купац сноси трошкове превоза блокова и плоча, продавац мора приликом отпреме робе у свему поступити с пажњом доброг привредника.
 
19
 
Блокови се постављају у транспортно средство подметањем дрвених гредица димензија 7,6 x 4,8 cm (ЈУС Д.Ц1.041). Број и размак гредица зависи од дужине блока, тако да за блокове дужине до 150 cm треба поставити две гредице, а за блокове дужине преко 150 cm три гредице. Гредице се својом дужином постављају према ширини блока.
Плоче треба посебно обезбедити од превртања и ударања о ивице, које би могло уследити код маневрисања транспортног средства.
 
20
 
Продавац мора на товарном листу назначити тежину и број послатих блокова и плоча. Товарном листу продавац мора приложити спецификацију послатих блокова и плоча по категоријама, димензијама и фазама обраде (узансе 5 до 8), са назнаком порекла и боје (узанса 4) и са налазима (узанса 15).
 
21
 
Странка која преузима блокове и плоче мора, иако је роба продата франко упутна станица, да уложи све евентуалне приговоре код превозника, како у сопственом интересу тако и у интересу продавца.
 
IX ЛОМ
 
22
 
Највише дозвољени лом при превозу плоча је 3% од укупно уговорене количине.
 
X АМБАЛАЖА
 
23
 
Блокови се не пакују, а испоручују се према положају који је блок имао у налазишту.
Ако је посебно уговорено да продавац обезбеди одређено паковање блокова, он има право да трошкове паковања урачуна у цену робе, а од купца не може тражити повраћај амбалаже.
 
24
 
Плоче се пакују према пореклу, класификацији и категоризацији (узансе 6 до 8), с тим да полиране површине буду окренуте једна према другој у вертикалном положају.
Паковање треба уговорити по ЈУС Б.Б3.200, и то:
1) сложене плоче у возилу,
2) сложене плоче у везовима,
3) плоче паковане у летварице или сандуке.
 
XI УСКЛАДИШТЕЊЕ
 
25
 
Блокови се ускладиштавају према положају који је блок имао у налазишту, с тим да је омогућен преглед сваког блока са 5 страна. Размак између ускладиштених блокова треба да износи најмање 60 cm.
Плоче се ускладиштавају вертикално, према пореклу и боји односно категоријама, димензијама и фазама обраде, тако да су приступ и видљивост омогућени. Брушене односно полиране површине плоча треба да буду окренуте једна према другој.
 
XII ПРЕЛАЗНЕ ОДРЕДБЕ
 
26
 
Ове посебне узансе примењиваће се на све послове у промету блокова и плоча, који буду закључени по истеку два месеца од дана објављивања ових узанси.
 
Бр 2315/19
19. децембра 1966. године
Београд
Савезна привредна комора
Председник
Антон Боле, с. р.