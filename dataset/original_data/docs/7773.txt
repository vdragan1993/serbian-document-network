На основу члана 79. став 4. Закона о изменама и допунама Закона о пензијском и инвалидском осигурању („Службени гласник РС”, број 101/10), и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11), 
	
Влада доноси
 
УРЕДБУ
о обиму и начину преузимања имовине, обавеза и запослених од Фонда за социјално осигурање војних осигураника у Републички фонд за пензијско и инвалидско осигурање

"Службени гласник РС", број 97 од 21. 
	децембра 2011.
 
Члан 1.
Овом уредбом уређује се обим и начин преузимања имовине, обавеза и запослених од Фонда за социјално осигурање војних осигураника (у даљем тексту: Фонд СОВО), у делу који се односи на пензијско и инвалидско осигурање, у Републички фонд за пензијско и инвалидско осигурање (у даљем тексту: Републички фонд ПИО).
Изузетно од послова пензијског и инвалидског осигурања из става 1. овог члана, Републички фонд ПИО обављаће административно-техничке послове у вези са судским предметима по основу доспелих неизмирених новчаних потраживања војних корисника, насталих по основу делимичног усклађивања пензија и новчаних накнада, и водиће посебну евиденцију о средствима неопходним за намирење по основу принудне наплате предметног дуга, која ће му бити благовремено обезбеђена. 
	
Члан 2.
Републички фонд ПИО, сагласно Закону о изменама и допунама Закона о пензијском и инвалидском осигурању („Службени гласник РС”, број 101/10), преузима имовину, обавезе и запослене из члана 1. став 1. ове уредбе даном преузимања послова обезбеђивања и спровођења пензијског и инвалидског осигурања и послова финансијског пословања који су били у надлежности Фонда СОВО.
Члан 3.
Финансијске обавезе настале до 31. децембра 2011. године по основу војних прописа, које нису преузете од Републичког фонда ПИО, а које се односе на исплату накнада дела трошкова за становање, наставиће да исплаћује Фонд СОВО.
Фонд СОВО наставиће да, применом војних прописа, утврђује права на накнаду дела трошкова за становање професионалним војним лицима из става 1. овог члана који остваре право на пензију, који су се примењивали до 31. децембра 2011. године.
Средства за измиривање обавеза из ст. 1. и 2. овог члана обезбеђују се у буџету Републике Србије на разделу Министарства одбране, по конту економске класификације 464 – Дотације организацијама обавезног социјалног осигурања, која ће Министарство одбране трансферисати Фонду СОВО.
Члан 4.
Обим и начин преузимања имовине, обавеза и запослених из члана 1. став 1. ове уредбе утврђени су Програмом о преузимању послова обезбеђивања и спровођења права из пензијског и инвалидског осигурања Фонда за социјално осигурање војних осигураника од стране Републичког фонда за пензијско и инвалидско осигурање, који је одштампан уз ову уредбу и чини њен саставни део.
Члан 5.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-9187/2011-1
У Београду, 15. децембра 2011. године

Влада
Први потпредседник Владе –
заменик председника Владе,

Ивица Дачић, с.р.
 
ПРОГРАМ О ПРЕУЗИМАЊУ ПОСЛОВА ОБЕЗБЕЂИВАЊА И СПРОВОЂЕЊА ПРАВА ИЗ ПЕНЗИЈСКОГ И ИНВАЛИДСКОГ ОСИГУРАЊА ФОНДА ЗА СОЦИЈАЛНО ОСИГУРАЊЕ ВОЈНИХ ОСИГУРАНИКА ОД СТРАНЕ РЕПУБЛИЧКОГ ФОНДА ЗА ПЕНЗИЈСКО И ИНВАЛИДСКО ОСИГУРАЊЕ
1. Републички фонд ПИО преузима од Фонда СОВО послове остваривања и коришћења права из пензијског и инвалидског осигурања (у даљем тексту: ПИО), прописане чланом 79. став 2. Закона о изменама и допунама Закона о пензијском и инвалидском осигурању („Службени гласник РС”, број 101/10 – у даљем тексту: Закон), осим обавеза прописаних чланом 79. став 5. тог закона.
2. Настале, доспеле а неизмирене обавезе по војним прописима до ступања на снагу Закона не могу се намиривати из средства Републичког фонда ПИО нити са раздела Министарства одбране.
Средства неопходна за намирење доспелих а неизмирених новчаних потраживања корисника војних пензија по основу делимичног усклађивања пензија и новчаних накнада, утврђених у члану 193. став 2. Закона о Војсци Србије („Службени гласник РС”, бр. 116/07 и 88/09), обезбедиће се посебним законом којим се регулише јавни дуг, а у складу са фискалним правилима утврђеним законом којим се уређује буџетски систем. 
	
3. Републички фонд ПИО преузима од Фонда СОВО, најкасније до 31. децембра 2011. године, све базе података које се односе на писарницу и базе корисника права.
4. Републички фонд ПИО, у зависности од тога где се подаци налазе, преузима од Сектора за људске ресурсе и Сектора за буџет и финансије Министарства одбране, базе података о осигураницима, и то: 
	
а) базу пријава и одјава за активу и пасиву до 31. децембра 2011. године, осим за лица која су почела или престала да раде као професионална војна лица у току 2011. године, за које податке преузима до 28. фебруара 2012. године;
б) базу података из пријава М-4 за активу за период 2001 – 2010. година и за период 1996 – 2000. година – за лица која испуњавају услове за пензију у току 2012. и 2013. године, до 31. децембра 2011. године, а за осталу активу до краја 2012. године;
в) базу података из пријава М-4 за пасиву за период 2001 – 2010. година до 31. децембра 2011. године, а за период 1996 – 2000. година до 31. децембра 2012. године;
г) базу података из пријава М-7 за стаж осигурања и стаж осигурања са увећаним трајањем навршен до 31. децембра 1995. године, за активу до 31. децембра 2011. године, а за пасиву до 31. децембра 2012. године.
5. Министарство одбране – Сектор за људске ресурсе и Сектор за буџет и финансије за пасиву доставља податке из пријава М-4 и за период до 31. децембра 1995. године у поступку остваривања права из ПИО.
6. Министарство одбране – Сектор за људске ресурсе и Сектор за буџет и финансије за професионална војна лица за која у прописаним роковима није у могућности да достави податке јер нису пронађени у евиденцијама, достављање тих података вршиће у поступку остваривања права из ПИО, или ће Републичком фонду ПИО доставити потврду о непостојању тих података.
7. Републички фонд ПИО преузима правне и финансијске списе предмета осигураника, односно корисника права у којима су окончани поступци, као и списе предмета у којима није одлучено по поднетим захтевима. Не преузимају се пасивни правни и финансијски списи предмета корисника који су право на пензију остварили код носилаца осигурања бивших југословенских република. 
	
8. Фонд СОВО ће у року који одреди Министарство финансија, доставити Републичком фонду ПИО Предлог финансијског плана за 2012. годину са пројекцијама за 2013. и 2014. годину о износу средстава потребних за обезбеђивање и спровођење послова пензијског и инвалидског осигурања који су дефинисани у члану 79. ст. 1 – 3. Закона, а односе се на укупне приходе и примања, односно на укупне расходе и издатке Фонда СОВО по том основу. 
	
Републички фонд ПИО ће Фонду СОВО доставити потребне параметре за израду Предлога финансијског плана из става 1. ове тачке. 
	
Фонд СОВО ће завршни рачун за 2011. годину, као и друга акта у вези са завршним рачуном за 2011. годину, усвојити у складу са прописима који важе закључно са 31. децембром 2011. године, а најкасније до 31. марта 2012. године. 
	
Републички фонд ПИО ће, по писаном захтеву Фонда СОВО, обезбедити ангажовање лица из свог састава на изради завршног рачуна Фонда СОВО за 2011. годину. 
	
9. Фонд СОВО ће, у сарадњи са Републичким фондом ПИО, до 31. децембра 2011. године, сачинити моделе захтева за остваривање права, као и моделе решења о правима из пензијског и инвалидског осигурања за професионална војна лица која се остварују применом одредаба Закона о пензијском и инвалидском осигурању, односно Закона о Војсци Србије, укључујући и преглед усклађивања пензија остварених код Фонда СОВО, како би се обезбедили услови за одлучивање о правима из ПИО од 1. јануара 2012. године.
10. При исплати пензија од стране Републичког фонда ПИО обрачунава се и плаћа допринос за здравствено осигурање, сходно прописима којима се уређује обавезно социјално осигурање, надлежном војном фонду за послове здравственог осигурања. 
	
11. Републички фонд ПИО преузима податке за матичну евиденцију о осигураницима и корисницима права из ПИО у txt фајловима фиксне дужине слога с тим што подаци морају бити у YUSCII коду. Фонд СОВО извршиће превођење података матичне евиденције у наведене фајлове закључно са 31. децембром 2011. године.
Републички фонд ПИО доставиће Фонду СОВО, закључно са 31. децембром 2011. године: опис слога из става 1. ове тачке, потребне шифарнике за испис података матичне евиденције, шифарник банака и геронтолошких центара и шифарник поверилаца за обуставе пензија. 
	
Фонд СОВО ће доделити одговарајуће шифре корисницима права и водиће рачуна да подаци за матичну евиденцију о осигураницима и корисницима права из ПИО буду тачни, са исправним ЈМБГ. 
	
12. Републички фонд ПИО преузима запослене из Фонда СОВО који раде на пословима обезбеђивања и спровођења ПИО из члана 79. став 2. Закона, према систематизацији и организацији послова Фонда СОВО која важи на дан ступања на снагу ове уредбе, сразмерно њиховом обиму, као и право коришћења покретне и непокретне имовине која је потребна за обављање тих послова, укључујући и одговарајуће софтвере, са обавезом њиховог одржавања.
Фонд СОВО доставиће Републичком фонду ПИО списак запослених које преузима Републички фонд ПИО, са њиховом стручном спремом и тачним називом радних места на којима су били распоређени, најкасније до 31. децембра 2011. године.
13. Обим и начин преноса права коришћења имовине, и то: дела пословних просторија које се налазе у згради у власништву Републике Србије у Београду, ул. Крунска бр. 13, уписане у листу непокретности бр. 2538, на парцели 4984, КО Врачар, уредиће се посебним актом Владе на основу предлога Министарства одбране, Републичког фонда ПИО и Републичке дирекције за имовину, у складу са законом. 
	
Настављање коришћења телекомуникационих и информатичких капацитета као и њихово преузимање између Републичког фонда ПИО и Фонда СОВО уредиће се закључивањем уговора о закупу са акцинарским друштвом „Телеком Србија”, преко организационе јединице Министарства одбране и Војске Србије надлежне за телекомуникацију и информатику.
14. Фонд СОВО ће до 31. децембра 2011. године повући из службене употребе службене печате и штамбиље.