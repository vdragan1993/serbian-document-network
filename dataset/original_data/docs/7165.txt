На основу члана 76. став 13. Закона о култури („Службени гласник РС”, бр. 72/09, 13/16 и 30/16 – исправка) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о критеријумима, мерилима и начину избора пројеката у култури који се финансирају и суфинансирају из буџета Републике Србије, аутономне покрајине, односно јединица локалне самоуправе
"Службени гласник РС", број 105 од 26. 
				децембра 2016.
 
Садржај Уредбе
Члан 1.
Овом уредбом, у складу са начелима културног развоја и у циљу остваривања општег интереса у култури, уређују се ближа мерила, критеријуми и начин избора пројеката у култури који се финансирају и суфинансирају из буџета Републике Србије, аутономне покрајине, односно јединица локалне самоуправе.
Финансирање и суфинансирање пројеката у култури обавља се у складу са прописима којима се уређује контрола државне помоћи, у складу са законом.
Министарство надлежно за културу, орган аутономне покрајине, односно орган јединице локалне самоуправе (у даљем тексту: орган који расписује конкурс) надлежној служби за контролу државне помоћи доставља годишњи извештај о додељеним средствима, у складу са прописима о методологији израде годишњег извештаја о додељеној државној помоћи.
Расписивање конкурса
Члан 2.
Министарство надлежно за културу, орган аутономне покрајине, односно орган јединице локалне самоуправе, најмање једном годишње, расписују јавни конкурс (у даљем тексту: конкурс), ради прикупљања предлога за финансирање или суфинансирање пројеката у култури, као и пројеката уметничких, односно стручних и научних истраживања у култури (у даљем тексту: пројекти), чија је реализација предвиђена у години за коју се конкурс расписује.
Критеријуми за избор пројеката
Члан 3.
Критеријуми на основу којих ће се оцењивати пројекти пријављени на јавни конкурс су:
1) усклађеност пројекта са општим интересом у култури и циљевима и приоритетима конкурса;
2) квалитет и садржајна иновативност пројекта;
3) капацитети потребни за реализацију пројекта и то:
(1) стручни, односно уметнички капацитети,
(2) неопходни ресурси;
4) финансијски план – разрађеност, усклађеност са планом активности пројекта, економичност и укљученост више извора финансирања;
5) степен утицаја пројекта на квалитет културног живота заједнице. 
Критеријуми из става 1. овог члана примењују се на појединачне области културне делатности уз поштовање специфичности тих области.
Мерила за избор пројеката
Члан 4.
Комисија врши оцену сваког пројекта на основу вредновања критеријума утврђених у члану 3. ове уредбе.
Оцењивање пројеката на основу критеријума из члана 3. ове уредбе, врши посебно сваки члан комисије, за сваки пројекат појединачно.
Комисија је обавезна да за сваки пројекат који се разматра сачини писмено образложење у коме се наводе разлози за прихватање или неприхватање пројекта.
Начин избора пројекта
Члан 5.
Конкурс се објављује на званичној интернет страни органа који расписује конкурс, као и у најмање једном дневном штампаном медију који излази на територији Републике Србије, односно територији аутономне покрајине, односно територији јединице локалне самоуправе.
Рок за подношење пријава на конкурс из става 1. овог члана не може бити краћи од 30 дана од дана објављивања у дневном штампаном медију који излази на територији Републике Србије, односно територији аутономне покрајине, односно територији јединице локалне самоуправе.
Члан 6.
Право учешћа на конкурсу имају установе, уметничка и друга удружења регистрована за обављање делатности културе, појединци (уметници, сарадници, односно стручњаци у култури), као и други субјекти у култури, осим установа културе чији је оснивач Република Србија, аутономна покрајина или јединица локалне самоуправе, који се финансирају сходно члану 74. Закона о култури и не могу учествовати на конкурсима које расписују њихови оснивачи.
Право учешћа на конкурсима који су намењени очувању и промоцији српске културе у иностранству имају установе, удружења, органи српских самоуправа и други субјекти у култури, који су у иностранству регистровани за обављање културне делатности.
Члан 7.
О избору пројеката по расписаном конкурсу одлучују стручне комисије за избор пројеката (у даљем тексту: Комисија).
За области културне делатности образују се посебне комисије, а сходно Закону о култури, културне области су:
1) књижевност (стваралаштво, преводилаштво);
2) музика (стваралаштво, продукција, интерпретација);
3) ликовне, примењене, визуелне уметности, дизајн и архитектура;
4) позоришна уметност (стваралаштво, продукција и интерпретација);
5) уметничка игра – класичан балет, народна игра, савремена игра (стваралаштво, продукција и интерпретација);
6) филмска уметност и остало аудио-визуелно стваралаштво;
7) манифестације везане за филмску уметност и остало аудио-визуелно стваралаштво;
8) дигитално стваралаштво и мултимедији;
9) остала извођења културних програма и културних садржаја (мјузикл, циркус, пантомима, улична уметност и сл.);
10) откривање, прикупљање, истраживање, документовање, проучавање, вредновање, заштита, очување, представљање, интерпретација, коришћење и управљање културним наслеђем;
11) библиотечко-информационе делатности;
12) научноистраживачке и едукативне делатности у култури;
13) менаџмент у култури.
Комисије образује орган који расписује конкурс, и сваку комисију чине председник и најмање два члана.
Чланови Комисије бирају се из реда угледних и афирмисаних уметника и стручњака у култури за област културне делатности за коју се конкурс расписује.
Орган који расписује конкурс образује комисије сходно специфичностима и потребама сваке културне области.
Комисије се могу формирати и на основу заједничких потреба у оквиру више културних делатности.
Члан 8.
Комисија на првој седници бира председника комисије, који координира рад Комисије и води седнице.
Комисија доноси и усваја Пословник о раду.
Руководилац органа који је расписао конкурс одређује лице које обавља стручне и административно-техничке послове за потребе комисије.
О раду комисије води се записник.
Комисија доноси одлуку која садржи списак изабраних пројеката и износе финансијских средстава.
Члан 9.
Резултати јавног конкурса објављују се на званичној интернет страни органа који расписује јавни конкурс, најкасније 60 дана од дана завршетка подношења пријава.
Члан 10.
Министарство надлежно за културу, орган аутономне покрајине и орган јединице локалне самоуправе надлежан за културу може закључивати уговоре о суфинансирању пројеката у култури и без јавног конкурса, ако се ради о изузетно значајном пројекту који није било могуће унапред планирати и уколико тај пројекат испуњава најмање три критеријума утврђена у члану 3. ове уредбе, у складу са Законом о култури.
Члан 11.
Учесници конкурса који су добили средства, као и лица којима су одобрена средства на основу појединачног давања, извештај о реализацији пројекта достављају органу који је доделио средства, а у складу са Законом о култури и закљученим уговором.
Извештај из става 1. овог члана мора бити потписан од стране овлашћеног лица и оверен печатом.
Члан 12.
Пријаве на конкурс подносе се на посебном пријавном обрасцу који је саставни део конкурсне документације, а који се објављује на званичној интернет страници органа који расписује конкурс.
Под потпуном пријавом подразумева се:
1) уредно попуњен и оверен образац пријаве;
2) детаљни опис пројекта;
3) детаљно разрађен буџет пројекта;
4) подаци о стручним, односно уметничким капацитетима подносиоца, односно реализатора пројекта;
5) као и други документи наведени у тексту конкурса.
Непотпуне и неблаговремене пријаве, као и пријаве које нису у складу са условима јавног конкурса не разматрају се.
Једнократни пројекти који су већ подржани на претходним конкурсима органа који је расписао конкурс, неће се разматрати.
Члан 13.
Кориснику средстава који не достави у року извештај о реализацији пројекта, орган који додељује средства упућује захтев за повраћај средстава.
Повраћај средстава из става 1. овог члана врши се у року који је предвиђен уговором.
Информација о корисницима средстава који нису доставили извештај о реализацији пројекта, односно који нису извршили повраћај средстава, објављује се на званичној интернет страници органа.
Члан 14.
Даном ступања на снагу ове уредбе престаје да важи Правилник о начину, мерилима и критеријумима за избор пројеката у култури који се финансирају и суфинансирају из буџета Републике Србије („Службени гласник РС”, број 10/16).
Члан 15.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-11408/2016-1
У Београду, 23. децембра 2016. године
Влада
Председник,
Александар Вучић, с.р.