На основу члана 10д став 3. и члана 12а став 5. Закона о праву на бесплатне акције и новчану накнаду коју грађани остварују у поступку приватизације („Службени гласник РС”, бр. 123/07, 30/10, 115/14 и 112/15) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 − исправка, 101/07, 65/08, 16/11, 68/12 − УС, 72/12, 7/14 – УС и 44/14), 
Mинистар привреде доноси
ПРАВИЛНИК
о условима и начину обављања послова у име и за рачун Акционарског фoнда и начину изјашњења по основу пренетих акција чији је законити ималац Акционарски фонд
"Службени гласник РС", број 62 од 13. јула 
				2016.
 
Члан 1.
Овим правилником ближе се уређују услови и начин обављања послова у име и за рачун Акционарског фонда (у даљем тексту: Фонд) и прописује начин изјашњења министарства надлежног за послове приватизације по основу пренетих акција чији је законити ималац Фонд.
Члан 2.
Ако се имовина Фонда повећа преносом акција и удела, доноси се одлука о повећању основног капитала Фонда и о томе издаје јавно саопштење. 
Подаци о акцијама, односно уделима пренетим на Фонд и преносу акција на Фонд у надлежном регистру хартија од вредности и преносу удела у надлежном регистру привредних субјеката, се евидентирају.
За акције пренете Фонду, евидентирају се подаци о укупном броју акција привредног друштва, броју акција пренетих Фонду и њиховој вредности, процентуалном учешћу у укупном капиталу привредног друштва, датуму налога за продају, броју продатих акција, цени по којој су продате акције, укупној вредности продатих акција и нето приходу Фонда од продаје акција, као и други подаци од значаја. 
За уделе пренете Фонду, евидентирају се подаци о процентуалном учешћу појединачног удела у односу на укупни капитал друштва са ограниченом одговорношћу, као и сви одговарајући подаци као и код акционарских друштава чије су акције пренете Фонду.
У случају потребе за усклађивањем евидентираних података, подаци о акционарима, односно уделичарима у привредним друштвима у којима Фонд располаже акцијама односно уделима у складу са законом, прибављају се од надлежних јавних регистара.
У случају промене података у јавним регистрима које се односе на акције и уделе у власништву Фонда, те промене морају да се евидентирају.
Члан 3.
Ако се имовина Фонда повећа тако да сва лица која су стекла статус носилаца права у складу са законом којим се уређује право на бесплатне акције и новчану накнаду коју грађани остварују у поступку приватизације (у даљем тексту: носиоци права) могу да стекну најмање по једну акцију нове емисије акција Фонда и ако се донесе одлука о новој емисији акција Фонда и повећању основног капитала Фонда, даје се налог за пренос акција из нових емисија Фонда на власничке рачуне носилаца права, о чему се издаје јавно саопштење.
Члан 4.
Акције, односно удели у власништву Фонда, продају се:
1) на тржишту хартија од вредности (берзи), у складу са одредбама закона којим се уређује тржиште хартија од вредности;
2) прихватањем понуде за преузимање, у складу са одредбама закона којим се уређује преузимање акционарских друштава;
3) методом јавног прикупљања понуда са јавним надметањем, у складу са прописима којима се уређује приватизација;
4) методом јавног прикупљања понуда са јавним надметањем, и то удели у власништву Фонда, као и aкције у власништву Фонда у акционарским друштвима чије акције нису укључене у трговање на регулисаном тржишту, односно мултилатералној трговачкој платформи у смислу закона којим се уређује тржиште капитала, осим уколико је донета одлука о моделу и методу приватизације у складу са законом којим се уређује приватизaција;
5) у складу са законом којим се уређује правни положај привредних друштава. 
Члан 5.
Ако се акције које чине имовину Фонда продају на тржишту хартија од вредности, при доношењу одлуке о таквом начину продаје, узимају се у обзир:
1) тржишна вредност акција у складу са законом којим се уређује правни положај привредних друштава;
2) тржишна (индикативна) цена акција, уколико је било трговања у последњих шест месеци;
3) књиговодствена (обрачунска) вредност акција, према последњим финансијским извештајима;
4) однос наведених цена, односно вредности акција;
5) понуда и тражња за акцијама;
6) обим трговања у последњих шест месеци;
7) подаци о пословању привредног друштва који су саставни део информатора о издаваоцу;
8) учешће осталих значајних акционара у капиталу привредног друштва и могућност да поједини акционари стекну контролни пакет акција.
Налог за трговање са дефинисаним бројем акција и ценом по акцији даје се ангажованом брокерско-дилерском друштву или овлашћеној банци.
Члан 6.
Ако је упућена понуда за преузимање акција привредног друштва чије се акције налазе у власништву Фонда, утврђују се:
1) понуђена цена;
2) тржишна вредност акција у складу са законом којим се уређује правни положај привредних друштава;
3) тржишна (индикативна) цена акција, уколико је било трговања у последњих шест месеци;
4) књиговодствена (обрачунска) вредност акција, према последњим финансијским извештајима;
5) процењена вредност акција (ако је садржана у понуди);
6) однос наведених цена, односно вредности акција;
7) број и проценат акција у власништву Фонда;
8) структура власништва привредног друштва.
За сваку достављену понуду за преузимање акција у власништву Фонда, органу Фонда се доставља информација о елементима понуде из става 1. овог члана. 
Члан 7.
Удели у власништву Фонда, као и акције у власништву Фонда у акционарским друштвима чије акције нису укључене у трговање на регулисаном тржишту, односно мултилатералној трговачкој платформи у смислу закона којим се уређује тржиште капитала, продају се јавним прикупљањем понуда са јавним надметањем, у складу са актом донетим на основу закона којим се уређује право на бесплатне акције и новчану накнаду коју грађани остварују у поступку приватизације.
Ако је донета одлука о моделу и методу приватизације у складу са прописима којима се уређује приватизација, удели, односно акције Фонда, продају се у складу са законом којим се уређује приватизација.
Члан 8.
Ако се акције, односно удели у власништву Фонда продају коришћењем института за продају акција, односно удела у складу са законом којим се уређује правни положај привредних друштава, продаја тих акција, односно удела врши се по принципу максимизирања прихода, односно принципа постизања највише продајне цене, уз сагледавање ефеката који би се коришћењем наведених института постигли, а узимајући у обзир књиговодствену, тржишну и процењену вредност акција, односно удела.
Код принудног откупа акција, уколико се према подацима надлежног регистра хартија од вредности утврди да већински власник поседује акције које представљају најмање 90% основног капитала друштва, узима се у обзир књиговодствена, процењена (уколико постоји и уколико је доступна) и тржишна вредност акција (уколико постоји), и на основу тих података цени целисходност упућивања захтева друштву за откуп акција Фонда.
У случају упућивања понуде за стицање сопствених акција, цене се следећи елементи:
1) понуђена цена;
2) тржишна вредност акција у складу са законом којим се уређује правни положај привредних друштава;
3) тржишна (индикативна) цена акција, уколико је било трговања у последњих шест месеци;
4) књиговодствена (обрачунска) вредност акција, према последњим финансијским извештајима;
5) процењена вредност акција (ако је садржана у понуди);
6) однос наведених цена, односно вредности акција;
7) број и проценат акција у власништву Фонда;
8) број и проценат акција које издавалац намерава да стекне.
При оцени елемената из става 3. овог члана нарочито се води рачуна о понуђеној цени, проценту акција које издавалац – понуђач намерава да стекне, као и могућности реализације пакета акција у власништву Фонда.
Члан 9.
Коришћење права гласа по основу акција, односно удела у власништву Фонда врши се непосредно, учествовањем у раду скупштине преко пуномоћника или посредно, гласањем писаним путем „за” или „против” предлога одлуке.
Даном достављања писаног изјашњења сматра се дан слања препоручене пошиљке или електронске поште. 
Право гласа се не користи, односно не изјашњава се о захтеву акционарског друштва у којем Фонд има мање од 5% акција.
Члан 10.
Ако се код акционарског друштва може применити институт права несагласних акционара на откуп акција, у складу са законом којим се уређује правни положај привредних друштава, може се користити право несагласног акционара и тражити откуп акција Фонда од стране друштва, узимајући у обзир књиговодствену, тржишну и процењену вредност акција, обим промета акција на тржишту хартија од вредности у последњих шест месеци, као и могућност продаје целог пакета акција Фонда.
Приликом коришћења института права несагласног акционара на откуп акција у акционарским друштвима чије акције нису укључене у трговање на регулисаном тржишту, односно мултилатералној трговачкој платформи у смислу закона којим се уређује тржиште капитала, као и у друштвима с ограниченом одговорношћу у којима је Фонд уделичар, узима се у обзир књиговодствена, као и процењена вредност акција, односно удела.
Члан 11.
Имовина Фонда води се у пословним књигама Фонда.
Пословне књиге Фонда, као акционарског друштва чијим акцијама се не тргује на тржишту хартија од вредности, воде се у складу са прописима којима се уређује рачуноводство и ревизија и по контном оквиру за привредна друштва.
За послове из става 2. овог члана, може се ангажовати привредно друштво или предузетник, регистровани за вршење рачуноводствених услуга.
Члан 12.
Шестомесечни извештај о пословању Фонда припрема се на основу података о:
1) укупној вредности основног капитала Фонда;
2) броју емитованих акција Фонда;
3) подацима о променама на капиталу, односно неновчаној имовини Фонда;
4) броју привредних друштава у којима Фонд поседује акције односно уделе;
5) броју продатих пакета акција и удела у власништву Фонда;
6) методима продаје акција и удела у власништву Фонда;
7) укупном оствареном приходу од продаје акција и удела у власништву Фонда;
8) стању средстава на посебном рачуну Фонда код пословне банке.
Члан 13.
Изводи о промени и стању на посебном рачуну Фонда се прате и евидентирају.
Трошкови настали у поступку обављања послова у име и за рачун Фoнда, измирују се у висини реалних трошкова из средстава остварених од продаје акција, односно удела и уплаћених дивиденди, пре уплате ових средстава на посебан рачун Фонда код пословне банке.
Под реалним трошковима из става 1. овог члана, сматрају се трошкови: тржишта хартија од вредности, ангажовања брокерско-дилерског друштва и овлашћене банке, Централног регистра хартија од вредности, јавног оглашавања, накнада председнику и члановима Савета, ангажовања спољног ревизора, одржавања пословно књиговодственог програмског пакета и други трошкови, као и издаци везани за заступање Фонда пред судовима и другим државним органима за плаћање судских такси, накнаде и награде за пружене адвокатске услуге, трошкова вештачења, као и других трошкова који могу да настану поводом и у вези са поступком пред судом или другим државним органом. 
Из средстава остварених од продаје акција, односно удела и уплаћених дивиденди, најмање једном месечно намирују се настали реални трошкови у поступку обављања послова у име и за рачун Фонда и остатак средстава уплаћује на посебан рачун Фонда код пословне банке.
У циљу очувања средстава на посебном рачуну Фонда, а на основу одлуке органа Фонда, спроводе се:
1) активности у вези са улагањем слободних новчаних средстава Фонда у државне хартије од вредности Републике Србије и/или
2) поступак прикупљања понуда пословних банака ради закључивања уговора о краткорочном орочавању средстава сходном применом закона којим се уређују јавне набавке и достављање извештаја Савету Фонда о поднетим понудама ради потписивања уговора о краткорочном орочавању средстава са банком која је понудила најповољније услове. 
Члан 14.
Овај правилник ступа на снагу наредног дана од дана објављивања у „Службеном гласнику Републике Србије”.
Број 110-00-74/2016-05
У Београду, 5. јула 2016. године
Министар,
Жељко Сертић, с.р.