На основу члана 90. тачка 2. Устава Републике Србије и
члана 134. Царинског закона („Службени лист СРЈ”, бр. 45/92, 16/93, 50/93,
24/94, 28/96, 29/97, 59/98, 17/99, 23/2001, 36/2002 и 7/2003),
Влада Републике Србије доноси
 

 
УРЕДБУ
о условима за
подизање робе испод царинског надзора пре уплате царине и других дажбина и о
обезбеђењу наплате царине и других дажбина
“Службени гласник
РС”, брoj 48 од
9. маја 2003.
 

	 
Члан 1.
Овом уредбом прописују се услови за подизање робе испод
царинског надзора после извршеног царинског прегледа, а пре уплате царина и
других увозних дажбина, као и камате из члана 135. Царинског закона, пореза на
промет и акцизе (у даљем тексту: друге дажбине) и обезбеђење наплате царине и
других дажбина.
 
Члан 2.
Царински обвезник може подићи робу испод царинског
надзора после извршеног царинског прегледа робе, а пре улате царине и других
дажбина, ако Управи царина поднесе гаранцију банке „без приговора”.
Рок важења гаранције из става 1. овог члана не може
бити краћи од рока у којем може настати обавеза плаћања царине и других дажбина
и продуженог још за 90 радних дана.
Гаранцију из става 1. овог члана може поднети и
предузеће које се у царинском поступку појављује као пуномоћник царинског
обвезника.
Изузетно од одредбе става 1. овог члана, држалац
консигнационог складишта дужан је да поднесе гаранцију пре продаје робе из
консигнационог складишта, ради обезбеђења наплате царине и других дажбина.
 
Члан 3.
Царински обвезник може подићи робу испод царинског
надзора само ако, поред поднесене гаранције, измири ранија доспела потраживања.
 
Члан 4.
Гаранција се не може повући док се не измири обавеза
плаћања царине и других дажбина за робу оцарињену за време важења гаранције.
Царински обвезник не може поднети другу гаранцију банке док не измири обавезе
по претходно поднесеној гаранцији.
 
Члан 5.
Евиденцију о примљеним гаранцијама и њиховој
искоришћености води Управа царина.
 
Члан 6.
Гаранцијом се обезбеђује наплата царине и других
дажбина из члана 1. ове уредбе, ако царински обвезник, односно подносилац
гаранције не измири те обавезе у прописаном року.
 
Члан 7.
Обрачунате дажбине царински обвезник, односно
подносилац гаранције из члана 2. ове уредбе, дужан је да плати у року од три
дана од дана пријема обрачуна тих дажбина.
Даном уплате, у смислу става 1. овог члана, сматра се
дан кад је уплата извршена на рачун утврђен прописом којим су прописани уплатни
рачуни.
 
Члан 8.
Управа царина води евиденцију царинских обвезника који
нису измирили плаћање дажбина у прописаном року.
 
Члан 9.
Ова уредба ступа на снагу наредног дана од дана
објављивања у „Службеном гласнику Републике Србије”, а примењиваће се од 15.
маја 2003. године.
 
 

05 број 483-2353/2003-1
У Београду, 30. априла
2003. године

Влада Републике Србије
Потпредседник,

Душан Михајловић, с.р.