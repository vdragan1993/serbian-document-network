На основу члана 6. став 1. Закона о техничким захтевима за производе и оцењивању усаглашености („Службени гласник РС”, број 36 /09),
Министар финансија и привреде доноси
ПРАВИЛНИК
о буци коју емитује опрема која се употребљава на отвореном простору
"Службени гласник РС", број 1 од 4. јануара 
				2013.
I. УВОДНЕ ОДРЕДБЕ
Члан 1.
Овим правилником прописују се: захтеви и други услови који морају да буду испуњени за стављање на тржиште и/или употребу опреме која се употребљава на отвореном простору и емитује буку у животну средину, ради заштите и добробити људи и слободног промета те опреме на тржишту Републике Србије; претпоставка усаглашености опреме која се употребљава на отвореном простору; врсте опреме која се употребљава на отвореном простору; поступци оцењивања усаглашености; садржина Декларације о усаглашености; садржина техничке документације; знак усаглашености и означавање усаглашености, као и ознака гарантованог нивоа звучне снаге опреме која се употребљава на отвореном простору и емитује буку у животну средину; методи мерења емисије буке и српски стандарди који се примењују за мерење емисије буке; прикупљање података о емисији буке опреме и захтеви које мора да испуни тело за оцењивање усаглашености да би било именовано за оцењивање усаглашености. 
Примена 
Члан 2.
Oвај правилник примењује се на опрему из чл. 9. и 10. овог правилника. 
Овај правилник примењује се само на опрему која се употребљава на отвореном простору и емитује буку у животну средину и која се, као целовита и функционална јединица погодна за предвиђену намену, ставља на тржиште и/или употребу. 
Производи на које се не примењује правилник
Члан 3.
Oвај правилник се не примењује на следеће производе:
1) прикључке без сопственог погона који се засебно стављају на тржиште и/или употребу, осим ручних хидрауличних и пнеуматских разбијача бетона и хидрауличних чекића;
2) сву опрему предвиђену, првенствено, за превоз робе или лица путевима, железницом, ваздухом или пловним путем;
3) опрему која је посебно пројектована и израђена за војне и полицијске намене, као и за хитне службе.
Значење појединих израза
Члан 4.
Поједини изрази који се употребљавају у овом правилнику имају следеће значење:
1) опрема која се употребљава на отвореном простору обухвата све машине, које су дефинисане прописом из области безбедности машина, које имају сопствени погон или их је могуће померати и које су, независно од погонских елемената, по својој врсти, намењене за употребу на отвореном простору и својим радом доприносе изложености буци у животној средини. Употреба опреме у средини у којој пренос звука није ограничен или није значајно ограничен сматра се употребом на отвореном (нпр. под шаторима, под стрехама за заштиту од кише или у недовршеним конструкцијама кућа). 
Опрема која се употребљава на отвореном простору обухвата и опрему без погона која се употребљава у индустрији или за заштиту животне средине и која је, по својој врсти, намењена за употребу на отвореном простору и доприноси изложености буци у животној средини; 
2) ниво звучне снаге LWA  јесте А-пондерисани ниво звучне снаге у dB у односу на 1 pW, у складу са захтевима стандарда SRPS EN ISO 3744:2008 и SRPS EN ISO 3746:2008;
3) измерени ниво звучне снаге јесте ниво звучне снаге утврђен мерењем буке у складу са захтевима из Прилога 3 – Методе мерења буке која се преноси ваздухом и коју eмитује опрема која се употребљава на отвореном простору, који је одштампан уз оваj правилник и чини његов саставни део.
Измерене вредности нивоа звучне снаге могу да се одређују или на основу репрезентативног узорка машине за одређену врсту опреме или на основу средње вредности одређеног броја машина;
4) гарантовани ниво звучне снаге јесте ниво звучне снаге одређен у складу са захтевима из Прилога 3 који укључује несигурности због одступања у производњи и несигурности поступака мерења и за који произвођач или његов заступник, у складу са примењеним мерилима којa су наведенa у техничкој документацији, гарантује да се не може премашити;
5) стављање на тржиште јесте прво чињење доступним производа, на које се примењује овај правилник, на тржишту Републике Србије ради испоруке или употребе, са или без накнаде;
6) испорука на тржишту је свако чињење доступним производа, на које се примењује овај правилник, на тржишту Републике Србије ради дистрибуције, потрошње или употребе, са или без накнаде; 
7) заступник јесте свако правно лице или предузетник регистрован у Републици Србији или физичко лице које има пребивалиште у Републици Србији и које је произвођач писмено овластио да у његово име извршава одређене обавезе прописане овим правилником;
8) стављање у употребу јесте прво коришћење производа, на које се примењује овај правилник, за њихову предвиђену намену у Републици Србији;
Други изрази који се употребљавају у овом правилнику, а нису дефинисани у ставу 1. овог члана, имају значење дефинисано законима којима се уређују технички захтеви за производе и оцењивање усаглашености, стандардизација и општа безбедност производа. 
II. СТАВЉАЊЕ НА ТРЖИШТЕ И/ИЛИ УПОТРЕБУ 
Стављање на тржиште и/или употребу
Члан 5.
Опрема која се употребљава на отвореном простору (у даљем тексту: опрема) ставља се на тржиште и/или употребу, само:
1) ако испуњава све захтеве из овог правилника који се односе на емисију буке у животну средину;
2) кад су спроведени одговарајући поступци оцењивања усаглашености у складу са чл 11. и 12. овог правилника;
3) кад је означена знаком усаглашености и ознаком гарантованог нивоа звучне снаге из Прилога 4 – Знак усаглашености и ознака гарантованог нивоа звучне снаге, који је одштампан уз овај правилник и чини његов саставни део;
4) кад је прати Декларација о усаглашености из Прилога 2 – Декларација о усаглашености, који је одштампан уз овај правилник и чини његов саставни део. 
Слободан промет 
Члан 6.
Опрема из члана 2. овог правилника која испуњава захтеве и друге услове из овог правилника, која је означена знаком усаглашености, ознаком гарантованог нивоа звучне снаге и коју прати Декларација о усаглашености ставља се на тржиште и/или употребу слободно, без икаквих ограничења.
Опрема која не испуњава захтеве и друге услове из овог правилника може се показивати на сајмовима, изложбама, презентацијама и другим сличним манифестацијама, само ако је на њу стављена видљива ознака која означава да она није усаглашена са захтевима из овог правилника и да се неће стављати на тржиште и/или употребу док се не усагласи са тим захтевима. 
За време показивања опреме из става 2. овог члана предузимају се одговарајуће безбедносне мере ради заштите људи.
III. ПРЕТПОСТАВКА УСАГЛАШЕНОСТИ И ДОКУМЕНТАЦИЈА КОЈА ПРАТИ ОПРЕМУ 
Претпоставка усаглашености 
Члан 7.
Сматра се да опрема испуњава све захтеве из овог правилника ако је означена прописаним знаком усаглашености, ознаком гарантованог нивоа звучне снаге и ако је праћена Декларацијом о усаглашености.
Документација која прати опрему приликом стављања на тржиште и/или употребу 
Члан 8.
Произвођач или његов заступник, односно увозник, ако произвођач или његов заступник нису регистровани у Републици Србији, који ставља опрему из члана 2. овог правилника на тржиште и/или употребу у Републици Србији, уз ту опрему прилаже упутство за употребу на српском језику.
Осим упутства за употребу, испоручилац из става 1. овог члана, за опрему из члана 2. овог правилника обезбеђује примерак Декларације о усаглашености из Прилога 2 и њен превод на српски језик, ако та опрема није произведена у Републици Србији.
IV. ВРСТЕ ОПРЕМЕ КОЈЕ СЕ УПОТРЕБЉАВАЈУ НА ОТВОРЕНОМ ПРОСТОРУ И КОЈЕ ЕМИТУЈУ БУКУ У ЖИВОТНУ СРЕДИНУ
Опрема која подлеже ограничењима буке
Члан 9. 
Дефиниције појединачних врста опреме дате су у Прилогу 1 – Врсте и дефиниције опреме која се употребљава на отвореном простору, који је одштампан уз овај правилник и чини његов саставни део.
Начин мерења буке која се преноси ваздухом, за сваку од појединачних врста опреме из става 1. овог члана, прописан је у Прилогу 3, Одељак Б.
Врсте опреме које подлежу ограничењима буке јесу:
1) теретне грађевинске дизалице са мотором са унутрашњим сагоревањем (дефиниција: Прилог 1 тачка 3; мерење: Прилог 3, Oдељак Б тачка 3);
2) компактори, и то само вибрациони и невибрациони ваљци, вибрационе плоче и вибрациони набијачи (дефиниција: Прилог 1, тачка 8; мерење: Прилог 3, Oдељак Б, тачка 8);
3) компресори (< 350 kW) (дефиниција: Прилог 1, тачка 9; мерење: Прилог 3, Oдељак Б тачка 9);
4) ручни хидраулични и пнеуматски разбијачи бетона (дефиниција: Прилог 1, тачка 10; мерење: Прилог 3, Oдељак Б, тачка 10);
5) грађевинска витла са мотором са унутрашњим сагоревањем (дефиниција: Прилог 1 тачка 12; мерење: Прилог 3, Oдељак Б, тачка 12);
6) дозери (< 500 kW) (дефиниција: Прилог 1, тачка 16; мерење: Прилог 3, Oдељак Б, тачка 16);
7) дампери (< 500 kW) (дефиниција: Прилог 1, тачка 18; мерење: Прилог 3, Oдељак Б, тачка 18);
8) хидраулични багери и багери са челичним ужадима (< 500 kW) (дефиниција: Прилог 1, тачка 20; мерење: Прилог 3, Oдељак Б, тачка 20);
9) багери-утоваривачи (< 500 kW) (дефиниција: Прилог 1, тачка 21; мерење: Прилог 3, Oдељак Б, тачка 21);
10) грејдери (< 500 kW) (дефиниција: Прилог 1, тачка 23; мерење: Прилог 3, Oдељак Б, тачка 23);
11) хидраулични агрегати (дефиниција: Прилог 1, тачка 29; мерење: Прилог 3, Oдељак Б, тачка 29);
12) санитарни компактори са утоварном лопатом (< 500 kW) (дефиниција: Прилог 1 тачка 31; мерење: Прилог 3, Oдељак Б, тачка 31);
13) косилице, осим пољопривредне и шумарске опреме и вишенаменских уређаја чији главни мотор има инсталисану снагу већу од 20 kW (дефиниција: Прилог 1 тачка 32; мерење: Прилог 3, Oдељак, Б тачка 32);
14) тримери за травњаке/тримери за ивице травњака (дефиниција: Прилог 1 тачка 33; мерење: Прилог 3, Oдељак Б, тачка 33);
15) виљушкари са мотором са унутрашњим сагоревањем са противтегом, осим „осталих виљушкара са противтегом” према дефиницији из Прилога 1, тачка 36, друга алинеја, са називним капацитетом до 10 t (дефиниција: Прилог 1, тачка 36; мерење: Прилог 3, Oдељак Б, тачка 36);
16) утоваривачи (< 500 kW) (дефиниција: Прилог 1, тачка 37; мерење: Прилог 3, Oдељак Б, тачка, 37);
17) покретне дизалице (дефиниција: Прилог 1, тачка 38; мерење: Прилог 3, Oдељак Б, тачка 38);
18) моторне копачице (мотокултиватори) (< 3 kW) (дефиниција: Прилог 1, тачка 40; мерење: Прилог 3, Oдељак Б, тачка 40);
19) финишери за путеве, осим финишера за путеве опремљених равналицом за сабијање (дефиниција: Прилог 1, тачка 41; мерење: Прилог 3, Oдељак Б, тачка 41);
20) електрични агрегати (< 400 kW) (дефиниција: Прилог 1, тачка 45; мерење: Прилог 3, Oдељак Б, тачка 45);
21) торањске дизалице (дефиниција: Прилог 1, тачка 53; мерење: Прилог 3, Oдељак Б, тачка 53);
22) агрегати за заваривање (дефиниција: Прилог 1, тачка 57; мерење: Прилог 3, Oдељак Б, тачка 57).
Гарантовани ниво звучне снаге опреме из става 1. овог члана не сме да буде већи од дозвољеног нивоа звучне снаге који је утврђен у следећој табели граничних вредности:




Врсте опреме


Нето инсталисана снага P (у kW)
Електрична снага Pel (1) у kW
Маса уређаја m у kg
Ширина сечења L у cm


Дозвољени ниво звучне снаге у dB/1 pW




Компактори (вибрациони ваљци, вибрационе плоче, вибрациони набијачи)


P ≤ 8


108




8 < P ≤ 70


109




P > 70


89 + 11 lg P




Дозери на гусеницама, утоваривачи на гусеницама, багери-утоваривачи на гусеницама


P ≤ 55


106




P > 55


87 + 11 lg P




Дозери на точковима, утоваривачи на точковима, багери-утоваривачи на точковима, дампери, грејдери, санитарни компактори са утоварном лопатом, виљушкари са мотором са унутрашњим сагоревањем са противтегом, покретни кранови, компактори (невибрациони ваљци), финишери за путеве, хидраулични агрегати


P ≤ 55


104




P > 55


85 + 11 lg P




Багери, теретне грађевинске дизалице, грађевинска витла, моторне копачице


P ≤ 15


93




P > 15


80 + 11 lg P




Ручни хидраулични и пнеуматски разбијачи бетона


m ≤ 15


105




15 < m < 30


94 + 11 lg m




m ≥ 30


94 + 11 lg m




Торањске дизалице




96 + lg P




Агрегати за заваривање и електрични агрегати


Pel ≤ 2


95 + lg Pel




2 < Pel ≤ 10


96 + lg Pel




Pel > 10


95 + lg Pel




Компресори


P ≤ 15


97




P > 15


95 + 2 lg P




Косилице, тримери за травњаке и тримери за ивице травњака


L ≤ 50


96




50 < L ≤ 70


98




70 < L ≤ 120


100




L > 120


105




(1) Pel за агрегате за заваривање: конвенционална струја заваривања помножена конвенционалним теретним напоном за најнижу вредност радног фактора коју је навео произвођач.
Pel за електричне генераторе: главна снага у складу са ISO 8528-1:1993, захтев из тачке 13.3.2




Дозвољени ниво звучне снаге се заокружује на најближи цео број (за мање од 0,5 заокружује се на мањи број, а за веће или једнако 0,5 заокружује се на већи број)




Опрема која подлеже само означавању буке
Члан 10.
Дефиниције појединачних врста опреме дате су у Прилогу 1.
Начин мерења буке која се преноси ваздухом, за сваку од појединачних врста опреме из става 1. овог члана, прописан је у Прилогу 3, Одељaк Б.
Врсте опреме која подлеже само означавању гарантованог нивоа звучне снаге:
1) подизне платформе са мотором са унутрашњим сагоревањем (дефиниција: Прилог 1, тачка 1; мерење: Прилог 3, Oдељак Б, тачка 1);
2) секачи жбуња (дефиниција: Прилог 1, тачка 2; мерење: Прилог 3, Oдељак Б, тачка 2);
3) теретне грађевинске дизалице са електромотором (дефиниција: Прилог 1, тачка 3; мерење: Прилог 3, Oдељак Б, тачка 3);
4) тракасте тестере за градилиште (дефиниција: Прилог 1, тачка 4; мерење: Прилог 3, Oдељак Б, тачка 4);
5) стационарне кружне тестере за градилиште (дефиниција: Прилог 1, тачка 5; мерење: Прилог 3, Oдељак Б, тачка 5);
6) преносиве ланчане тестере (дефиниција: Прилог 1, тачка 6; мерење: Прилог 3, Oдељак Б, тачка 6);
7) комбинована возила за испирање под високим притиском и усисавање (дефиниција: Прилог 1, тачка 7; мерење: Прилог 3, Oдељак Б, тачка 7);
8) компактори (само експлозивни набијачи) (дефиниција: Прилог 1 тачка 8; мерење: Прилог 3, Oдељак Б, тачка 8);
9) мешалице за бетон или малтер (дефиниција: Прилог 1, тачка 11; мерење: Прилог 3, Oдељак Б, тачка 11);
10) грађевинска витла са електромотором (дефиниција: Прилог 1, тачка 12; мерење: Прилог 3, Oдељак Б, тачка 12);
11) машине за пренос и убризгавање бетона и малтера (дефиниција: Прилог 1, тачка 13; мерење: Прилог 3, Oдељак Б, тачка 13);
12) транспортне траке (дефиниција: Прилог 1, тачка 14; мерење: Прилог 3, Oдељак Б, тачка 14);
13) расхладни уређаји на возилима (дефиниција: Прилог 1, тачка 15; мерење: Прилог 3 Oдељак Б тачка 15);
14) опрема за бушење (дефиниција: Прилог 1, тачка 17; мерење: Прилог 3, Oдељак Б, тачка 17);
15) опрема за пуњење и пражњење аутосилоса или аутоцистерни (дефиниција: Прилог 1, тачка 19; мерење: Прилог 3, Oдељак Б, тачка 19);
16) контејнери за стакло намењено рециклажи (дефиниција: Прилог 1, тачка 22; мерење: Прилог 3, Oдељак Б, тачка 22);
17) тримери за траву/тримери за ивице траве (дефиниција: Прилог 1, тачка 24; мерење: Прилог 3, Oдељак Б, тачка 24);
18) тримери за живу ограду (дефиниција: Прилог 1, тачка 25; мерење: Прилог 3, Oдељак Б, тачка 25);
19) испирачи под високим притиском (дефиниција: Прилог 1, тачка 26; мерење: Прилог 3, Oдељак Б, тачка 26);
20) машине са воденим млазом под високим притиском (дефиниција: Прилог 1, тачка 27; мерење: Прилог 3, Oдељак Б, тачка 27);
21) хидраулични чекићи (дефиниција: Прилог 1, тачка 28; мерење: Прилог 3, Oдељак Б, тачка 28);
22) резачи бетона, асфалта и сл. (дефиниција: Прилог 1, тачка 30; мерење: Прилог 3, Oдељак Б, тачка 30);
23) дувачи лишћа (дефиниција: Прилог 1, тачка 34; мерење: Прилог 3, Oдељак Б тачка 34);
24) сакупљачи лишћа (дефиниција: Прилог 1, тачка 35; мерење: Прилог 3, Oдељак Б, тачка 35);
25) виљушкари са мотором са унутрашњим сагоревањем са противтегом, и то само „остали виљушкари са противтегом” према дефиницији из Прилога 1, тачка 36, друга алинеја, са називним капацитетом до 10 t (дефиниција: Прилог 1, тачка 36; мерење: Прилог 3, Oдељак Б, тачка 36);
26) покретни контејнери за отпад (дефиниција: Прилог 1, тачка 39; мерење: Прилог 3, Oдељак Б, тачка 39);
27) финишери за путеве опремљени равналицом за сабијање (дефиниција: Прилог 1, тачка 41; мерење: Прилог 3, Oдељак Б, тачка 41);
28) опрема за побијање шипова (дефиниција: Прилог 1, тачка 42; мерење: Прилог 3, Oдељак Б, тачка 42);
29) цевополагачи (дефиниција: Прилог 1, тачка 43; мерење: Прилог 3, Oдељак Б, тачка 43);
30) гусеничари за скијашке стазе (ратракт) (дефиниција: Прилог 1, тачка 44; мерење: Прилог 3, Oдељак Б, тачка 44);
31) електрични агрегати (≥ 400 kW) (дефиниција: Прилог 1, тачка 45; мерење: Прилог 3, Oдељак Б, тачка 45);
32) машине за чишћење (дефиниција: Прилог 1, тачка 46; мерење: Прилог 3, Oдељак Б, тачка 46);
33) возила за сакупљање отпада (дефиниција: Прилог 1, тачка 47; мерење: Прилог 3, Oдељак Б, тачка 47);
34) машине за стругање асфалта (дефиниција: Прилог 1, тачка 48; мерење: Прилог 3, Oдељак Б, тачка 48);
35) машине за растресање земље (скерифајери) (дефиниција: Прилог 1, тачка 49; мерење: Прилог 3, Oдељак Б, тачка 49);
36) дробилице/секачице (дефиниција: Прилог 1 тачка 50; мерење: Прилог 3, Oдељак Б, тачка 50);
37) машине за уклањање снега са ротирајућим алатом, и то самоходне, без прикључака (дефиниција: Прилог 1, тачка 51; мерење: Прилог 3, Oдељак Б, тачка 51);
38) возила за усисавање (дефиниција: Прилог 1 тачка 52; мерење: Прилог 3, Oдељак Б, тачка 52);
39) ровокопачи (дефиниција: Прилог 1, тачка 54; мерење: Прилог 3, Oдељак Б, тачка 54);
40) камиони мешалице (дефиниција: Прилог 1, тачка 55; мерење: Прилог 3, Oдељак Б, тачка 55);
41) пумпе за воду (осим потапајућих) (дефиниција: Прилог 1, тачка 56; мерење: Прилог 3, Oдељак Б, тачка 56).
V. ПОСТУПЦИ ОЦЕЊИВАЊА УСАГЛАШЕНОСТИ
Поступци оцењивања усаглашености опреме која подлеже ограничењима буке
Члан 11. 
Пре стављања на тржиште и/или употребу опреме која подлеже ограничењима буке, произвођач или његов заступник за сваку врсту те опреме спроводи један од следећих поступака оцењивања усаглашености:
1) интерну контролу производње са оценом техничке документације и периодичним проверама опреме из Прилога 6 – Интерна контрола производње са оценом техничке документације и периодичним проверама, који је одштампан уз овај правилник и чини његов саставни део;
2) усаглашеност на основу појединачне верификације опреме из Прилога 7 – Усаглашеност на основу појединачне верификације опреме, који је одштампан уз овај правилник и чини његов саставни део; 
3) усаглашеност на основу потпуног обезбеђивања квалитета производње из Прилога 8 – Усаглашеност на основу потпуног обезебеђивања квалитета производње, који је одштампан уз овај правилник и чини његов саставни део.
Поступак оцењивања усаглашености опреме која подлеже само означавању буке 
Члан 12. 
Пре стављања на тржиште и/или употребу опреме која подлеже само означавању буке, произвођач или његов заступник за сваку врсту те опреме спроводи поступак оцењивања усаглашености интерне контроле производње из Прилога 5 – Интерна контрола производње, који је одштампан уз овај правилник и чини његов саставни део.
Достављање обавештења и информација у вези са оцењивањем усаглашености
Члан 13. 
На образложени захтев надлежног инспектора и/или министарства надлежног за именовање тела за оцењивање усаглашености у складу са овим правилником, произвођач или његов заступник, односно увозник ако произвођач или његов заступник нису регистровани у Републици Србији, као и именовано тело за оцењивање усаглашености достављају обавештења и потребне информације у вези са спроведеним поступцима оцењивања усаглашености, а посебно техничку документацију у складу са одговарајућим прилозима и у складу са законом којим се уређују технички захтеви за производе и оцењивање усаглашености.
VI. ИМЕНОВАНО ТЕЛО ЗА ОЦЕЊИВАЊЕ УСАГЛАШЕНОСТИ
Именовано тело 
Члан 14. 
Тело за оцењивање усаглашености може да обавља послове оцењивања усаглашености опреме из члана 2. овог правилника ако испуњава захтеве за оцењивање усаглашености из Прилога 9 – Захтеви које мора да испуни тело за оцењивање усаглашености да би било именовано за оцењивање усаглашености, који је одштампан уз овај правилник и чини његов саставни део и ако је именовано (у даљем тексту: Именовано тело) у складу са законом којим се уређују технички захтеви за производе и оцењивање усаглашености и прописом донетим на основу тог закона. 
VII. ДЕКЛАРАЦИЈА О УСАГЛАШЕНОСТИ И ТЕХНИЧКА ДОКУМЕНТАЦИЈА 
Декларација о усаглашености
Члан 15. 
Декларацију о усаглашености опреме из члана 2. овог правилника сачињава произвођач или његов заступник, пре стављања на тржиште и/или употребу те опреме у Републици Србији.
Минимална садржина Декларације о усаглашености утврђена је у Прилогу 2.
Декларација о усаглашености из става 1. овог члана сачињава се на српском језику, а ако опрема није произведена на територији Републике Србије, произвођач или његов заступник, односно увозник, обезбеђује превод примерка Декларације о усаглашености на српски језик.
Примерак Декларације о усаглашености прати опрему из става 1. овог члана, при стављању на тржиште и/или употребу у Републици Србији, а ако се ради о опреми која није произведена на територији Републике Србије, уз примерак Декларације о усаглашености обавезно се прилаже и примерак њеног превода на српски језик.
Произвођач или његов заступник, односно увозник ако произвођач или његов заступник нису регистровани у Републици Србији, чува примерак Декларације о усаглашености, односно њен превод на српски језик, најмање десет година од дана када је опрема из члана 2. овог правилника последњи пут израђена, односно увезена у Републику Србију.
Техничка документација
Члан 16. 
Техничку документацију за опрему из члана 2. овог правилника сачињава произвођач те опреме.
Техничка документација мора да омогући оцењивање усаглашености опреме из става 1. овог члана са свим захтевима из овог правилника.
Садржина техничке документације је утврђена у Прилозима 5, 6, 7. и 8. и она зависи од поступка оцењивања усаглашености који се спроводи.
Техничка документација не мора да се чува на територији Републике Србије, нити мора трајно да буде доступна у материјалном облику. 
Произвођач или његов заступник чува техничку документацију најмање десет година после датума производње опреме из члана 2. овог правилника или десет година после датума последњег произведеног примерка те опреме, у случају серијске производње и у овом року је обавезан да је ставља на располагање и чини доступним на захтев надлежног инспектора, односно другог надлежног органа у складу са овим правилником.
Лице одређено у Декларацији о усаглашености производа из члана 2. овог правилника, мора да буде способно да састави техничку документацију, да је стави на располагање и учини доступном на захтев надлежног инспектора, односно другог надлежног органа у складу са овим правилником.
Ако произвођач или његов заступник нису регистровани на територији Републике Србије, односно ако лице одређено у Декларацији о усаглашености није регистровано или нема пребивалиште на територији Републике Србије, увозник преузима обавезу чињења доступном техничке документације из ст. 5. и 6. овог члана, у складу са законом којим се уређују технички захтеви за производе и оцењивање усаглашености.
VIII. ОЗНАЧАВАЊЕ 
Знак усаглашености и ознака гарантованог нивоа звучне снаге 
Члан 17. 
Опрема на коју се примењује овај правилник и која је усаглашена са захтевима из овог правилника означава се знаком усаглашености у облику и на начин који је прописан у Прилогу 4. 
Ако се на опрему из става 1. овог члана, односно поједине аспекте ове опреме, примењују и други технички прописи који предвиђају стављање знака усаглашености, у том случају стављени знак усаглашености на опрему означава да је та опрема усаглашена и са захтевима тих других прописа.
Осим знака усаглашености, на опрему на коју се примењује овај правилник, обавезно се ставља и ознака гарантованог нивоа звучне снаге у облику и на начин који је прописан у Прилогу 4. 
На опрему из става 1. овог члана, знак усаглашености ставља произвођач или његов заступник, односно увозник ако произвођач или његов заступник нису регистровани на територији Републике Србије, а ознаку гарантованог нивоа звучне снаге ставља произвођач или његов заступник, на видном месту тако да буду читљиви и неизбрисиви, у складу са прописом којим се одређује начин стављања и употреба знакова усаглашености.
На опрему из става 1. овог члана, могу да се стављају и други знакови, симболи, натписи или друге ознаке, под условом да се тиме не смањује видљивост, читљивост и/или значење знака усаглашености и ознаке гарантованог нивоа звучне снаге.
На опрему из става 1. овог члана, не могу да се стављају други знакови, симболи, натписи или друге ознаке чије стављање је забрањено законом којим се уређују технички захтеви за производе и оцењивање усаглашености.
Неодговарајуће означавање 
Члан 18. 
Неодговарајућим означавањем, сматра се стављање знака, симбола, натписа или друге ознаке чије стављање је забрањено законом којим се уређују технички захтеви за производе и оцењивање усаглашености, као и: 
1) стављање знака усаглашености и ознаке гарантованог нивоа звучне снаге на опрему на коју се не примењује овај правилник;
2) непостојање знака усаглашености, као и ознаке гарантованог нивоа звучне снаге на опреми која је усаглашена са захтевима из овог правилника;
Стављање и употреба знака усаглашености, као и других знакова, симбола, натписа или других ознака из члана 17. овог правилника и става 1. овог члана, обезбеђује се у складу са законом којим се уређују технички захтеви за производе и оцењивање усаглашености. 
IX. ПРИКУПЉАЊЕ ПОДАТАКА О БУЦИ И ЗАШТИТНА КЛАУЗУЛА
Прикупљање података о буци
Члан 19.
Произвођач или његов заступник, односно увозник који намерава да стави на тржиште и/или употребу у Републици Србији опрему из члана 2. овог правилника, за сваки тај производ доставља примерак Декларације о усаглашености Именованом телу по свом избору, као и Европској комисији.
Европска комисија прикупља податке за сваку врсту опреме из става 1. овог члана, периодично их објављује и чини доступним свим пријављеним телима, на њихов захтев.
Заштитна клаузула
Члан 20. 
Испорука или употреба опреме из члана 2. овог правилника, која је стављена на тржиште Републике Србије, која испуњава захтеве из овог правилника, на коју је стављен знак усаглашености, ознака гарантованог нивоа звучне снаге, коју прати Декларација о усаглашености и која се користи у складу са предвиђеном наменом или у условима који се могу разумно предвидети, може се ограничити или забранити у складу са законом којим се уређују технички захтеви за производе и оцењивање усаглашености.
Усклађеност са прописима Европске уније
Члан 21. 
Овај правилник је усклађен са свим начелима и битним захтевима из Директиве 2000/14/ЕЗ Европског парламента и Савета од 8. маја 2000. године и Директиве Европског парламента и Савета 2005/88/ЕЗ од 14. децембра 2005. године, у вези са емисијом буке у животну средину коју производи опрема која се употребљава на отвореном простору. 
X. ПРЕЛАЗНЕ И ЗАВРШНЕ ОДРЕДБЕ
Члан 22.
Од дана ступања на снагу потврђеног међународног уговора о оцењивању усаглашености и прихватању индустријских производа са Европском унијом (АСАА споразум), у овом правилнику, за опрему из члана 2. овог правилника, речи: „Декларација о усаглашености” у чл. 1, 5, 6, 7. и 8, наслову поглавља и наслову изнад члана 15. и члану 15, у чл. 19. и 20. овог правилника, као и у наслову Прилога 2 и у Прилозима 2, 5, 6, 7. и 8. овог правилника имаће значење: „ЕЗ декларација о усаглашености”, а речи: „знак усаглашености” у чл. 1, 5, 6, 7, наслову изнад члана 17. и у чл. 17, 18. и 20. овог правилника, као и у Прилозима 2, 5, 6, 7 и 8 овог правилника имаће значење: „СЕ знак”.
Ако уговор из става 1. овог члана не буде закључен, значење речи: „Декларација о усаглашености” и „знак усаглашености” из става 1. овог члана примењује се од дана приступања Републике Србије Европској унији. 
Члан 23.
Од дана ступања на снагу овог правилника до дана ступања на снагу потврђеног међународног уговора о оцењивању усаглашености и прихватању индустријских производа са Европском унијом за производе на које се примењује овај правилник означавање усаглашености обавља се стављањем Српског знака усаглашености, у складу са овим правилником и посебним прописима.
Ако уговор из става 1. овог члана не буде закључен, означавање усаглашености стављањем Српског знака усаглашености обавља се до дана приступања Републике Србије Европској унији. 
Од дана ступања на снагу потврђеног међународног уговора о оцењивању усаглашености и прихватању индустријских производа са Европском унијом за производе на које се примењује овај правилник означавање усаглашености обавља се стављањем CE знака у складу са овим правилником и посебним прописима. 
Ако уговор из става 3. овог члана не буде закључен, означавање усаглашености стављањем СЕ знака обавља се од дана приступања Републике Србије Европској унији.
Члан 24.
Одредбе члана 19. овог правилника примењују се од дана приступања Републике Србије Европској унији.
Члан 25.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јула 2015. године. 
Број 110-00-42/2012-33
У Београду, 20. децембра 2012. године
Министар,
Млађан Динкић, с.р.
 
ЛИСТА ПРИЛОГА 
ПРИЛОГ 1 - ВРСТЕ И ДЕФИНИЦИЈЕ ОПРЕМЕ КОЈА СЕ УПОТРЕБЉАВА НА ОТВОРЕНОМ ПРОСТОРУ
ПРИЛОГ 2 - ДЕКЛАРАЦИЈА О УСАГЛАШЕНОСТИ
ПРИЛОГ 3 - МЕТОДE МЕРЕЊА БУКЕ КОЈА СЕ ПРЕНОСИ ВАЗДУХОМ И КОЈУ ЕМИТУЈЕ ОПРЕМА КОЈА СЕ УПОТРЕБЉАВА НА ОТВОРЕНОМ ПРОСТОРУ
ПРИЛОГ 4 - ЗНАК УСАГЛАШЕНОСТИ И ОЗНАКА ГАРАНТОВАНОГ НИВОА ЗВУЧНЕ СНАГЕ 
ПРИЛОГ 5 - ИНТЕРНА КОНТРОЛА ПРОИЗВОДЊЕ
ПРИЛОГ 6 - ИНТЕРНA КОНТРОЛA ПРОИЗВОДЊЕ СА ОЦЕНОМ ТЕХНИЧКЕ ДОКУМЕНТАЦИЈЕ И ПЕРИОДИЧНИМ ПРОВЕРАМА
ПРИЛОГ 7 - УСАГЛАШЕНОСТ НА ОСНОВУ ПОЈЕДИНАЧНЕ ВЕРИФИКАЦИЈЕ ОПРЕМЕ
ПРИЛОГ 8  - УСАГЛАШЕНОСТ НА ОСНОВУ ПОТПУНОГ ОБЕЗБЕЂИВАЊА КВАЛИТЕТА ПРОИЗВОДЊЕ
ПРИЛОГ 9 - ЗАХТЕВИ КОЈЕ МОРА ДА ИСПУНИ ТЕЛО ЗА ОЦЕЊИВАЊЕ УСАГЛАШЕНОСТИ ДА БИ БИЛО ИМЕНОВАНО ЗА ОЦЕЊИВАЊЕ УСАГЛАШЕНОСТИ