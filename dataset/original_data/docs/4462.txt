На основу члана 85.
став 1. тачка 1. Закона о задругама (“Службени лист СРЈ”, бр. 41/96 и 12/98),
Скупштина Задруженог савеза Југославије доноси

 

 

ОПШТА ПРАВИЛА


Задружног савеза Југославије

„Службени
лист СРЈ”, број 25 од 22. маја 1998.

 

 

I.
ОСНОВНЕ ОДРЕДБЕ

 

Члан
1.

Овим правилима
утврђује се примена задружних принципа: добровољности, солидарности,
демократичности, економског учешћа, једнаког права управљања, самосталности,
задружног обазовања и међузадружне сарадње, као и друга питања од значаја за
рад и пословање земљорадничких задруга.

 

Члан
2.

Ова правила и општи
акти за њихово извршавање односе се на све земљорадничке задруге (у даљем
тексту: задруга) и њихове савезе.

Ова правила и општи
акти за њихово извршавање сходно се примењују на друге врсте задруга, осим на
омладинске и студентске и стамбене задруге и њихове савезе.

 

Члан
3.

Ради заштите
законитости, традиције, угледа и интереса задругарства, задружни савез који
врши задружну ревизију (у даљем тексту: ревизијски савез) има право и обавезу
да предузме одговарајуће мере, укључујући и подношење захтева за покретање
поступка ликвидације, брисања из судског регистра, ускраћивање пореских
олакшица и предузимање других мера од стране надлежних инспекцијских и других
органа, ако задруга у поступку задружне ревизије не отклони утврђене
неправилности у оснивању и пословању.

 

Члан
4.

Задруга се оснива и
послује са уделима задругара, стеченом и наслеђеном задружном имовином, као и
другим приходима које задруга стиче својим пословањем.

За пословање и рад
задруга могу се користити средства домаћих и страних физичких и правних лица,
која могу бити предмет заједничких улагања, што се уређује уговором задруге и
улагача.

Удео задругара
уплаћује се приликом оснивања или приступања у задругу а у једнаком фиксном
износу или у неновчаним средствима (земљиште, покретна и непокретна имовина,
хартије од вредности и друго).

Ближи услови у вези
са висином, роком и начином уплате удела утврђују се општим актом задруге на
основу критеријума утврђених овим правилима и другим општим актима Задружног
савеза Југославије (у даљем тексту: Савез).

 

Члан
5.

Ради остваривања
социјалне функције задруге Савез предлаже надлежним органима доношење прописа и
мера којима се утврђују олакшице и друге погодности за рад задруга и задругара.

Задруга може
користити олакшице и друге погодности у пословању, утврђене законом и другим
приписима, ако послује у складу са Законом о задругама (у даљем тексту: Закон)
и овим правилима.

 

II.
ЗАДРУЖНИ ПРИНЦИПИ

 

Члан
6.

Принцип
добровољности заснива се на слободно изражној вољи при оснивању, приступању и
иступању из задруге.

Принцип
добровољности подразумева и добровољно преузимање права и обавеза.

Принцип
добровољности не односи се на прописане и преузете обавезе задруге и задругара.

 

Члан
7.

Принцип солидарности
заснива се на начелу узајамности и самопомоћи, као традиционалним вредностима
задругарства.

Задруга се нарочито
придржава принципа солидарности приликом коришћења задружних фондова, као и у
случајевима повреде на раду, теже болести, несреће у домаћинству, породици и
сл.

 

Члан
8.

Принцип
демократичности заснива се на томе да сва лица која испуњавају услове утврђене
Законом, овим правилима и правилима задруге, могу под истим условима стећи
статус задругара и имати иста права, без обзира на националну, верску,
политичку и полну припадност.

Задруге су
демократске организације својих чланова, који активно учествују у утврђивању
односа у задрузи и у доношењу и спровођењу одлука.

Задруга је дужна да
обезбеди потпуну једнакост и равноправност својих задругара на демократским
начелима.

 

Члан
9.

Принцип економског
учешћа заснива се на обезбеђењу права задругара да, на равноправним основама,
стичу добит, односно вишак прихода над расходима за личне и заједничке потребе.

Задруга стиче
средства својим пословањем и радом задругара.

Учешће задругара у
расподели средстава мора бити сразмерно њиховом доприносу.

 

Члан
10.

Принцип једнаког
права управљања заснива се на једнаком праву гласа свих задругара у управљању
задругом.

Принцип једнаког
права управљања спроводи се непосредно или преко изабраних представника у
органима задруге.

 

Члан
11.

Принцип
самосталности заснива се на задружној аутономији по којој су задруге и задружни
савези самосталне и независне организације у односу на политичке, верске и
друге организације и органе.

 

Члан
12.

Принцип задружног
образовања заснива се на обавези задруге да, у границама могућности и стварних
потреба, врши образовање, стручно усавршавање и информисање задругара и
запослених у задрузи, на основу јединственог програма који утврђује и спроводи
Савез.

 

Члан
13.

Принцип међузадружне
сарадње заснива се на обавези задруге да сарађује са другим задругама.

Савез координира
међузадружну сарадњу и сарађује са другим задружним савезима у земљи и
иностранству.

 

III.
ПРИМЕНА ЗАДРУЖНИХ ПРИНЦИПА

 

1.
Оснивање и пословање задруге

 

Члан
14.

Задруга се оснива да
би задругарима омогућила да својим радом и средствима остваре дипунска средства
и за задовољење социјалних, културних, образовних и других личних и заједничких
потреба.

 

Члан
15.

Задруга обезбеђује
задругарима одговарајућу правну и социјалну сигурност за време радног
ангажовања.

Организованом
производњом и радом преко задруге, задругари обезбеђују средства и већу
сигурност, виши стандард, задружну солидарност и стицање знања потребних за
одговрајућу производњу.

 

Члан
16.

Задругу могу
основати физичка лица, у складу са Законом.

Задругу не могу
основати правна лица.

Задругари који су
стекли статус задругара као оснивачи задруге и задругари који су тај статус
стакли после оснивања задруге имају иста права и обавезе.

 

Члан
17.

Средства за оснивање
и почетак рада задруге обезбеђују оснивачи.

На основу средстава
уложених за оснивање и почетак рада задруге не могу се стицати друга права,
осим права на повраћај валоризованог удела.

 

Члан
18.

Физичко или правно лице
не може бити власник задруге.

Средства задруге су
у задружној својини.

 

Члан
19.

Савез пружа
информације, стручну и другу помоћ при оснивању задруге, ради оснивања
оптималног броја задруга, заштите и развоја задругарства.

 

Члан
20.

Задруга обезбеђује одговарајуће
материјалне, организационе, просторне, кадровске и друге услове ради постизања
веће продуктивности у производњи, промету и преради, доради и повећања
стандарда задругара у складу са циљевима оснивања задруге и општим актом
Савеза.

 

Члан
21.

Задруга је дужна да
се упише у задружни регистар који води Савез.

Савез из става 1.
овог члана издаје потврду да је задруга уписана у задружни регистар.

Потврду о упису у
задружни регистар задруга доставља организацији која обавља послове платног
промета уз захтев за отварање жиро-рачуна.

 

Члан
22.

Задруга може
обављати послове са незадругарима и за незадругаре, ако је то у интересу
задругара, с тим да број незадругара не може бити већи од укупног броја
задругара.

Послови из става 1.
овог члана немају карактер заједничке производње у смислу прописа којима се
уређују порези и доприноси.

 

2.
Услови и начин стицања статуса задругара

 

Члан
23.

Задругар може бити
лице које испуњава услове прописане за оснивање те задруге.

 

Члан
24.

Уз захтев за стицање
статуса задругара подносе се и докази о испуњењу услова.

Подаци о доказима из
става 1. овог члана уписују се у књигу задругара.

 

Члан
25.

Исто лице не може
бити истовремено задругар у више општих задруга, осим када је друга задруга
специјализована (житарска, воћарска, виноградарска, сточарска, пчеларска,
домаће радиности и др.) ако је то утврђено задружним прописима и колективним
уговором.

 

Члан
26.

Задруга води уредну
евиденцију о задругарима, који чине:

1) захтев за пријем;

2) одлуку о пријему;

3) приступна
пријава;

4) књига задругара;

5) подаци о исплати
и други подаци о задругару.

Облик и садржај
образаца за стицање статуса задругара и начин вођења евиденције из става 1.
овог члана утврђује Савез.

Задруга може уносити
и друге податке у евиденцију из става 1. овог члана.

 

Члан
27.

Супротно је
задружним принципима и овим правилима:

1) условљавање
задругара чланством у одређеној задрузи;

2) преузимање
задругара од стране друге задруге без њихове претходне сагласности, односно
непоштовање принципа добровољности и поступка за стицање статуса задругара
прописаног Законом, овим правилима и правилима задруге.

 

Члан
28.

Лица која су била
запослена у задрузи не могу бити оснивачи друге опште или специјализоване
задруге, нити заснивати радни однос у другој општој и истој специјализованој
задрузи, у року од годину дана од дана престанка статуса запосленог у тој
задрузи, осим у случају престанка рада задруге или ако скупштина задруге
другачије не одлучи.

 

Члан
29.

Правилима задруге
утврђују се права и обавезе задругара, у обиму који не може бити мањи од обима
права и обавеза утврђених Законом и општим актом Савеза.

Права и обавезе
задругара не могу се преносити на друга лица, осим у случајевима утврђеним
Законом.

 

3.
Предмет и начин пословања (делатност задруге)

 

Члан
30.

Предмет пословања
(делатност) задруге јесте организовање производње на газдинствима задругара,
производња, прерада и продаје пољопривредно-прехрамбених и других производа,
снабдевање задругара репродукционим материјалом, енергентима, средствима за
производњу, деловима за пољопривредну механизацију и опрему и другом робом,
вршење промета роба задругара и за задругаре, организовање штедно-кредитних
послова, као и обављање других врста производње, промета роба и вршење услуга.

Задруга може у
одређеној мери поред ових делатности да врши и друге делатности, односно
послове који служе делатности, а који се уобичајено врше уз ту делатност или
доприносе потпунијем искоришћавању капацитета и материјала који се
употребљавају за вршење делатности.

 

Члан
31.

Задруга послује са
незадругарима у име и за рачун задругара, у своје име, а за рачун задругара или
у своје име и за свој рачун.

Услови и начин
пословања задруге са задругарима и трећим лицима уређују се правилима задруге.

 

Члан
32.

Задругари међусобне
односе регулишу правилима задруге.

Односи између
задруге и незадругара уређују се уговором. 

Извршавање обавеза
задруге према задругарима у новцу или роби уређује се уговором.

 

4.
Приход задруге

 

Члан
33.

Средства остварена
заједничком производњом задругара чине приход задруге.

Приход задруге чине
и средства остварена у производњи на задружној економији, преради, доради и из
других делатности.

Средства из ст. 1. и
2. овог члана састоје се од:

1) средстава која се
исплаћују задругару за производе које је произвео на свом газдинству и
средстава из пословања задруге остварених из осталих делатности;

2) средства за
трошкове пословања и друге заједничке потребе;

3) средства за
плаћање пореза, доприноса и других обавеза. 

Средства из тач. 1.
до 3. став 3. овог члана немају карактер личних примања из радног односа нити
карактер провизије, односно накнаде за извршене услуге на тржишту.

 

Члан
34.

Годишњим рачуном
утврђују се стварни трошкови и део добити, односно вишак прихода над расходима
који се уноси у обавезни резервни фонд, а по потреби и у друге фондове, у
проценту утврђеном задружним правилима.

 

Члан
35.

Средства остварена
радом и пословањем задруге су у задружној својини и она се не могу претварати у
друге облике својијне.

 

5.
Управљање задругом

 

Члан
36.

Задругом управљају
задругари на принципу један задругар један глас.

У скупштину и
надзорни одбор задруге могу бити изабрани само задругари, а у управни одбор и
један запослени, ако задруга има више од 50 запослених.

Ако скупштину чине
представници задругара, њихов број не може бити мањи од 21.

Управни одбор има
најмање пет чланова.

Надзорни одбор има
најмање три члана.

Директор задруге
мора бити у сталном радном односу и бира се на пет година са могућношћу
поновног избора.

Директор има овлашћење
да потписује уговоре и врши друге правне радње, као и да заступа задругу.

 

6.
Задружна сарадња

 

Члан
37.

Задруга је део
задружног система који чини: задругар, задруга и задружни савез.

Сваки део задружног
система води рачуна о интересима система као целине.

Задругар, поред
личних интереса, води рачуна о интересу других задругара и задруге.

Задруга послује у
интересу задругара, уважавајући интересе других задруга са којима оснива
задружни савез, на територијалном принципу, ради координације и задовољавања
заједничких интереса на задружним принципима и начелима пословног морала.

 

Члан
38.

Супротно је
задружним принципима, интересима задругарства и овим правилима да се на
подручју једне територијалне јединице оснива више од једног задружног савеза.

Задружни савез
основан за одређену територијалну јединицу може, сагласно Закону и овим
правилима, имати у свом називу ознаку те територијалне јединице и представљати
задруге, само ако у свом чланству има више од половине задруга регистрованих на
територији која је назначена у називу савеза.

Савези основани на
нижем нивоу територијалног организовања дужни су да сарађују и усаглашавају рад
и деловање са савезом основаним на вишем нивоу територијалног организовања,
ради обезбеђења јединственог система представљања, организовања, рада, стручног
и другог информисања свих задруга.

 

Члан
39.

Задружни савез
Југославије повезује, штити и заступа интересе свих земљорадничких задруга и
других врста задруга на које се ова правила сходно примењују, пред надлежним
државним и другим органима и врши јавна овлашћења утврђена Законом, ради
обезбеђења јединства система задругарства и једнаких услова за рад и развој
земљорадничких задруга и других врста задруга на која се ова правила сходно
примењују.

 

Члан
40.

Савез основан на
вишем нивоу територијалног организовања може, ради рационалнијег и
економичнијег пословања, обављати стручне, информативне и друге послове за
савезе основане на нижем нивоу територијалног организовања.

 

Члан
41.

Средства за рад
Савеза обезбеђују чланице уплатом чланарине.

Основицу за
утврђивање чланарине којом чланице обезбеђују средства за рад Савеза чине
остварене бруто зараде без умањења по основу ослобађања и олакшица.

Чланице Савеза
плаћају чланарину по стопи 0,60% од основице.

Чланарина се
уплаћује на жиро-рачун Савеза број: 40806-603-2-14104, с позивом на број
05-740000, на дан уплате пореза и доприноса на зараде.

Задруге чланице
Савеза које немају запослене, плаћају чланарину у паушалном износу у висини од
50% од просечне месечне нето зараде у привреди СРЈ, важећи на дан уплате.
Уплата се врши одједном за целу годину.

 

Члан
42.

Средства за обављање
задружне ревизије и вршење других јавних овлашћења од стране надлежног савеза,
обезбеђују задруге уплатом задружног доприноса или на други начин, у складу са
општим актом Савеза и јединственом методологијом, односно упутством.

 

Члан
43.

Супротан је
задружним принципима и овим правилима сваки облик нелојалне конкуренције између
задругара, запослених у задрузи, задруга и савеза.

 

Члан
44.

Задругари, запослени
у задругама, задруге и савези дужни су да се у свом раду и међусобним односима
придржавају Закона, ових правила и норми пословног морала, водећи рачуна да се
другом не нанесе материјална штета, не наруши лични и колективни углед, те да
се штити и уважава интерес свих у систему задругарства.

 

Члан
45.

Није у складу са
задружним принципима и овим правилима да задругари, задруге и савези воде
судске спорове и јавну полемику са својим члановима или међусобно, пре него што
исцрпе све друге могућности да настали спор реше договором, путем задружне
арбитраже, суда части и задружне ревизије.

 

Члан
46.

Задругари, запослени
у задрузи, задруге и савези, дужни су да, одговорно и савесно, представљају и
штите интересе задругара, задруге, савеза и задругарства у целини.

 

Члан
47.

Задруге и савези су
дужни да предузму одговарајуће мере, ради спречавања појава којима се наноси
штета и угрожава углед и интерес задругарства као целине.

 

7.
Задружна арбитража и Суд части

 

Члан
48.

Задругари, задруге и
савези стараће се да не дође до међусобних спорова.

 

Члан
49.

За решавање спорова
у задрузи и савезима може се организовати арбитража, а у Савезу – Суд части.

 

Члан
50.

Арбитража у задрузи
решава спорове између задругара и спорове између задругара и задруге.

Арбитража решава
спорове, ако је то предвиђено правилима задруге.

Састав и
организација арбитраже из става 1. овог члана, начин избора и поступак у
стварима из надлежности арбитраже, утврђује се општим актом здруге.

 

Члан
51.

Арбитража у
задружном савезу решава:

1) Спорове између
задругара и задруге, ако се спор није могао решити у задрузи;

2) спорове између
задругара;

3) спорове између
задруге и савеза.

Арбитража решава
спорове ако је то предвиђено правилима Савеза.

Надлежност, састав и
организација арбитраже из става 1. овог члана, начин избора и поступак из
надлежности арбитраже, утврђују се општим актом савеза.

 

Члан
52.

Суд части одлучује о
повредама одредби ових правила, задружних принципа, о нелојалној конкуренцији,
о повредама моралних норми пословања и о нарушавању интереса задружног система
као целине.

Суд части ослучује и
о неизвршавању обавеза према Савезу. Надлежност, састав и организација Суда
части, начин избора и поступак у стварима из његове надлежности, утврђују се
општим актом Савеза.

Суд части може
изрећи:

1) опомену;

2) јавну опомену;

3) опомену пред
подношење пријаве за покретање поступка од стране надлежног инспекцијског или
другог државног органа;

4) искључење из
Савеза.

 

8.
Задружни регистар и задружна статистика

 

Члан
53.

Задружни регистар и
здружну статистику води Савез.

 

Члан
54.

Све задруге и савези
обавезни су да, по методологији и роковима које утврди Савез, благовремено
достављају тачне и потпуне податке од значаја за вођење задружног регистра и
задружне статистике.

Подаци које задруга
означи пословном тајном, не могу се давати трећим лицима без сагласности
задруге.

 

9.
Задружна ревизија

 

Члан
55.

Задружни савез
Југославије обезбеђује обављање задружне ревизије на начин утврђен Законом и
правилима о задружној ревизији.

Задружна ревизија је
обавезна за све задруге.

 

Члан
56.

Задруге и задружни
савези су дужни да обезбеде средства, податке, документа и друге услове за
вршење задружне ревизије.

 

Члан
57.

Ревизијски савез је
дужан да поднесе пријаву надлежном органу за покретање поступка ако, на основу
извештаја о задружној ревизији, оцени да је учињено:

1) кривично дело;

2) привредни
преступ;

3) прекршај.

 

IV.
ПРЕЛАЗНЕ И ЗАВРШНЕ ОДРЕДБЕ

 

Члан
58.

Председник Савеза
стара се о спровођењу ових правила и даје одговарајућа упутства и стручна
мишљења.

 

Члан
59.

Постојеће задруге су
дужне да усагласе своју организацију, пословање и опште акте са овим правилима.

 

Члан
60.

Постојеће задруге су
дужне да потврду о упису у задружни регистар доставе организацији која обавља
послове платног промета у року од пет месеци од дана ступања на снагу ових
правила.

 

Члан
61.

Ова правила ступају
на снагу осмог дана од дана објављивања у “Службеном листу СРЈ”.

 

 

Бр.
26000/1

26. јуна
1997. године

Београд

 

Председник


Предраг Думановић, 
с.
р.

 

Председник Скупштине


Милан Кузмановић, 
с.
р.