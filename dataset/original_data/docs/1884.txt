ЗАКОН
о преузимању обавеза Jавног 
	предузећа „Путеви Србије” према привредним друштвима по основу неизмирених 
	обавеза и претварању тих обавеза у јавни дуг Републике Србије

	"Службени гласник РС", број 62 од 16. јула 2013.
 
Предмет уређивања
Члан 1.
Овим законом уређује се начин, поступак и динамика измиривања обавеза 
	Јавног предузећа „Путеви Србије” према путарским и другим друштвима са 
	којима Јавно предузеће „Путеви Србије” има закључене уговоре о одржавању 
	државних путева (у даљем тексту: путарска и друга друштва), по основу 
	неизмирених обавеза, као и начин обезбеђења средстава за ове намене.
Износ обавеза
Члан 2.
Република Србија преузима као јавни дуг Републике Србије обавезе из члана 
	1. овог закона, у укупном номиналном износу до 1.346.775.310 динара, на дан 
	1. април 2013. године. 
Средства за измирење обавеза
Члан 3.
Средства за измирење обавеза из члана 1. овог закона обезбеђују се у 
	буџету Републике Србије.
Начин и динамика измиривања обавеза
Члан 4.
Обавезе Јавног предузећа „Путеви Србије” из члана 1. овог закона према 
	путарским и другим друштвима по основу закључених уговора Република Србија 
	ће извршавати према путарским и другим друштвима у износу утврђеном у члану 
	2. овог закона у три рате, до краја 2013. године према следећој динамици:
– у јулу месецу 2013. године – у висини 1/3 укупног износа обавезе 
	утврђене из члана 2. овог закона;
– у септембру месецу 2013. године – у висини 1/3 укупног износа обавезе 
	утврђене из члана 2. овог закона;
– у новембру месецу 2013. године – у висини 1/3 укупног износа обавезе 
	утврђене из члана 2. овог закона.
Преузете обавезе у износу утврђеном у члану 2. овог закона Република 
	Србија ће измиривати директно путарским и другим друштвима.
Утврђивање појединачних потраживања путарских предузећа
Члан 5.
Влада ће, на предлог Министарства саобраћаја, посебним актом утврдити 
	висину појединачног потраживања сваког путарског и другог друштва у складу 
	са овим законом.
Измиривање обавеза
Члан 6.
Измиривање обавеза према путарским и другим друштвима вршиће Министарство 
	финансија и привреде – Управа за јавни дуг, у складу са актом Владе из члана 
	5. овог закона.
Завршна одредба
Члан 7.
Овај закон ступа на снагу наредног дана од дана објављивања у „Службеном 
	гласнику Републике Србије”.