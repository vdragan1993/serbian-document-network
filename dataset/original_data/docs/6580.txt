На основу члана 221. Закона о пловидби и лукама на унутрашњим водама („Службени гласник РС”, бр. 73/10, 121/12 и 18/15), и члана 16. став 1. тачка 2) Статута Агенције за управљање лукама („Службени гласник РС”, број 63/13), 
Управни одбор Агенције за управљање лукама доноси 
 
ПРАВИЛНИК
о обавезној садржини плана и програма за обављање лучке делатности и студије економске оправданости за инвестицију
"Службени гласник РС", број 35 од 17. марта 
				2015.
 
Члан 1.
Овим правилником прописује се обавезна садржина плана и програма за обављање лучке делатности и студије економске оправданости за инвестицију.
План и програм за обављање лучке делатности 
Члан 2.
План и програм за обављање лучке делатности за који се тражи одобрење (у даљем тексту: план и програм за обављање лучке делатности), садржи следеће елементе:
1) Увод који нарочито садржи:
(1) законски основ за израду плана и програма и истраживачке методе (методологија – поступак дефинисања показатеља, поступак и метод вредновања);
(2) циљеве инвестирања у лучку делатност (друштвени, економски, остали циљеви); 
(3) основне податке о подносиоцу плана и програма, његовим развојним могућностима, билансима пословања, структуру запослених;
(4) податке о израђивачима плана и програма; 
(5) плански период за обављање лучке делатности.
2) Просторни аспект који приказује усаглашеност предложених решења из плана и програма са просторним и урбанистичким плановима.
3) Анализу тржишта која нарочито садржи:
(1) основне податке о саобраћају јединице локалне самоуправе на чијој територији се налази лука, односно пристаниште, као и о ширем лучком залеђу луке, односно пристаништа; 
(2) анализу постојеће и планиране саобраћајне инфраструктуре у ближем залеђу и везе са ширим залеђем, а у случају улагања у постојеће луке, односно пристаништа и анализу постојећег техничко-технолошког стања инфраструктуре (сидриште, прилаз луци из пловног пута, базен уколико постоји, кејски зидови, асфалтиране или бетониране површине, ограда, копнени улаз/излаз у луку/терминал, ограда, расвета, електро-инсталације, водоводна и канализациона мрежа, кранске стазе, унутрашње друмске и железничке саобраћајнице и пратећа инфраструктура), супраструктуре (управних и комерцијалних зграда у луци/терминалу, складишта, силоса, итд.), претоварне опреме и друге механизације (дизалице, виљушкари, утоваривачи, конвејери, итд.);
(3) основне индикаторе друштвено-економског развоја лучке делатности; 
(4) генераторе токова (путника, робе, услуга); 
(5) податке о реализованом обиму транспорта (путника, робе и услуга) укупно и по структури (по гранама, видовима, сегментима, врстама робе и услуга, мотивима путовања); 
(6) прогнозирани обим транспорта за путнике и робу – укупно и по структури (по гранама, видовима, сегментима, врстама робе и услуга, мотивима транспорта, односно путовања); 
(7) оцена услова одвијања транспорта по варијантама (функционално вредновање).
 4) Приказ могућих технолошких решења објеката инфраструктуре и супраструктуре за обављање лучке делатности који нарочито садржи:
(1) прелиминарни приказ могућих технолошких решења;
(2) графички приказ варијантних решења;
(3) идентификација и анализа ризика уз план управљања ризицима (митигационе мере).
(4) избор, план набавке, увођења и оперативне употребе информационих технологија (специјализовани софтвери за планирање лучких операција, рада са бродовима, копненим средствима транспорта, складиштење, пријем и отпрема робе, итд.) за планирање и експлоатацију луке/терминала (по лучким делатностима). 
(5) планови за поступање у непредвиђеним ситуацијама (незгоде са пловилима, копненим средствима транспорта, теретом, итд.). 
(6) начин обезбеђивања доступности лучких услуга свим корисницима луке/терминала уз мере за спречавање сваке врсте дискриминације корисника луке/терминала. Облик организовања лучког оператера. 
5) Приказ развојних фаза у циљу остварења предложеног плана и програма за обављање лучке делатности који нарочито садржи:
(1) предложене развојне фазе, динамички план, главне критеријуме за реализацију пројекта, као и грађевинске радове који су неопходни за модернизацију и/или реконструкцију луке или терминала; 
(2) приказ трошкова за текуће и инвестиционо одржавање, план употребе оперативне обале, претоварног фронта, манипулативних, складишних и других површина у луци, односно пристаништу; 
(3) планом и проценом инвестиција за јавни и приватни сектор у случају да се предлаже да јавни сектор обезбеђује део инфраструктурних инвестиција за сваку лучку делатност за коју се тражи одобрење; 
(4) предлог динамичког плана улагања у нову претоварну и манипулативну механизацију, изградњу нових супраструктурних објеката и других лучких инсталација са проценом и планом инвестиција и начина финансирања и текућег и инвестиционог одржавања. 
(5) избор, план набавке, увођења и оперативне употребе информационих технологија (специјализовани софтвери за планирање лучких операција, рада са бродовима, копненим средствима транспорта, складиштење, пријем и отпрема робе, итд.) за планирање и експлоатацију луке/терминала (по лучким делатностима). 
(6) планови за поступање у непредвиђеним ситуацијама (незгоде са пловилима, копненим средствима транспорта, теретом, итд.). 
(7) начин обезбеђивања доступности лучких услуга свим корисницима луке/терминала уз мере за спречавање сваке врсте дискриминације корисника луке/терминала. Облик организовања лучког оператера. 
6) Прелиминарну анализа утицаја на животну средину:
(1) однос према природним и културно-историјским добрима; 
(2) прелиминарна процена утицаји на животну средину;
7) Анализа организационих и кадровских могућности каја приказује организацију и кадровски потенцијал подносиоца плана и програма. 
8) Закључак о плану и програму за обављање лучке делатности за коју се тражи одобрење који нарочито садржи закључна разматрање и резиме плана и програма. 
План и програм за обављање лучке делатности обухвата приказ могућих технолошких решења објеката инфраструктуре и супраструктуре за обављање лучке делатности из става 1. тачка 4) овог члана, само ако се план и програм за обављање лучке делатности подноси ради издавања одобрења за изградњу нове луке, односно пристаништа.
У случају из става 2. овог члана, план и програма за обављање лучке делатности не садржи приказ развојних фаза у циљу остварења предложеног плана и програма за обављање лучке делатности из става 1) тачка 5) овог члана.
План и програм за обављање лучке делатности обухвата приказ развојних фаза у циљу остварења предложеног плана и програма за обављање лучке делатности из става 1) тачка 5) овог члана, само ако се план и програм подноси ради издавања одобрења за обављање лучке делатности у постојећој луци, односно пристаништу.
У случају из става 4. овог члана, план и програма за обављање лучке делатности не садржи приказ могућих технолошких решења објеката инфраструктуре и супраструктуре за обављање лучке делатности из става 1. тачка 4) овог члана.
Студија економске оправданости за инвестиције
Члан 3.
Студија економске оправданости за инвестиције (у даљем тексту: Студија) садржи следеће елементе:
1) Увод који нарочито садржи:
(1) законски основ за израду студије и истраживачке методе (методологија – поступак дефинисања показатеља, поступак и метод вредновања);
(2) циљ и задатак израде студије; 
(3) основна документација коришћена за израду студије. 
2) Економски програм улагања који нарочито садржи:
(1) трошкови изградње или реконструкције, односно санације објеката инфраструктуре и супраструктуре, а нарочито инфраструктурни капитални трошкови (CAPEX) и оперативни трошкови (OPEX);
(2) приходи јавног и приватног сектора; 
(3) директне добити – користи; 
(4) индиректне добити – користи; 
(5) динамика прихода, директних и индиректних добити; 
(6) приходи и добити у домаћој и страној валути; 
(7) преглед прогнозе обима робних токова, економски параметри анализе трошкова и користи, однос економских трошкова инвестиције и капиталних (инфраструктурних) трошкова, економски оперативни трошкови, прорачун економских показатеља. 
3) Анализа извора финансирања, финансијских обавеза и динамике која нарочито садржи:
(1) приказ обима и динамике улагања сопствених средстава инвеститора; 
(2) приказ обима и динамике домаћих извора финансирања са динамиком притицања средстава; 
(3) приказ обима и динамике повлачења домаћих и међународних извора финансирања; 
(4) гаранције по изворима финансирања; 
(5) обавезе по изворима финансирања. 
4) Финансијска ефикасност изградње или реконструкције, односно санације објеката инфраструктуре и супраструктуре, са оценом рентабилности и ликвидности која нарочито садржи:
(1) расподелу вероватноће за интерну стопу повраћаја (IRR) или нето садашњу вредност инвестиције (NPV) за одабране критичне променљиве (улазне податке); 
(2) резидуалну вредност инвестиције; 
(3) финансијски дисконтни фактор; 
(4) инфлаторну корекцију и резултате финансијске анализе; 
(5) стандардни фактор конверзије (SFK/SCF).
5) Анализа осетљивости и ризика инвестирања која нарочито садржи:
(1) осетљивост на промене финансијских и економских параметара (капиталних/инфраструктурних трошкова CAPEX, оперативних трошкова OPEX и оперативних прихода); 
(2) процену ризика; 
(3) закључке анализе осетљивости и ризика. 
6) Закључак о економској оправданости инвестиције која нарочито садржи:
1) збирну оцену економске оправданости инвестиције; 
2) резиме студије економске оправданости инвестиције. 
Члан 4.
Агенција за управљање лукама може да искључи поједине одредбе из овог правилника у зависности од значаја лука, односно пристаништа.
Члан 5.
Овај правилник објављује се у „Службеном гласнику Републике Србије” и ступа на снагу осмог даном од дана објављивања.
Број 342-119/2/2015-01
У Београду, 9. априла 2015. године
Председник Управног одбора,
мр Борко Милосављевић, с.р.