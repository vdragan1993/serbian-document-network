Редакцијски пречишћен текст
 
 
На основу члана 198. став 3. Закона о водама („Службени гласник РС”, број 30/10),
Министар пољопривреде, трговине, шумарства и водопривреде, доноси 
 
ПРАВИЛНИК
о обрасцу и садржини службене легитимације, изгледу и садржини ознаке, врсти опреме и изгледу службеног одела водног инспектора

"Службени гласник РС", бр. 4 од 20. јануара 
	2012, 81 од 24. септембра 2015 - 
др. правилник
 
1. Уводна одредба
Члан 1.
Овим правилником прописује се образац и садржина службене легитимације, изглед и садржина ознаке, врста опреме, као и изглед службеног одела водног инспектора.
2. Образац и садржина службене легитимације водног инспектора
Члан 2.
Службена легитимација водног инспектора (у даљем тексту: службена легитимација) има изглед усправног правоугаоника, димензија 70 х 100 mm и израђена је од пластифицираног тврдог картона.
Члан 3.
Предња страна службене легитимације садржи:
1) у горњем делу у средини – Мали грб Републике Србије;
2) испод грба, на средини текст:
„РЕПУБЛИКА СРБИЈА
Министарство пољопривреде, трговине,
шумарства и водопривреде
ВОДНИ ИНСПЕКТОР”;
3) испод текста: „ВОДНИ ИНСПЕКТОР”, са десне стране, налази се место за фотографију водног инспектора, димензија 25 х 30 mm, преко које се у доњем левом углу утискује печат Министарства пољопривреде, трговине, шумарства и водопривреде;
4) испод фотографије налази се реч: „ИМЕ”, са означеним местом за уписивање имена водног инспектора;
5) испод речи: „ИМЕ”, налази се реч: „ПРЕЗИМЕ”, са означеним местом за уписивање презимена водног инспектора;
6) испод речи: „ПРЕЗИМЕ”, налази се реч: „ЈМБГ”, са означеним местом за уписивање јединственог матичног броја водног инспектора;
7) испод речи: „ЈМБГ”, на средини налази се идентификациони број службене легитимације.
Полеђина службене легитимације садржи:
1) у горњем делу, у средини текст: „ОВЛАШЋЕЊА ВОДНОГ ИНСПЕКТОРА”;
2) испод текста: „ОВЛАШЋЕЊА ВОДНОГ ИНСПЕКТОРА” одштампан је текст следеће садржине: „У вршењу инспекцијског надзора водни инспектор има права и дужности утврђена Законом о државној управи („Службени гласник РС”, бр. 79/05, 101/07 и 95/10) и Законом о водама („Службени гласник РС”, број 30/10)”;
3) на левој страни, испод текста о правима и дужностима водног инспектора у загради наведене су речи: „датум издавања”, изнад којих је означено место за уписивање датума издавања службене легитимације;
4) на средини обрасца налази се место означено за печат („М.П.”), а десно се налази место означено за потпис министра, испод кога се налази реч: „Министар”;
5) у доњем делу, лево се налази место означено за својеручни потпис испод кога су, у загради, наведене речи: „Својеручни потпис”.
Изглед службене легитимације дат је на Обрасцу број 1, који је одштампан уз овај правилник и чини његов саставни део.
3. Изглед и садржина ознаке водног инспектора
Члан 4.
Ознака водног инспектора је службена значка.
Службена значка израђује се од метала у облику штита челично сиве боје (хромирана) димензија 105 х 75 mm.
Службена значка садржи:
1) у горњем делу стилизоване зраке сунца, са израженим централним зраком укупне ширине 7 mm и висине 8 mm на највишем делу;
2) испод стилизованих зрака сунца је полулучна метална полирана трака величине 48 x 12 mm са ћириличким натписом црним словима „РЕПУБЛИКА СРБИЈА”, висине 8 mm. Лево и десно од натписа је заталасана национална тробојка са крајевима у облику ластиног репа који прелазе преко најширег дела металног штита за по 3 mm;
3) штит пехарастог облика, ширине 70 mm у најширем делу, са стилизованим зрацима по свом слободном ободу. У средини штита се налази плаво емајлирани медаљон елипсастог облика 45 x 60 mm у чијем центру је Мали грб Републике Србије величине 25 x 14 mm око којег је лучно постављен ћирилички натпис исписан белим словима: „ВОДНИ ИНСПЕКТОР” у металу висине 5 mm;
4) метални обод медаљона је ширине 3 mm, граверски обрађен, око кога је лучно плаво емајлирано поље ширине 6 mm у којем је са леве стране  ћирилички натпис у металу, висине 4 mm „МИНИСТАРСТВО ПОЉОПРИВРЕДЕ, ТРГОВИНЕ,”, а са десне стране натпис „ШУМАРСТВА И ВОДОПРИВРЕДЕ”. Између ових натписа је лучно метално полирано поље са  угравираним троцифреним идентификационим бројем, висине 6 mm испуњеним црном емајл бојом.
Изглед службене значке дат је на Обрасцу број 2, који је одштампан уз овај правилник и чини његов саставни део.
Члан 5.
Службена легитимација и службена значка чине целину, у кожним корицама на склапање, црне боје, димензија 115 х 85 mm.
Службена легитимација смештена је у унутрашњем левом делу кожних корица, у простор у облику џепа, а службена значка је фиксирана на унутрашњу десну страну кожних корица.
Члан 6.
Идентификациони број, који се уписује у образац службене легитимације и  на службену значку састоји се од три цифре, које означавају број под којим се овлашћени државни службеник води у евиденцији издатих службених легитимација и службених значки, почев од 1, с тим што се испред броја додаје потребан број нула. 
	
Угравирани идентификациони број је исти као и идентификациони број на службеној легитимацији.
Члан 7.
Водни инспектор који изгуби или из других разлога остане без службене легитимације, односно службене значке о томе одмах обавештава непосредног руководиоца.
Нова службена легитимација, односно службена значка издаје се после оглашавања у јавним гласилима да изгубљена или на други начин нестала службена легитимација, односно службена значка више не важи.
Водни инспектор који престане да обавља инспекцијске послове враћа службену легитимацију и службену значку у року од три дана од дана престанка обављања инспекцијских послова.
4. Врста опреме водног инспектора
Члан 8.
Опрема водног инспектора састоји се од: 
1) путничког аутомобила;
2) мобилног телефона са картицом;
3) дигиталног фотоапарата;
4) GPS уређаја;
5) двогледа;
6) службеног одела;
7) кишне кабанице;
8) гумених чизама;
9) заштитног прслука.
5. Изглед службеног одела водног инспектора
Члан 9.
Службено одело је зимско и летње.
Зимско службено одело носи се од 1. новембра до 30. априла, а летње од 1. маја до 31. октобра.
Члан 10.
Службено одело састоји се од:
1) за жене:
(1) зимске јакне,
(2) костима (два зимска и два летња),
(3) кошуља (три зимске и три летње),
(4) чизама и ципела (по један пар),
(5) ташне за службена акта,
(6) каиша (један комад);
2) за мушкарце:
(1) зимске јакне,
(2) мушког одела (два зимска и два летња),
(3) кошуља (три зимске и три летње),
(4) кравате (два комада),
(5) чизама и ципела (по један пар),
(6) ташне за службена акта,
(7) каиша (један комад).
Члан 11.
Службено одело има следећи изглед:
1) зимска јакна је од коже, црне или браон боје;
2) мушко одело и женски костим су стандардног кроја, браон или сиве боје;
3) мушка и женска кошуља су стандардног кроја, зимска дугих рукава, а летња кратких рукава;
4) кравата је стандардне дужине;
5) чизме и ципеле, мушке и женске израђене су од црне или браон коже;
6) каиш је израђен од црне или браон коже са металном копчом;
7) ташна за службена акта је израђена од црне или браон коже.
Члан 12.
Водни инспектор службено одело одржава чисто и уредно.
Костим, мушко одело, кошуље, ципеле, чизме се набављају сваке друге године, ташна за службена акта, кишна кабаница, гумене чизме сваке треће године, а зимска јакне и заштитни прслук сваке четврте године.
Члан 13.
Ако се опрема из члана 12. овог правилника оштети тако да не може да се користи, извршиће се замена исте и пре рока из члана 12. став 2. овог правилника.
6. Завршна одредба
Члан 14.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-247/2011-07
У Београду, 30. децембра 2011. године
Министар, 

Душан Петровић, с.р.