На
основу члана 60. став 3. и члана 63. став 2. Закона о удружењима („Службени
гласник РС”, број 51/09), 
Министар
за државну управу и локалну самоуправу доноси 
 
ПРАВИЛНИК 
о садржини, начину
уписа и вођења Регистра страних удружења 
„Службени гласник РС“,
број 80 од 29. септембра 2009.
 
I. ОСНОВНЕ ОДРЕДБЕ 
Члан 1.
Овим
правилником уређује се садржина, начин уписа и вођења Регистра страних удружења
(у даљем тексту: Регистар). 
Овим
правилником уређује се и садржина и изглед пријаве за упис представништва
страног удружења у Регистар.
Члан 2.
У
Регистар се уписује: 
1)
редни број уписа; 
2)
назив страног удружења; 
3)
скраћени назив страног удружења; 
4)
држава у којој је страно удружење основано; 
5)
седиште страног удружења у држави у којој је основано; 
6)
назив представништва страног удружења; 
7)
адреса седишта представништва страног удружења у Републици Србији; 
8)
адреса седишта огранака представништва страног удружења у Републици Србији; 
9)
време за које је представништво страног удружења основано; 
10)
име и презиме лица овлашћеног за заступање и представљање страног удружења у
Републици Србији, пребивалиште и јединствени матични број грађана ако се ради о
држављанину Републике Србије, односно боравиште у Републици Србији и број путне
исправе и државу издавања путне исправе ако се ради о страном држављанину; 
11)
матични број и пореско идентификациони број (ПИБ) представништва страног
удружења у Републици Србији; 
12)
циљеви страног удружења; 
13)
забелешка о покретању поступка за забрану рада представништва страног удружења;

14)
забрана рада представништва страног удружења; 
15)
број и датум доношења решења о упису у Регистар; 
16)
број и датум доношења решења о промени података у Регистру; 
17)
број и датум доношења решења о брисању из Регистра; 
18)
напомена. 
Члан 3.
Регистар
се води у писаном облику и као јединствена централна електронска база података.

Регистар
у писаном и електронском облику мора садржати идентичне податке. 
Члан 4.
Регистар
се води у непрекидном низу бројева. 
Представништва
страних удружења се уписују у Регистар под редним бројем уписа, почев од броја
1. 
Члан 5.
Регистар
се састоји од регистарских листова који су нумерисани. 
Уписивање
података у Регистар врши се у одговарајуће рубрике регистарског листа. 
Регистар
у писаном облику је регистарска књига која се састоји од регистарских листова
одштампаних након уписа извршеног у Регистар који се води као јединствена
централна електронска база података и повезаних одговарајућим механизмом са
корицама регистарске књиге тако да чине целину из које се могу издвојити. 
Свака
регистарска књига из става 3. овог члана састоји се од 500 регистарских
листова. 
Образац
регистарског листа из става 1. овог члана, као Прилог 1, одштампан је уз овај
правилник и чини његов саставни део. 
Члан 6.
На
корици и првој ненумерисаној страни регистарске књиге из члана 5. став 3. овог
правилника одштампан је назив Регистра: „Регистар страних удружења” и редни
број регистарске књиге. 
Прва
ненумерисана страна регистарске књиге оверава се потписом Регистратора страних
удружења (у даљем тексту: Регистратор) и печатом Агенције за привредне регистре
(у даљем тексту: Агенција). 
Члан 7.
Грешке
у Регистру исправљају се на основу одлуке Регистратора, тако што се у
одговарајући регистарски лист у рубрику „Напомена” упише број и датум доношења
одлуке о исправци грешке и одговарајућа забелешка о исправци погрешно уписаног
податка. 
Истовремено,
у одговарајућу рубрику регистарског листа непосредно испод основног уписа
податка који се исправља, погрешно уписан податак се обележава црвеном линијом
и уписује тачан податак. 
Након
уписа исправке грешке у Регистар регистарски лист се штампа и улаже у
регистарску књигу из члана 5. став 3. овог правилника, а претходни регистарски
лист под истим редним бројем уписа одлаже се у списе предмета на основу којих
је извршен основни упис у Регистар. 
II. УПИС У РЕГИСТАР 
1. Упис
представништва страног удружења у Регистар 
Члан 8.
Упис
у Регистар врши се на основу пријаве за упис представништва страног удружења у
Регистар. 
У
одговарајуће рубрике регистарског листа уписују се подаци о страном удружењу и
представништву страног удружења у Републици Србији, као и број и датум доношења
решења о упису представништва страног удружења у Регистар. 
Подаци
о матичном броју и пореско идентификационом броју (ПИБ) представништва страног
удружења уписују се у Регистар, по службеној дужности, на основу одлуке
надлежног органа за доделу матичног броја, односно пореско идентификационог
броја.
Члан 9.
Уз
пријаву за упис представништва страног удружења у Регистар се подносе: 
1)
оверена фотокопија акта и оверен превод акта о регистрацији удружења у матичној
држави или оверена фотокопија потврде (изјаве) оверене од стране суда или
јавног бележника да удружење има према праву матичне државе статус правног лица
и без уписа у регистар и оверен превод потврде (изјаве); 
2)
оверена фотокопија одлуке и оверен превод одлуке надлежног органа страног
удружења о отварању представништва у Републици Србији; 
3)
оверен документ и оверен превод документа матичне државе из кога се утврђује ко
су оснивачи удружења које оснива представништво у Републици Србији; 
4)
оверена одлука и оверен превод одлуке о лицу овлашћеном за заступање и
представљање представништва страног удружења; 
5)
оверена фотокопија исправе о идентитету тог лица и потврда о пребивалишту,
односно боравишту у Републици Србији; 
6)
фотокопија и оверен превод статута или одговарајућег акта који садржи податке о
седишту и унутрашњој организацији представништва страног удружења на територији
Републике Србије; 
7)
доказ о уплати накнаде за упис представништва страног удружења у Регистар у
складу са актом којим се прописује висина накнаде за упис удружења у Регистар и
друге услуге које пружа Агенција у поступку вођења Регистра. 
Члан 10.
Образац
пријаве из члана 8. став 1. овог правилника као Прилог 2, одштампан је уз овај
правилник и чини његов саставни део и може се преузети на интернет страници
званичног сајта Агенције. 
Подаци
који се уписују у образац пријаве за упис представништва страног удружења у
Регистар морају бити идентични подацима садржаним у актима и документима из
члана 9. овог правилника. 
2. Упис промене
података у Регистру 
Члан 11.
Упис
промене података у Регистру врши се на основу решења о упису промене података у
Регистру, тако што се у одговарајуће рубрике регистарског листа уписује број и
датум доношења решења о промени података у Регистру и податак који се мења. 
Истовремено,
у одговарајућу рубрику регистарског листа непосредно испод основног уписа
податка који се мења, односно последњег уписа промене тог податка, који се
обележава црвеном линијом, уписује се нов податак. 
Након
уписа промене податка у Регистру регистарски лист се штампа и улаже у
регистарску књигу из члана 5. став 3. овог правилника, а претходни регистарски
лист под истим редним бројем уписа одлаже се у списе предмета на основу којих
је извршен основни упис у Регистар. 
Члан 12.
За
упис промене података у Регистру подноси се пријава за промену података у
Регистру. 
Уз
пријаву за промену података у Регистру се подноси: 
1)
одлука надлежног органа о промени података; 
2)
записник са седнице надлежног органа за доношење одлуке о промени података, у
изворнику односно овереном препису; 
3)
доказ о уплати накнаде за упис промене података у Регистру у складу са актом
којим се прописује висина накнаде за упис удружења у Регистар и друге услуге
које пружа Агенција у поступку вођења Регистра. 
Члан 13.
Образац
пријаве из члана 12. став 1. овог правилника, као Прилог 3, одштампан је уз
овај правилник и чини његов саставни део и може се преузети на интернет
страници званичног сајта Агенције. 
Подаци
који се уписују у образац пријаве за промену података у Регистру морају бити
идентични подацима садржаним у актима и документима из члана 12. став 2. овог
правилника. 
3. Брисање
представништва страног удружења из Регистра 
Члан 14.
Брисање
представништва страног удружења из Регистра врши се на основу решења о брисању
представништва страног удружења из Регистра, тако што се у одговарајућу рубрику
регистарског листа уписује број и датум доношења решења о брисању
представништва страног удружења из Регистра. 
Истовремено,
регистарски лист који се односи на то представништво страног удружење, осим
рубрика „Број и датум доношења решења о брисању из Регистра” и „Напомена”, прецртава
се двема црвеним паралелним линијама. 
Члан 15.
За
брисање представништва страног удружења из Регистра, осим у случају из члана
68. став 1. тачка 3) Закона о удружењима, подноси се пријава за брисање
представништва страног удружења из Регистра. 
Члан 16.
Уз
пријаву за брисање представништва страног удружења из Регистра се подносе: 
1)
докази на основу којих се утврђују чињенице из члана 68. став 1. тач. 1) и 2)
Закона о удружењима; 
2)
доказ о уплати накнаде за брисање представништва страног удружења из Регистра у
складу са актом којим се прописује висина накнаде за упис удружења у Регистар и
друге услуге које пружа Агенција у поступку вођења Регистра. 
Члан 17.
Образац
пријаве из члана 15. овог правилника, као Прилог 4, одштампан је уз овај правилник
и чини његов саставни део и може се преузети на интернет страници званичног
сајта Агенције. 
Подаци
који се уписују у образац пријаве за брисање представништва страног удружења из
Регистра морају бити идентични подацима садржаним у актима и документима из
члана 16. овог правилника. 
4. Упис података о
покретању поступка за забрану рада представништва страног удружења и забрани
рада представништва страног удружења 
Члан 18.
Покретање
поступка за забрану рада представништва страног удружења уписује се у Регистар,
тако што се у одговарајућу рубрику регистарског листа уписује забелешка о
покретању поступка за забрану рада представништва страног удружења, датум
покретања поступка за забрану рада представништва страног удружења и подносилац
предлога за забрану рада представништва страног удружења. 
Члан 19.
Забрана
рада представништва страног удружења уписује се у Регистар, тако што се у
одговарајућу рубрику регистарског листа уписује број и датум доношења одлуке
Уставног суда о забрани рада представништва страног удружења и датум достављања
одлуке Уставног суда Агенцији. 
III. ЗАВРШНА ОДРЕДБА

Члан 20.
Овај
правилник ступа на снагу осмог дана од дана објављивања у „Службеном гласнику
Републике Србије”, а примењује се даном почетка примене Закона о удружењима. 
Број 110-00-86/2009-07
У Београду, 24. септембра 2009.
године
Министар,
Милан Марковић, с.р.
ПРИЛОЗИ


	Прилог 1 - Образац регистарског листа 


	Прилог 2 - Пријава за упис представништава страног удружења у Регистар 
	страних удружења 


	Прилог 3 - Пријава за упис промене података у Регистру страних удружења 



	Прилог 4 – Пријава за брисање страног удружења из Регистра страних удружења