На основу члана 30. став 4. Закона о акцизама („Службени
гласник РС”, бр. 22/01, 73/01, 80/02, 43/03, 72/03, 43/04, 55/04 и 135/04),
Министар финансија доноси
 
 
ПРАВИЛНИК 
о садржини, врсти података
и начину вођења регистра произвођача алкохолних пића
„Службени гласник
РС“, број 3 од 14. јануара 2005.
 
 
Члан 1.
Овим правилником уређује се садржина, врста података и начин
вођења регистра произвођача алкохолних пића (у даљем тексту: Регистар).
 
Члан 2.
Регистар води Пореска управа – Централа.
Пореска управа – Централа води Регистар у облику регистарске
књиге.
На насловној страни регистарске књиге ставља се штамбиљ
Пореске управе – Централе, назив Регистра и редни број књиге.
Регистар се може водити и путем аутоматске обраде података.
 
Члан 3.
Регистарска књига састоји се од нумерисаних одељака који
се формирају за сваку врсту алкохолних пића.
Одељак из става 1. овог члана чине регистарски улошци који
се формирају за сваког произвођача те врсте алкохолних пића.
Регистарски улошци из става 2. овог члана састоје се од
омота у које се улаже документација од значаја за упис произвођача алкохолних пића
у Регистар, промене тих података и брисање из Регистра.
У једном регистарском улошку могу се водити подаци само
за једног произвођача алкохолних пића.
Регистарски улошци су повезани одговарајућим механизмом
са корицама регистарске књиге тако да чине целину из које се могу издвојити.
Сви омоти регистарског улошка нумерисани су.
Нумерацију омота врши овлашћено лице редним бројевима.
 
Члан 4.
Упис у Регистар, у смислу овог правилника, јесте основни
(конститутивни) упис података, промена података и брисање из Регистра.
 
Члан 5.
Основни (конститутивни) упис у Регистар врши се на основу
писменог захтева произвођача (у даљем тексту: захтев), који се подноси Пореској
управи – Централи.
Захтев из става 1. овог члана садржи следеће податке:
1) назив и седиште правног лица, односно предузетника који
подноси захтев;
2) име и презиме, адресу становања, јединствени матични
број грађана (у даљем тексту: ЈМБГ) – за физичка лица – произвођаче алкохолних пића;
3) порески индентификациони број (у даљем тексту: ПИБ);
4) број и датум акта о регистрацији делатности код надлежног
органа;
5) имена лица овлашћених за заступање;
6) податке о пуномоћнику и пуномоћје, ако се захтев подноси
преко пуномоћника;
7) место и адресу погона и сличног простора у коме ће се
обављати производња тих производа;
8) потпис и печат подносиоца захтева.
Уз захтев из става 1. овог члана подноси се доказ:
1) да је правно лице, односно предузетник регистровао делатност
уписом у одговарајући регистар који води надлежни орган;
2) о ПИБ-у;
3) о свим отвореним рачунима код банака;
4) да је надлежној организационој јединици Пореске управе
пријављено место погона и сличног простора у коме ће се обављати производња тих
производа;
5) да против произвођача није покренут поступак стечаја
или ликвидације, односно престанка обављања самосталне делатности;
6) да овлашћено лице за заступање у предузећу, предузетник,
односно физичко лице није под истрагом, односно да се против њега не води кривични
поступак за кривично дело.
Доказ из става 3. тачка 6) овог члана не може бити старији
од 30 дана рачунајући од дана подношења захтева из става 1. овог члана.
Подносилац захтева за упис у Регистар доставља оверене копије
исправа којима се доказују подаци из ст. 3. и 4. овог члана.
Пореска управа – Централа одбиће захтев за упис у Регистар
ако нису достављене све исправе, односно докази у смислу ст. 3. до 5. овог члана.
 
Члан 6.
У Регистар се уписују, односно уносе следећи подаци:
1) редни број и датум уписа;
2) име и презиме физичког лица, односно назив правног лица
или предузетника који подноси захтев;
3) адреса и место седишта правног лица, односно предузетника;
4) ПИБ и ЈМБГ;
5) матични број и шифра делатности правног лица, односно
предузетника;
6) број и датум акта о упису у регистар који се води код
надлежног органа приликом регистрације делатности производње алкохолних пића;
7) имена лица овлашћених за заступање;
8) сви отворени рачуни код банака;
9) подаци о пуномоћнику и пуномоћју, ако се захтев подноси
преко пуномоћника;
10) датум брисања из Регистра;
11) подаци о променама из члана 3. став 3. овог правилника;
12) подаци о правним лицима и предузетницима који купују
алкохолна пића од физичког лица – произвођача алкохолних пића.
У Регистар се уписују и промене података из става 1. овог
члана.
 
Члан 7.
Пореска управа – Централа издаје произвођачу уверење о упису
у Регистар.
 
Члан 8.
Произвођач из члана 1. овог правилника може поднети Пореској
управи – Централи захтев за брисање уписа по истеку 60 дана од дана извршеног уписа
у Регистар.
Пореска управа – Централа може и по службеној дужности покренути
поступак за брисање уписа.
 
Члан 9.
Овај
правилник ступа на снагу наредног дана од дана објављивања у „Службеном гласнику
Републике Србије”.
  
05 број 110-00-551/2004-04
У Београду, 14. јануара
2005. године
Министар,

Млађан Динкић, с.р