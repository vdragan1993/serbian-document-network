На основу члана 85. став 3. Закона о ученичком и студентском стандарду („Службени гласник РС”, бр. 85/10 и 55/13), 
Министар просвете, науке и технолошког развоја доноси
ПРАВИЛНИК 
о условима и начину утврђивања цене услуга у установама ученичког и студентског стандарда
"Службени гласник РС", број 108 од 29. 
				децембра 2016.
   
Члан 1.
Овим правилником утврђују се услови и начин утврђивања цена услуга у установама ученичког и студентског стандарда.
Члан 2.
Кроз цену услуга обезбеђују се средства за материјалне трошкове и припадајуће зависне трошкове установа у којима се обезбеђује смештај, исхрана, одмор и опоравак ученика, односно студената, у складу са законом.
Зараде и друга припадајућа давања опредељују се, у складу са важећим прописима и колективним уговорима, из буџета Републике Србије.
Члан 3.
Кроз цену услуга обезбеђују се средства за:
1) смештај, исхрану и васпитни рад у установама ученичког стандарда;
2) смештај и исхрану у установама студентског стандарда; 
3) смештај и исхрану у установама за одмор и опоравак ученика и студената.
Кроз цену услуга обезбеђују се средстава за материјалне и програмске трошкове ученичких и студентских културних центара.
Члан 4.
Цене услуга које пружају установе ученичког и студентског стандарда наведене у члану 3. утврђују се полазећи од текућих расхода:
1) сталних трошкова: 
(1) трошкова платног промета и банкарских услуга,
(2) енергетских услуга (електрична енергија, природни гас и трошкови грејања),
(3) комуналних услуга (водовод и канализација, услуге редовног одржавања и старања и остале комуналне услуге),
(4) услуга комуникација (телефони, интернет, кабловска и услуге поште и доставе),
(5) трошкова осигурања имовине и запослених,
(6) закупа имовине и опреме,
(7) осталих сталних трошкова;
2) трошкова путовања (осим путовања туристичког карактера);
3) услуга по уговору:
(1) административних услуга,
(2) компјутерских услуга,
(3) услуга образовања и усавршавања запослених,
(4) услуга информисања,
(5) стручних услуга (остале стручне услуге у оквиру текућег одржавања објеката и опреме),
(6) услуге за домаћинство и угоститељство (хемијско чишћење и прање),
(7) осталих општих услуга;
4) специјализованих услуга: 
(1) пољопривредне услуге,
(2) услуге образовања, културе и спорта,
(3) медицинских услуга и услуге јавног здравља (законом прописани контролни прегледи радника и контрола узорака намирница и јела),
(4) услуга очувања животне средине, науке и геодетских услуга,
(5) осталих специјализованих услуга;
5) трошкова материјала:
(1) материјала за припрему оброка (према нормативима) и остали материјал, 
(2) материјала за одржавање хигијене,
(3) административни материјал (канцеларијски материјал, одећа, обућа и униформе, ХТЗ опреме, биодекорација и остали административни материјал),
(4) материјал за пољопривреду,
(5) материјала за образовање и усавршавање запослених,
(6) материјала за саобраћај (бензин, дизел гориво, уља и мазива и остали материјал за превозна средства),
(7) материјал за образовање, културу и спорт,
(8) медицински материјал (приручне апотеке и сл.),
(9) материјала за посебне намене (потрошни материјал, резервни делови, алат и инвентар и остали материјал);
6) порези и обавезне таксе;
7) трошкова интервенција и поправки на објектима (електро-инсталација, водоводних инсталација,инсталација за грејање, молерско-фарбарски радови, столарски радови), као и трошкова интервенција и поправки на опреми;
8) хитне замене дотрајале и неисправне опреме и ситног инвентара до висине обрачунате амортизације некретнина и опреме.
Члан 5.
Трошкови електричне енергије утврђују се на основу количине и цене електричне енергије.
Трошкови воде утврђују се у зависности од намене, количине и цене воде у одређеном периоду.
Трошкови грејања утврђују се на основу количине горива, површине простора који се греје, дужине грејне сезоне и цене горива.
Трошкови за одржавање хигијене у установи утврђују се на основу потребне количине материјала и цена.
Трошкови изношења смећа одређују се зависно од величине установе, учесталости пражњења контејнера за смеће и цене услуга комуналне организације која врши изношење смећа.
Трошкови за текуће и инвестиционо одржавање основних и других средстава рада опредељују се зависно од старости средстава, износа годишње амортизације и потребе одржавања.
Материјални и други трошкови рада у установи утврђују се у зависности од врсте, намене и цене материјала и услуга.
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-446/2015-05
У Београду, 20. децембра 2016. године.
Министар,
Младен Шарчевић, с.р.