На основу члана 48. став 2. Закона о транспорту опасног терета („Службени гласник РС”, број 88/10),
Mинистар грађевинарства, саобраћаја и инфраструктуре доноси 
 
ПРАВИЛНИК
о начину прегледа и обележавања посуде возила за транспорт одређеног опасног терета у друмском саобраћају
"Службени гласник РС", број 95 од 20. новембра 
				2015.
 
Члан 1.
Овим правилником прописује се начин прегледа и обележавања посуде возила за транспорт одређеног опасног терета у друмском саобраћају. 
Члан 2.
Овај правилник не примењује се на посуду возила која спада у покретну опрему под притиском.
Члан 3.
Поједини изрази употребљени у овом правилнику имају следеће значење:
1) преглед посуде је поступак контролисања посуде возила који обухвата прво контролисање пре пуштања у експлоатацију, периодично контролисање, међуконтролисање или ванредно контролисање, а који се врши у складу са одредбама Поглавља 6.8 Европскoг споразумa о међународном друмском транспорту опасног терета – ADR („Службени гласник РС – Међународни уговори”, бр. 14/13 и 2/14 – исправка – у даљем тексту: ADR);
2) посуда возила је једна или више трајно причвршћених цистерни за транспорт опасног терета у друмском саобраћају, без возила или возног постоља, која се састоји од једног или више тела цистерни, њихових делова и опреме, као и делова за спајање са возилом или возним постољем, у складу са Поглављем 6.8 АDR;
3) идентификациона плочица је плоча од нерђајућег метала причврћена на посуди возила и у коју су утиснути или на сличан начин унесени неопходни подаци о посуди возила, у складу са одредбом 6.8.2.5.1 ADR;
4) овлашћено стручно лице је лице које Управа за транспорт опасног терета овлашћује да испитује и означава жигом цистерну за транспорт опасног терета у складу законом којим се уређује област транспорта опасног терета и које испуњава услове у складу са прописом којим се уређују услови у погледу стручне оспособљености које мора да испуњава овлашћено стручно лице које испитује посуду под притиском или цистерну за транспорт опасног терета;
5) именовано тело је је привредно друштво, установа или друго правно лице које Управа за транспорт опасног терета именује за оцењивање усаглашености цистерне за транспорт опасног терета у друмском саобраћају у складу са законом којим се уређује област транспорта опасног терета и које испуњава услове у складу са прописом којим се уређују ближи услови за издавање и одузимање именовања за оцењивање усаглашености цистерне за транспорт опасног терета у друмском саобраћају.
Члан 4.
Преглед и обележавање посуде возила обавља овлашћено стручно лице према захтевима предвиђеним у Поглављу 6.8 ADR, тако што:
1) врши неопходна контролисања и испитивања у зависности од врсте испитивања и стања посуде возила, у складу са стандардом SRPS EN 12972;
2) утврђује саобразност цистерне са достављеном документацијом из члана 6. овог правилника;
3) врши преглед опреме за руковање и конструктивне опреме у складу са одредбама 6.8.2.2 и 6.8.2.4.1 ADR и захтевима из стандарда који су наведени у табели 6.8.2.6.1 ADR;
4) поставља свој жиг на за то предвиђено место на идентификационој плочици.
Прегледи се обављају на локацији коју обезбеђује именовано тело, у складу са акредитацијом.
Прегледи се могу вршити и на локацији власника возила, уколико за то постоје услови који се односе на захтеве безбедности из стандарда SRPS EN 12972 за посуду возила.
Члан 5.
Пре прегледа, посуда возила се чисти тако да у њој не буде остатака материје која је претходно превожена у цистерни.
Члан 6.
Преглед посуде возила за транспорт опасног терета врши се на основу писаног захтева власника возила, његовог овлашћеног представника или корисника возила (у даљем тексту: власник).
Уз захтев за преглед посуде возила, власник доставља документацију за посуду, која садржи:
1) техничку документацију произвођача посуде возила;
2) документацију о редовном периодичном и/или ванредном испитивању посуде возила у претходном периоду;
3) последњи извештај о контролисању посуде возила, ако се не врши прво контролисање посуде возила;
4) техничку документацију о поправкама на посуди возила, ако су извршене;
5) техничку документацију о конструктивним преправкама на посуди возила, ако су извршене; и
6) идентификациону ознаку шасије возила на којој се налази посуда возила.
За прво контролисање посуде возила, поред документације из става 2. овог члана, доставља се документација о одобрењу типа са свим релевантним подацима у складу са тачком 5.2.2.1 стандарда SRPS EN 12972.
За периодично контролисање односно међуконтролисање посуде возила, поред документације из става 2. овог члана, доставља се претходни извештај именованог тела о контролисању.
За ванредно контролисање посуде возила, до кога је дошло због поправке или преправке на посуди возила, доставља се документација из става 3. овог члана и комплетна документација о преправци односно поправци.
Члан 7.
О прегледу посуде возила овлашћено стручно лице сачињава извештај о контролисању посуде возила (у даљем тексту: извештај), који издаје именовано тело.
На основу позитивног извештаја из става 1. овог члана, овлашћено стручно лице на идентификационој плочици својим жигом потврђује да посуда испуњава захтеве из Поглавља 6.8 ADR и захтеваног стандарда.
У случају негативног резултата, овлашћено стручно лице сачињава извештај и доставља га Управи.
Власник возила чува извештај из става 1. овог члана.
Именовано тело код којег се врши контролисање води евиденцију издатих извештаја за посуду и чува их у досијеу о посуди возила, укључујући и фото-документацију, у складу са прописом којим се уређује начин спровођења оцењивања усаглашености.
Члан 8.
Ако је идентификациона плочица оштећена, неодговарајућег изгледа, нечитљива, потпуно попуњена и сл., поставља се нова идентификациона плочица на коју се преносе потребни подаци са постојеће, осим датума периодичних контролисања, које утискивањем жига потврђује овлашћено стручно лице које је вршило последње периодично контролисање.
Подаци унесени на нову идентификациону плочицу потврђују се, после последњег периодичног контролисања посуде возила, утискивањем жига који мора бити у складу са прописом којим се утврђује облик жига за означавање испитане посуде возила за транспорт опасног терета.
Власник возила цистерне чува стару идентификациону плочицу.
Ако је идентификациона плочица изгубљена, замењује се одговарајућом новом идентификационом плочицом коју обезбеђује произвођач посуде.
У идентификациону плочицу уносе се подаци на основу техничке документације и досијеа посуде возила цистерне чију веродостојност утискивањем жига потврђује овлашћено стручно лице које је вршило последње периодично контролисање.
У случају да је произвођач престао са радом, подаци за плочицу обезбеђују се у складу са одредбама 1.8.7.1.6 и 1.8.7.1.5 ADR.
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00013/2015-01
У Београду, 6. новембра 2015. године
Министар,
проф. др Зорана Михајловић, с.р.