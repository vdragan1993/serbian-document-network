На
основу члана 21. став 2. Закона о спољним пословима (,,Службени гласник РС”,
бр. 116/07, 126/07 – исправка и 41/09), 

Министар
спољних послова доноси

 

 


ПРАВИЛНИК



о почасним конзулима


“Службени гласник
РС”, број 72 од 3. септембра 2009.

 

 

I. УВОДНЕ ОДРЕДБЕ 


 

Члан 1.

Овим
правилником прописују се функције, односно конзуларни послови које почасни
конзул обавља на свом конзуларном подручју и права и дужности у вези са вршењем
тих послова. 

Почасни
конзул обавља своје функције у складу са политиком и ставовима Владе Републике
Србије, а на основу инструкција шефа сталне дипломатске мисије Републике Србије
у држави пријема, или уколико ње нема, сталне дипломатске мисије Републике
Србије која на нерезиденцијалној основи покрива државу пријема (у даљем тексту:
стална мисија), односно руководиоца надлежне унутрашње јединице (у даљем
тексту: унутрашња јединица) Министарства спољних послова (у даљем тексту:
Министарство).

 

Члан 2.

Конзуларно
звање почасног конзула одговара утврђеном рангу конзуларног представништва. 


 

II. ФУНКЦИЈЕ
ПОЧАСНОГ КОНЗУЛА 

 

Члан 3.

Почасни
конзул у вршењу своје функције: 

1)
активно доприноси унапређењу пријатељских односа између Републике Србије и
државе пријема, и у том циљу, информише јавност државе пријема о Републици
Србији и њеном привредном, научно-техничком, културном и укупном развоју, као и
јавност Републике Србије о важним догађајима у држави пријема; 

2)
помаже, у сарадњи са сталном мисијом, развој билатералних контаката и веза у
свим областима од узајамног интереса; 

3)
ангажује се на јачању веза између Републике Србије и припадника њене дијаспоре
и цркве у држави пријема; 

4)
пружа помоћ држављанима Републике Србије и штити права и интересе њених правних
и физичких лица у држави пријема; 

5)
указује помоћ државним органима и званичницима Републике Србије, њеним сталним
привредним представницима у држави пријема, односно онима који привремено
пословно бораве на конзуларном подручју почасног конзула, бродовима трговачке
морнарице, цивилним ваздухопловима и другим средствима јавног саобраћаја; 


6)
предузима, на основу претходно добијених инструкција, конкретне мере на пружању
неопходне помоћи држављанима Републике Србије у хитним и ванредним ситуацијама
и у том циљу предузима одговарајуће активности према властима државе пријема; 


7)
обавештава сталну мисију и унутрашњу јединицу о сваком смртном случају и тешкој
несрећи, као и о свим случајевима лишавања слободе, покретања истраге, судског
поступка или протеривања држављана Републике Србије на свом конзуларном
подручју; 

8)
према упутствима сталне мисије или унутрашње јединице помаже у потрази за
држављанима Републике Србије на свом конзуларном подручју; 

9)
одржава редовну комуникацију са надлежним локалним органима власти на свом
конзуларном подручју, а ако Република Србија нема дипломатско-конзуларно
представништво на резиденцијалној основи у тој земљи, може остваривати
комуникацију и са централним државним органима уколико то дозвољава држава
пријема, само у обиму одређеном добијеним инструкцијама; 

10)
може да обавља и друге послове који му се повере, а које закон, прописи и
правила државе пријема не забрањују. 

 

III. ПРАВА И ОБАВЕЗЕ
ПОЧАСНОГ КОНЗУЛА 

 

Члан 4.

У
вршењу конзуларних послова почасни конзул има следећа права: 

1)
да развија сарадњу и пријатељске односе са другим конзуларним функционерима и
представницима других држава и међународних организација, које имају седиште на
његовом конзуларном подручју и чије је деловање повезано са његовом функцијом; 


2)
да присуствује консултацијама и другим скуповима које организују Министарство
или стална мисија; 

3)
да употребљава грб, заставу и химну Републике Србије – у складу са посебним
прописом; 

4)
да користи државни папир и печат конзулата у званичној преписци; 

5)
да дистрибуира публикације, проспекте и друге материјале о Републици Србији
које му обезбеди Министарство; 

6)
да, уз сагласност сталне мисије или унутрашње јединице, организује пригодне
пријеме поводом државних празника Републике Србије или у другим приликама; 


7)
друга права – у складу са законом или посебним актима Министарства.

 

Члан 5.

Почасни
конзул има обавезе да: 

1)
остварује посете надлежним органима поводом свог ступања на дужност и престанка
дужности, да присуствује прославама државних празника, да учествује у званичним
међудржавним посетама, као и у другим званичним привредним, културним,
спортским и другим манифестацијама на позив државе пријема, дипломатског кора
или сталне мисије; 

2)
обезбеди објекат или погодне просторије за рад конзуларног представништва, који
одговарају стандардима за рад и активност дипломатско-конзуларних
представништава; 

3)
на згради конзуларног представништва, на видном и погодном месту, истакне
заставу Републике Србије и таблу са грбом и називом конзулата – у складу са
посебним прописом; 

4)
професионално и одговорно штити интересе грађана Републике Србије на свом
конзуларном подручју, прима захтеве странака у визно-пасошким, статусним,
управно-правним, нотарским и пословима легализације и без одлагања, заједно са
другим информацијама и документима, прослеђује их сталној мисији; 

5)
савесно, одговорно и ефикасно извршава све добијене инструкције, води рачуна о
интерном карактеру службених информација и устроји конзуларну архиву са
деловодником одвојено од личне и пословне документације; 

6)
редовно ажурира податке о промени адресе, бројева телефона и друге податке од
значаја за рад са странкама и органима земље пријема, као и да о свакој промени
обавести министарство спољних послова државе пријема, сталну мисију и унутрашњу
јединицу; 

7)
сваке године до 31. јануара доставља сталној мисији извештај о раду за протеклу
годину; 

8)
сноси трошкове пословног простора и друге трошкове везано за редовно обављање
послова почасног конзула, изузев расхода у појединачним случајевима, које сноси
Министарство.

 

Члан 6. 


Почасни
конзул ужива привилегије и имунитете у складу са међународним споразумима и
прописима и праксом државе пријема. 

Почасни
конзул не сме својим понашањем или активностима нарушавати свој лични углед или
углед конзуларног представништва којим руководи, а тиме и међународни углед
Републике Србије. 

Почасни
конзул не сме наплаћивати таксу за конзуларне радње које обавља, изузев
трошкова поштарине у случајевима када прослеђује предмете странака. 

У
конзуларном представништву којим руководи почасни конзул не сме бити запослено
више од једног административно-техничког службеника. 

 

IV. ЗАВРШНА ОДРЕДБА 


 

Члан 7.

Овај
правилник ступа на снагу осмог дана од дана објављивања у „Службеном гласнику
Републике Србије”. 

  

Број К-53/09

У Београду, 28. августа 2009. године

Министар,

Вук Јеремић, с.р.