На основу члана 142. Закона о привредним друштвима („Службени гласник РС”, бр. 36/11, 99/11, 83/14 и 5/15) и члана 17. тачка 3. Одлуке о изменама и допунама Оснивачког акта Предузећа за рекултивацију и озелењавање земљишта „РИО” д.о.о. Костолац, 
Скупштина Привредног друштва за рекултивацију и озелењавање земљишта „РИО” д.о.о. Костолац, на седници одржаној 26. октобра 2016. године, доноси 
 
ОДЛУКУ
о измени Оснивачког акта Привредног друштва за рекултивацију и озелењавање земљишта „РИО” д.о.о. Костолац
"Службени гласник РС", број 91 од 10. новембра 
				2016.
 
I. УВОДНЕ ОДРЕДБЕ
Члан 1.
Предузеће за рекултивацију и озелењавање земљишта „РИО” д.о.о. Костолац (у даљем тексту: Друштво) је основано Уговором о оснивању који су закључили „Електропривреда Србије – Јавно преузеће Површински копови Костолац”, Костолац са п.о. број 8589 од 23. септембра. 2003. године и „Електропривреда Србије – Јавно предузеће Термоелектране Костолац”, Костолац са п.о. број 2200 од 24. септембра 2003. године, који је допуњен Анексом уговора о оснивању који су закључили „Електропривреда Србије – Јавно предузеће Површински копови Костолац”, Костолац са п.о. број 4979 од 21. септембра 2005. године и „Електропривреда Србије – Јавно предузеће Термоелектране Костолац”, Костолац са п.о. број 7094/2.2, од 21. септембра 2005. године и уписано је у Регистар привредних субјеката под бројем 13516.
Уговорима о преносу удела у предузећу за рекултивацију и озелењавање земљишта „РИО” д.о.о. Костолац, закљученим 11. октобра 2005. године, између „Електропривреда Србије – Јавног предузећа Површински копови Костолац”, и „Електропривреда Србије – Јавног предузећа Термоелектране Костолац”, (у даљем тексту: оснивач претходник) и Владе, целокупан удео и сва оснивачка права пренети су на Републику Србију (у даљем тексту: оснивач).
Влада Републике Србије је, у вршењу оснивачких права на основу законског овлашћења, донела Одлуку о изменама и допунама Оснивачког акта Предузећа за рекултивацију и озелењавање земљишта „РИО” д.о.о. Костолац. (бр. 023-00279/2005-02 од 10. јануара 2006. године).
Члан 2.
Друштво је основано као једночлано друштво са 100% удела Републике Србије.
Управљање друштвом је организовано као једнодомно.
Органи друштва су Скупштина и директор.
Друштво се оснива на неодређено време.
Члан 3.
Друштво има својство правног лица.
Друштво у правном промету има сва овлашћења и иступа у своје име и за свој рачун.
Друштво послује средствима у државној својини која су као улог унета у друштво.
II. ПОСЛОВНО ИМЕ И СЕДИШТЕ
Члан 4.
Друштво послује под пословним именом: Привредно друштво за рекултивацију и озелењавање земљишта „РИО” д.о.о. Костолац.
Скраћено пословно име друштва је „РИО” д.о.о. Костолац
Седиште друштва је у Костолцу, Николе Тесле б.б. 12208 Костолац.
О промени пословног имена и седишта друштва одлучује Скупштина друштва.
III. ПЕЧАТ И ШТАМБИЉ ДРУШТВА
Члан 5.
Друштво има свој печат и штамбиљ.
Печат је округлог облика пречника 3 cm, на коме је исписано пословно име и седиште Друштва на српском језику.
Штамбиљ друштва је правоугаоног облика и садржи пословно име, седиште друштва и место за уписивање броја предмета и датума овере предмета.
Друштво има свој лого, чије графичко решење је детаљније одређено Одлуком директора друштва.
Директор друштва утврђује број печата и штамбиља, начин коришћења и чувања печата и штамбиља друштва.
IV. ПОДАЦИ О ОСНИВАЧУ
Члан 6.
Оснивач друштва је Република Србија, у чије име Оснивачка права врши Влада, Београд, Немањина 11 (у даљем тексту: Оснивач).
V. ДЕЛАТНОСТ ДРУШТВА
Члан 7.
Претежна делатност Друштва је.
8130 – Услуге уређења и одржавања околине.
Друштво може обављати и све друге делатности које нису законом забрањене.
О промени делатности друштва одлуку доноси Скупштина друштва.
Члан 8.
Друштво обавља спољно-трговинске послове из оквира своје делатности у складу са законом и овом одлуком.
VI. ОСНОВНИ КАПИТАЛ
Члан 9.
Основни капитал друштва састоји се од новчаног и неновчаног улога. 
Новчани капитал:
Уписан: 498.548,87 EUR, у противвредности од 40.002.605,18 РСД.
Уплаћен: 115.371,80 EUR, у противвредности од 8.002.603,39 РСД – датум 11. март. 2004.
Уплаћен: 66.702,08 EUR, у противвредности од 5.400.000,29 РСД – датум 24. март 2005.
Уплаћен: 32.097,38 EUR у противвредности од 2.600.000,12 РСД – датум 25. март 2005.
Уплаћен: 96.408,77 EUR у противвредности од 7.999.999,73 РСД – датум 19. јул 2005.
Уплаћен: 187.968,84 EUR у противвредности од 16.000.001,65 РСД – датум 7. октобар 2005.
Неновчани капитал:
Уписан: 171.776,89 EUR у противвредности од 14.517.036,75 РСД.
Уписан: 91.001,57 EUR у противвредности од 5.597.979,78 РСД у стварима.
Унет: 91.001,57 EUR у противвредности од 5.597.979,78 РСД – датум 31. децембар 2002. у стварима.
Унет: 171.776,89 EUR у противвредности од 14.517.036,75 РСД – датум 21. септембар 2005. у стварима.
Новчани и неновчани улог из овог члана уплаћен је, односно унет је у целости у друштво.
VII. ПРАВА И ОБАВЕЗЕ ОСНИВАЧА
Члан 10.
Оснивач, у складу са законом и овом одлуком даје сагласност на све важне одлуке друштва и врши одлучујући утицај на стратешке циљеве друштва.
Основна права оснивача по основу удела су: 
1) управљање друштвом; 
2) одлучивање о расподели добити; 
3) учествовање у расподели ликвидационе или стечајне масе по престанку друштва, стечајем или ликвидацијом а по подмиривања обавеза друштва;
4) да буде информисан. 
Поред права из претходног става, оснивач има и друга права из претходних ставова овог члана, оснивач има и друга права у складу са законом и овом одлуком.
VIII. РАСПОДЕЛА ДОБИТИ
Члан 11.
Добит друштва, утврђен је законом, може се расподелити за повећање основног капитала, резерве и друге намене у складу са законом и овом одлуком.
IX. ЗАСТУПАЊЕ ДРУШТВА
Члан 12.
Друштво у пословима унутрашњег и спољно-трговинског промета заступа директор друштва, без ограничења. У оквиру својих овлашћења директор може дати другом лицу писано пуномоћје за заступање друштва.
X. СКУПШТИНА ДРУШТВА
Члан 13.
Овлашћење Скупштине друштва врши оснивач преко својих овлашћених представника.
Одлуку о одређивању и разрешењу представника и чланова Скупштине друштва доноси оснивач.
Члан 14.
Скупштина друштва одлучује о:
1) Доноси измене оснивачког акта;
2) Усваја финансијске планове;
3) Усваја финансијске извештаје као и извештаје ревизора ако су финансијски извештаји били предмет ревизије и доставља их оснивачу;
4) Именује и разрешава директора и утврђује накнаду за његов рад;
5) Надзире рад директора и усваја извештаје директора;
6) Именује ревизора и утврђује накнаду за његов рад;
7) Одлучује о покретању поступка ликвидације, као и о подношењу предлога за покретање стечајног поступка од стране друштва;
8) Именује ликвидационог управника и усваја ликвидационе билансе и извештаје ликвидационог управника;
9) Одлучује о статусним променама и променама правне форме;
10) Врши друге послове и одлучује о другим питањима у складу са законом и Оснивачким актом.
На акте из става 1. тач. 1), 2), 7) и 9) овог члана сагласност даје оснивач.
Члан 15.
Седнице Скупштине друштва могу бити редовне и ванредне.
Седница Скупштине сазива се по потреби, а обавезно у случајевима прописаним законом.
Скупштину сазива: 
1) директор друштва и 
2) овлашћени представник оснивача.
Скупштина се одржава у седишту друштва или на другој адреси уколико овлашћени представник оснивача тако одлучи.
Скупштина друштва одржава се најмање једном годишње (годишња Скупштина) најкасније у року од шест месеци после завршетка пословне године ради усвајања финансијских извештаја.
Између годишњих седница, одржавају се ванредне седнице на захтев овлашћених предлагача.
Седница Скупштине друштва сазива се писаним позивом упућеним овлашћеном представнику оснивача на адресу овлашћеног представника из евиденције података о оснивачу, а позив се сматра достављеним даном слања препоручене пошиљке поштом, осим ако се на другачији начин позивања овлашћеног представника оснивача писаним путем сагласио.
Позив за седницу доставља се овлашћеном представнику оснивача најкасније осам дана пре дана одржавања седнице Скупштине друштва.
На седници Скупштине друштва може се расправљати и одлучивати о питањима на дневном реду, а о дугим питањима само ако се овлашћени представник оснивача не противи.
Седница Скупштине друштва може се одржати и без сазивања.
Седница Скупштине друштва може се одржати и коришћењем конференцијске везе или друге аудио и визуелне комуникацијске опреме, тако да сва лица која учествују на седници могу да се чују и разговарају једни са другима, чиме се сматра да су лица која на овај начин учествују на седници Скупштине лично присутна.
Члан Скупштине друштва може гласати и писаним путем под условом да је писмено стигло до момента одржавања седнице Скупштине друштва.
Свака одлука Скупштине друштва може се донети и ван седнице Скупштине друштва, уколико је потпише председник Скупштине друштва или други овлашћени представник оснивача.
Скупштина друштва може донети пословник, којим ближе уређује начин рада и одлучивања.
Седницом Скупштине друштва председава председник Скупштине.
Свака одлука Скупштине друштва уноси се у записник који води записничар кога одређује председник Скупштине друштва.
Председник Скупштине друштва је одговоран за уредно сачињавање записника. 
XI. ДИРЕКТОР ДРУШТВА 
Члан 16.
Директора друштва именује Скупштина друштва.
Надлежност директора друштва је:
1) Заступање друштва и вођење послова друштва у складу са законом и овом одлуком;
2) Организује, води пословање друштва у складу са законом и овом одлуком
3) Уредно вођење пословних књига;
4) Тачност финансијских извештаја друштва;
5) Обавезе извештавање Скупштине друштва;
6) Спровођење одлука Скупштине друштва;
7) Одлучивање о правима и обавезама и одговорностима запослених у друштву у складу са законом који се уређују радни односи;
8) Доношење акта о организацији и систематизацији послова и других општих аката друштва;
9) Предлагање одлука из делокруга Скупштине друштва;
10) Обављање других послова у складу са законом и овом одлуком.
Скупштина разрешава директора, при чему није дужна да наведе разлоге за разрешење.
Директор заступа друштво према трећим лицима у складу са Оснивачким актом и одлукама Скупштине друштва.
XII. АКТИ И ДОКУМЕНТИ ДРУШТВА
Члан 17.
Оснивачки акт је основни, највиши правни акт друштва.
Поред Оснивачког акта, друштво може имати и друга првна акта.
Оснивачки акт мења се одлуком Скупштине, уз сагласност оснивача.
Оснивачки акт, све његове измене и допуне чувају се трајно.
Члан 18.
Општи акти су правилник и друге одлуке којима се на општи начин уређују одређена питања.
Измене и допуне правилника и одлука врше се на начин и по поступку који су одређени за њихово доношење.
Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
Члан 19.
У Друштву се води књига одлука.
У књигу одлука уносе се одлуке које доноси Скупштина друштва у складу са законом. 
Члан 20.
Друштво је дужно да држи и чува све акте и документе друштва у складу са законом којим се уређује правни положај привредних друштава.
XIII. ЗАШТИТА ЖИВОТНЕ СРЕДИНЕ
Члан 21.
Друштво је при обављању делатности дужно да се стара о заштити животне средине у складу са законом и другим прописима.
XIV. ПРЕСТАНАК ДРУШТВА
Члан 22.
Друштво представља:
1) Након спроведеног поступка ликвидације или принудне ликвидације у складу са Законом о привредним друштвима;
2) Након спроведеног поступка стечаја у складу са законом којим се уређује стечај;
3) Након статусне промене која има за последицу престанак друштва.
XV. ПРЕЛАЗНЕ И ЗАВРШНЕ ОДРЕДБЕ
Члан 23.
Директор друштва наставља да обавља послове у складу са одлуком по избору за директора друштва и у складу са овом одлуком.
Запослени у друштву настављају да раде у друштву а своја права и обавезе остварују у складу са законом и општим актима друштва.
Члан 24.
Пословни односи између друштва и оснивача претходника уређени уговорима о испоруци добара, односно пружању услуга и извођењу радова наставиће се на начин утврђен тим уговорима, у складу са одлукама о преносу удела и уговорима о преносу удела из члана 1. став 2. ове одлуке и чланом 30. Одлуке о изменама и допунама Оснивачког акта Предузећа за рекултивацију и озелењавање земљишта „РИО” д.о.о. Костолац, у периоду док друштво послује средствима у државној својини. 
Члан 25.
Ову одлуку објавити у „Службеном гласнику Републике Србије”.
 
Број 67
У Костолцу, 26. октобра 2016. године 
ПД „РИО” д.о.о. Костолац
Представник Скупштине друштва,
Драган Крстић, с.р.