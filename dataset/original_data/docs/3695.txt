На основу члана 178. став 2. Закона о раду
(„Службени гласник РС”, бр. 70/2001 и 73/2001),

Министар за рад и запошљавање и министар
здравља и заштите животне околине, споразумно доносе
 

 

ПРАВИЛНИК

о начину
издавања и садржају потврде о наступању привремене спречености за рад
запосленог у смислу прописа о здравственом осигурању

"Службени гласник
РС", број 1 од 14. јануара 2002. 

 

 

Члан 1.

Овим правилником уређује се начин издавања и садржај потврде о
наступању привремене спречености за рад у смислу прописа о здравственом
осигурању (у даљем тексту: потврда). 

 

Члан 2.

Потврду издаје лекар који је, по прописима о здравственом
осигурању, овлашћен да цени привремену спреченост за рад. 

У случају теже болести запосленог, потврда се издаје члану уже
породице или другом лицу са којим живи у породичном домаћинству. 

 

Члан 3.

Потврда садржи обавезно: 

1) идентификационе податке, и то: 

(1) назив здравствене установе, седиште и адресу, 

(2) име и презиме запосленог, датум рођења и лични – матични број,


(3) назив послодавца, седиште и адресу; 

2) податке о привременој спречености за рад, и то: 

(1) датум почетка привремене спречености за рад, 

(2) основ за привремену спреченост за рад, 

(3) дијагнозу болести, 

(4) очекивано време трајања спречености за рад; 

3) потпис и факсимил лекара, оверен печатом здравствене установе. 


 

Члан 4.

Потврда се издаје на обрасцу ЗОР-X (лист величине 21 x 14,5 cm,
боја штампе црна, хартија бела). 

Образац из става 1. овог члана одштампан је уз овај правилник и
чини његов саставни део. 

 

Члан 5.

Овај правилник ступа на снагу наредног дана од дана објављивања у
„Службеном гласнику Републике Србије”. 

  


Број 110-00-2231/2001-02


У Београду, 26. децембра 2001. године


Министарство здравља 



и заштите животне околине 



заменик министра, 



др Урош Јовановић, с.р.



Министарство за рад


и запошљавање


министар,


Драган Миловановић, с.р.