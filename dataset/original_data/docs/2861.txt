На основу члана 35. став 4. Закона о рачуноводству („Службени гласник РС”, број 62/13) и члана 18. став 1. тачка 3. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12 и 106/12), 
	
Гувернер Народне банке Србије доноси
 
ОДЛУКУ
о облику и садржају статистичког извештаја за даваоце финансијског лизинга
"Службени гласник РС", број 
	87 од 22. августа 2014.
 
I. УВОДНЕ ОДРЕДБЕ
1. Овом одлуком прописују се образац статистичког извештаја за даваоце финансијског лизинга и садржај позиција у том обрасцу.
2. Образац из тачке 1. ове одлуке одштампан је уз ту одлуку и њен је саставни део (Прилог 1).
У вези са садржином појединих група рачуна и рачуна у обрасцу из тачке 1. ове одлуке, поступа се према одредбама одлуке којом се уређују Контни оквир и садржина рачуна у Контном оквиру за даваоце финансијског лизинга.
У образац из тачке 1. ове одлуке износи се уписују у хиљадама динара, а број акција и запослених у целом броју.
3. Давалац финансијског лизинга (у даљем тексту: давалац лизинга) код којег је настала статусна промена или над којим је отворен поступак стечаја, односно ликвидације Агенцији за привредне регистре доставља годишњи финансијски извештај у којем се подаци приказују обједињено за цео извештајни период, у нето износу, након пребијања резултата пре и после промене. На свим обрасцима ставља се назнака: „СТАТУСНА ПРОМЕНА”, „СТЕЧАЈ” или „ЛИКВИДАЦИЈА”. 
	
II. САДРЖАЈ ПОЗИЦИЈА У ОБРАСЦУ СТАТИСТИЧКОГ ИЗВЕШТАЈА
4. У обрасцу из тачке 1. ове одлуке, давалац лизинга уноси податке у табеле од I до X. 
	
Подаци се уносе у све предвиђене колоне, према садржини група рачуна и рачуна означених у табели.
5. У табели I. ОПШТИ ПОДАЦИ О ДАВАОЦУ ФИНАНСИЈСКОГ ЛИЗИНГА, под ознаком АОП 9001 – Број месеци пословања, уноси се број месеци пословања у календарској години, као цео број у интервалу од 1 до 12. Новоосновани даваоци лизинга не попуњавају колону 4.
Под ознаком АОП 9002 – Ознака за величину, уноси се ознака за величину из Обавештења о разврставању, коју је давалац лизинга утврдио на основу података из финансијског извештаја и критеријума прописаних чланом 6. Закона о рачуноводству. 
	
Под ознаком АОП 9003 – Ознака за власништво, уноси се статистичка ознака за власништво: 2 за приватно, 4 за мешовито и 5 за државно власништво. 
	
Под ознаком АОП 9004 – Број страних (правних или физичких) лица која имају учешће у капиталу, уноси се број правних или физичких лица са седиштем у иностранству која имају учешће у основном капиталу даваоца лизинга. 
	
Под ознаком АОП 9005 – Просечан број запослених по основу стања крајем сваког месеца, у колону 3 уноси се податак утврђен као годишњи просек бројчаног стања запослених на крају сваког месеца у извештајној години, а у колону 4 број запослених у претходној години утврђен на исти начин. Годишњи просек представља збир запослених на крају сваког месеца у току обрачунског периода, подељен бројем месеци пословања. Број запослених исказује се као цео број, без децимала. 
	
6. У табели II. БРУТО ПРОМЕНЕ НЕМАТЕРИЈАЛНИХ УЛАГАЊА И СОПСТВЕНИХ НЕКРЕТНИНА, ПОСТРОЈЕЊА И ОПРЕМЕ, под ознакама АОП од 9006 до 9015 уносе се подаци са група рачуна 01 и 02 који се тичу стања на почетку године, промена у току године и стања на крају године. У колону 4 уносе се бруто вредности, у колону 5 исправка вредности, а у колону 6 нето вредности. Подаци који се уносе у колону 6 одговарају подацима из Биланса стања, на следећи начин: АОП 9006 колона 6 = АОП 0007 колона 6; АОП 9010 колона 6 = АОП 0007 колона 5; АОП 9011 колона 6 = АОП 0008 колона 6 + АОП 0009 колона 6; АОП 9015 колона 6 = АОП 0008 колона 5 + АОП 0009 колона 5.
7. У табели III. СТРУКТУРА ЗАЛИХА, под ознакама АОП од 9016 до 9020 уноси се стање с група рачуна од 10 до 16. Подаци унети под ознаком АОП 9021 одговарају збиру података из Биланса стања с позиција АОП 0005 и 0013 – у колони 5 за текућу, односно у колони 6 за претходну годину. 
	
8. У табели IV. СТРУКТУРА ОСНОВНОГ КАПИТАЛА, под ознакама АОП 9022, 9024, 9026 и 9027 уноси се стање рачуна од 300 до 309, а под ознакама АОП 9023, 9025 и 9028 уноси се део износа с тих рачуна који се односи на страни капитал. Под ознаком АОП 9029 – Свега, уноси се износ основног капитала који одговара податку унетом у Биланс стања под ознаком АОП 0410 – у колони 5 за текућу, односно у колони 6 за претходну годину.
9. У табели V. СТРУКТУРА АКЦИЈСКОГ КАПИТАЛА, под ознакама АОП 9030 и 9032 уноси се апсолутни број обичних, односно приоритетних акција на крају текуће (колона 4) и претходне године (колона 5). Под ознакама АОП 9031 и 9033 уноси се номинална вредност обичних, односно приоритетних акција, добијена множењем броја акција и номиналне вредности једне акције. Под ознаком АОП 9034 уноси се укупна номинална вредност акција која је једнака износу акцијског капитала под ознаком АОП 9022.
10. У табели VI. ПОТРАЖИВАЊА И ОБАВЕЗЕ, под ознаком АОП 9035 – Потраживања у току године од друштава за осигурање за накнаду штете, уноси се укупна вредност одштетних захтева по основу накнада штета од друштава за осигурање у току године (повећање – дуговни промет без почетног стања рачуна 225).
Под ознаком АОП 9036 – ПДВ – претходни порез, уноси се укупан годишњи износ претходног ПДВ-а према обрачуну ПДВ-а и пореским пријавама, дуговни промет без почетног стања с групе рачуна 27, осим рачуна 279.
Под ознакама АОП од 9037 до 9039 уноси се укупан годишњи износ према обрачуну зарада и накнада зарада (потражни промет без почетног стања) с рачуна 450, 451 и 452.
Под ознаком АОП 9040 – Обавезе за дивиденде, учешће у добитку и лична примања послодавца, уноси се укупан годишњи износ обрачунатих дивиденди и учешћа у добитку према расподели резултата извршеној у току године (повећање у току године – потражни промет без почетног стања) с рачуна 482 и 483. На овој позицији уноси се и евентуална аконтациона исплата међудивиденди власницима и члановима друштва (рачун 723).
Под ознаком АОП 9041 – Обавезе према физичким лицима за накнаде по уговорима, уносе се обавезе за накнаде физичким лицима по основу уговора о делу, ауторству, привременим и повременим пословима, заступању и посредовању, допунском раду и других уговора уз накнаду – с рачуна 459 (потражни промет без почетног стања).
Под ознаком АОП 9042 – Обавезе за ПДВ, уноси се укупан годишњи износ ПДВ-а према обрачуну ПДВ-а и пореским пријавама, потражни промет без почетног стања с групе рачуна 47, осим рачуна 479.
11. У табели VII. ДРУГИ ТРОШКОВИ И РАСХОДИ, у колоне 4 и 5 уносе се подаци према садржини рачуна означених у колони 1.
Под ознаком АОП 9044 – Трошкови материјала који се троши у процесу пружања услуга, горива, мазива и енергије, уноси се годишњи износ издатака за наведене сврхе, прокњижен на рачуну 510.
Под ознаком АОП 9045 – Трошкови резервних делова, алата и инвентара, уноси се годишњи износ издатака за наведене сврхе, прокњижен на рачуну 511.
Под ознаком АОП 9046 – Трошкови транспортних услуга, уноси се годишњи износ издатака за транспортне услуге правних лица и предузетника, прокњижен на рачуну 515.
Под ознаком АОП 9047 – Трошкови премија осигурања, уноси се годишњи износ издатака за премије осигурања, осим премија по основу осигурања живота запослених, прокњижен на рачуну 516.
Под ознаком АОП 9048 – Трошкови сајмова, уноси се годишњи износ издатака који настају у вези са излагањем на сајмовима и другим изложбама у земљи и иностранству, прокњижен на рачуну 517.
Под ознаком АОП 9049 – Трошкови рекламе и пропаганде, уноси се годишњи износ издатака за услуге по основу извршене рекламе и пропаганде, као и за рекламни и пропагандни материјал, прокњижен на рачуну 518.
Под ознаком АОП 9050 – Трошкови интелектуалних услуга, уноси се годишњи износ издатака за наведене сврхе, прокњижен на рачуну 530.
Под ознаком АОП 9051 – Трошкови репрезентације, уноси се годишњи износ издатака за репрезентацију, прокњижен на рачуну 531.
Под ознаком АОП 9052 – Трошкови платног промета, уноси се годишњи износ издатака за услуге платног промета и друге извршене банкарске услуге, прокњижен на рачуну 533.
Под ознаком АОП 9053 – Трошкови чланарина, уноси се годишњи износ издатака за чланарине за пословна и друга удружења, коморе и задружне савезе, прокњижен на рачуну 534.
Под ознаком АОП 9054 – Трошкови закупнина, осим трошкова закупнина земљишта, уноси се годишњи износ закупнина по основу уговора о закупу основних средстава (опреме, пословног, 
	складишног, канцеларијског и другог простора), прокњижен на рачуну 535 (део).
Под ознаком АОП 9055 – Трошкови закупнина земљишта, уноси се годишњи износ закупнине за земљиште узето у закуп према уговору о закупу, прокњижен на рачуну 535 (део).
Под ознаком АОП 9056 – Трошкови услуга одржавања, уноси се годишњи износ издатака за одржавање основних средстава, прокњижен на рачуну 536.
Под ознаком АОП 9057 – Трошкови истраживања и развоја, уноси се годишњи износ издатака за наведене сврхе, прокњижен на рачуну 537. 
	
Под ознаком АОП 9058 – Трошкови зарада и накнада зарада (бруто), уноси се стање на рачуну 520.
Под ознаком АОП 9059 – Трошкови пореза и доприноса на зараде и накнаде зарада на терет послодавца, уноси се стање на рачуну 521.
Под ознаком АОП 9060 – Трошкови накнада физичким лицима (бруто) по основу уговора уноси се збир стања на рачунима 522, 523, 524 и 525. 
	
Под ознаком АОП 9061 – Трошкови накнада члановима управног одбора (бруто), исказују се укупни трошкови наведених накнада, прокњижени на рачуну 526.
Под ознаком АОП 9062 – Остали лични расходи и накнаде, уноси се годишњи износ издатака за трошкове осталих личних расхода и накнада, као што су отпремнина за одлазак у пензију, јубиларне награде, накнаде трошкова смештаја и исхране на службеном путу, накнаде трошкова превоза на службеном путу, накнаде трошкова превоза на радно место и с радног места, те накнаде за смештај и исхрану на терену, прокњижене на рачуну 529.
Под ознаком АОП 9063 – Трошкови осталих пореза и доприноса, царина и других дажбина, уноси се годишњи износ издатака за порезе и доприносе, царину и друге дажбине, који се накнађују на терет трошкова, прокњижен на рачуну 538 (део).
Под ознаком АОП 9064 – Новчане казне и пенали, уноси се годишњи износ издатака за новчане казне и пенале, прокњижен на рачуну 538 (део). 
	
Под ознаком АОП 9065 – Расходи камата по основу кредита, зајмова, закупа и продаје, уноси се збир стања на рачунима 550, 553 и 556.
Под ознаком АОП 9066 – Негативне курсне разлике, уноси се збир стања на рачунима 551, 554, 557, 561, 564 и 567.
Под ознаком АОП 9067 – Расходи од ефеката валутне клаузуле, уноси се збир стања на рачунима 552, 555, 558, 562, 565 и 568.
Под ознаком АОП 9068 – Расходи по основу учешћа у губитку зависних правних лица и заједничких улагања, уноси се годишњи износ издатака за наведене сврхе, прокњижен на рачуну 559.
Под ознаком АОП 9069 – Расходи за хуманитарне, културне, здравствене, образовне, научне и верске намене, за заштиту човекове средине и за спортске намене, уноси се годишњи износ издатака за наведене сврхе прокњижен на аналитичким рачунима у оквиру рачуна 579, и то на аналитичком рачуну на којем се књиже издаци за хуманитарне, културне, здравствене, образовне, научне и верске намене, за заштиту човекове средине и за спортске намене, као и на аналитичком рачуну 
	на којем се књиже давања у новчаном износу или натуралном облику давалаца 
	лизинга ради ублажавања последица елементарних непогода или других ванредних 
	догађаја.
12. У табели VIII. ДРУГИ ПРИХОДИ, у колоне 4 и 5 уносе се подаци према 
	садржини рачуна означених у колони 1. 
Под ознаком АОП 9071 – Приходи од камата по основу зајмова, закупа и 
	продаје, уноси се збир стања на рачунима 650, 653 и 656.
Под ознаком АОП 9072 – Позитивне курсне разлике, уноси се збир стања на 
	рачунима 651, 654, 657, 661, 664 и 667.
Под ознаком АОП 9073 – Приходи од ефеката валутне клаузуле, уноси се збир 
	стања на рачунима 652, 655, 658, 662, 665 и 668.
Под ознаком АОП 9074 – Приходи по основу дивиденди и учешћа у добитку 
	зависних правних лица и заједничких улагања, уноси се годишњи износ, 
	прокњижен на рачуну 659.
13. У табели IX. ОСТАЛИ ПОДАЦИ, под ознаком АОП 9076 – Обрачунате царине 
	и друге увозне дажбине, уноси се укупан годишњи износ обрачунатих царина и 
	других увозних дажбина према царинској и другој документацији у вези са 
	увозом.
Под ознаком АОП 9077 – Државна додељивања, уносе се сви видови државне 
	помоћи у новцу или натури, укључујући примања без условљене намене и без 
	директне везе са обављеним услугама даваоца лизинга, као што су дотације за 
	новозапослена лица, за заштиту човекове околине и уградњу одговарајуће 
	опреме, за истраживање и развој, повраћај пореских дажбина по основу извоза 
	и сл.
Под ознаком АОП 9078 – Примљене донације из иностранства и друга 
	бесповратна средства, уносе се донације и сва остала бесповратна средства у 
	новцу или натури примљена од лица из иностранства у току године, у бруто 
	износу. Обухватају се не само приходи од условљених донација (рачун 646), 
	већ и донације за које уговором није предвиђен услов нити намена и које се 
	књиже у корист осталих прихода, као и приходи од накнада штета од катастрофа 
	и других непредвиђених догађаја (део групе рачуна 67). Укидање одложених 
	прихода по основу донација из претходних година – искључује се.
14. У табели X. СТРУКТУРА ИСПЛАЋЕНИХ ДИВИДЕНДИ И УЧЕШЋА У ДОБИТКУ, под 
	ознакама АОП од 9080 до 9087, у колону 4 уносе се подаци о исплаћеним 
	дивидендама и учешћима у добитку.
III. ЗАВРШНА ОДРЕДБА
15. Ова одлука објављује се у „Службеном гласнику Републике Србије” и 
	ступа на снагу 31. децембра 2014. године. 
 
О. број 16
У Београду, 20. августа 2014. године
Гувернер
Народне банке Србије
др Јоргованка Табаковић, с.р.
 
Прилог 1 -
	
	Статистички извештај за 20___. годину