На основу члана 166. став 5. Закона о платним услугама („Службени гласник РС”, број 139/14) и члана 59. став 2. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),
Гувернер Народне банке Србије доноси
 
ОДЛУКУ
о начину и критеријумима за утврђивање битних платних система
"Службени гласник РС", број 49 од 5. јуна 
				2015.
 
1. Овом одлуком прописују се начин и критеријуми за утврђивање битних платних система.
2. Народна банка Србије утврђује битне платне системе тако што једном годишње оцењује да ли платни систем испуњава услове из члана 166. став 1. Закона о платним услугама. 
Народна банка Србије оцењује да је платни систем значајан за стабилност финансијског система ако тај систем испуњава најмање два од следећих критеријума:
1) ако се у њему извршавају платне трансакције с циљем спровођења монетарне политике Народне банке Србије;
2) ако се у њему поравнавају новчане обавезе и потраживања настали у другим платним системима и системима за поравнање финансијских инструмената; 
3) ако просечна дневна вредност промета у том систему износи више од једне милијарде динара на нивоу календарске године;
4) ако тржишно учешће тог система износи најмање 75% укупне вредности платних трансакција извршених у платним системима у којима се обављају послови обраде и нетирања, на нивоу календарске године.
3. Ако платни систем испуњава услове утврђене овом одлуком, гувернер посебном одлуком утврђује тај систем као битан.
Одлука из става 1. ове тачке објављује се на интернет презентацији Народне банке Србије. 
4. Народна банка Србије извршиће прву оцену платних система у складу са овом одлуком до 31. децембра 2015. године.
5. Ова одлука објављује се у „Службеном гласнику Републике Србије” и ступа на снагу 1. октобра 2015. године.
 
О. број 8
У Београду, 2. јуна 2015. године
Гувернер
Народне банке Србије,
др Јоргованка Табаковић, с.р.