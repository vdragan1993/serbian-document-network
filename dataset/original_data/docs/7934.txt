На
основу члана 99. тачка 4. Устава Савезне Републике Југославије, а у вези са
чланом 32. Закона о заштити становништва од заразних болести које угрожавају
целу земљу („Службени лист СРЈ“, бр.46/96), Савезна влада доноси

 
 

ОДЛУКУ
о мерама за заштиту од ширења заразних болести унутар здравствених установа, других правних лица и предузетника који врше здравствену делатност

„Службени лист СРЈ”,
број 27 од 20. јуна 1997.
 
1.
Овом одлуком прописују се мере за заштиту од ширења заразних болести унутар
здравствених установа, других правних лица и предузетника који врше здравствену
делатност (у даљем тексту: кућна инфекција).
2.
Мере за заштиту од ширења кућних инфекција су: опште мере, мере по клиничким и
епидемиолошким индикацијама, мере у поступку дијагностике, неге и лечења и
епидемиолошки надзор.
3.
Опште мере за заштиту од кућних инфекција су: примена стандарда, препорука и
норматива (гређевинско-санитарно-техничких) при изградњи, реконструкцији,
адаптацији и оправкама објеката, постројења, апарата и опреме; обука и
усавршавање запослених; преглед, тријажа, санитарна обрада и евентуална
изолација повређених и оболелих лица при пријему у болницу; спровођење
прописаних поступака, режима рада, облачења и понашања запослених при
дијагностици, нези и лечењу и других послова у здравственој организацији;
асептички поступак при руковању и употреби инструмената, прибора, апарата и
средстава у дијагностици, нези и лечењу; мере здравственог просвећивања и
васпитања; обезбеђивања хигијенски исправне воде, намирница и хране и
обезбеђивање услова за одражвање личне хигијене.
4.
Мере по клиничким и епидемиолошким индикацијама су мере превентивне
дезинфекције, дезинсекције и дератизације и спровођење обавезне имунизације и
хемопрофилаксе. Оне се спроводе у организационим деловима здравствене установе
са повећаним ризиком од кућних инфекција и према одређеним групама пацијената и
појединим категоријама запослених.
5.
Мере у поступку дијагностике, неге и лечења су одређене стручнометодолошким
упутствима и упутствима за рад са апаратима и опремом.
6.
У спровођењу мера за заштиту од кућних инфекција здравствена установа, односно
друго правно лице доноси програм, план и стручно методолошко упутство.
Програмом
се утврђују дугорочни циљеви, активности и метод рада, начин организовања,
спровођења и контроле, учесници у спровођењу програма и њихови задаци, као и
материјална и друга средства за спровођење програма.
Планом
се утврђују активности у току једне календарске године за заштиту од ширења
кућних инфекција и материјална и друга средства за ту годину.
7.
Здравствена установа, односно друго правно лице образује комисију за заштиту од
кућних инфекција.
Комисију
чине: руководилац здравствене установе, руководилац организационих јединица,
лекар специјалиста епидемиолог, лекар специјалиста хигијене, лекар специјалиста
микробиолог и главна медицинска сестра – медицински техничар установе.
Комисија
обавља послове припреме програма и плана рада за спречавање и сузбијање
болничких инфекција и обуке запослених у здравственој установи, врши анализу
стања кућних инфекција и санитарнохигијенских услова и предлаже одговарајуће
мере за њихово спречавање и сузбијање..
8.
Епидемиолошки надзор, који обухвата организовано прикупљање, обраду и анализу
података о појави и учесталости кућних инфекција, врши епидемиолог.
Подаци
о извршеном епидемиолошком надзору воде се на обрасцу за епидемиолошки надзор
над кућним инфекцијама, који је одштампан уз ову одлуку и чини њен саставни
део.
9.
Даном ступања на снагу ове одлуке престаје да важи Правилник о мерама за
заштиту од ширења зараза унутар здравствених организација („Службени лист
СФРЈ”, број 49/86).
10. Ова одлука ступа
на снагу осмог дана од дана објављивања у „Службеном листу СРЈ”.

 

 

Савезна влада

Е. п. бр. 196

19. јуна 1997.
године

Београд

Председник,

др Радоје Контић, с.
р.