На основу члана 63. став 9. Закона о порезу на добит правних лица („Службени гласник РС”, бр. 25/01, 80/02, 80/02 – др. закон, 43/03, 84/04, 18/10, 101/11, 119/12, 47/13, 108/13, 68/14 – др. закон и 142/14), 
Министар финансија доноси 
ПРАВИЛНИК
о начину исказивања прихода и расхода ради утврђивања добити коју стална пословна јединица нерезидентног обвезника оствари на територији Републике Србије
"Службени гласник РС", број 41 од 8. маја 
				2015.
Члан 1.
Овим правилником ближе се уређује начин исказивања прихода и расхода ради утврђивања добити коју стална пословна јединица нерезидентног обвезника (у даљем тексту: стална пословна јединица) оствари у складу са чланом 5. став 2. Закона о порезу на добит правних лица („Службени гласник РС”, бр. 25/01, 80/02, 80/02 – др. закон, 43/03, 84/04, 18/10, 101/11, 119/12, 47/13, 108/13, 68/14 – др. закон и 142/14 – у даљем тексту: Закон).
Члан 2.
Стална пословна јединица исказује приходе и расходе и друге податке на основу којих утврђује добит у пореском билансу на Обрасцу ПБПЈ – Порески биланс сталне пословне јединице за период од ___ до___ 201_. године, који је одштампан уз овај правилник и чини његов саставни део.
Стална пословна јединица саставља порески биланс и доставља га у Законом прописаном року у једном примерку надлежном пореском органу.
Члан 3.
Опорезива добит – основица пореза на добит сталне пословне јединице из члана 2. овог правилника обрачунава се тако што се у Обрасцу ПБПЈ исказују одговарајући приходи и расходи сталне пословне јединице за период за који се саставља порески биланс.
У Образац ПБПЈ уносе се приходи и расходи на основу уредних и веродостојних исправа о пословним променама, као и на основу евиденција, спецификација и извештаја, а нарочито на основу: извода банке о стању и променама на динарском и девизном рачуну код банке, благајничких извештаја о свим уплатама и исплатама извршеним преко благајне, обрачуна зарада запослених у сталној пословној јединици, обрачуна пореза, доприноса и других јавних прихода, извештаја о раду и остале документације и евиденције.
Члан 4.
У Образац ПБПЈ уносе се следећи подаци:
1) под редним бројем 1. уноси се износ прихода остварених пословањем сталне пословне јединице на територији Републике Србије;
2) под редним бројем 2. уноси се износ дозначених средстaва која стална пословна јединица добија од централе нерезидентног обвезника у чијем је саставу;
3) под редним бројем 3. уноси се износ расхода утврђених по основу трансакција по трансферним ценама које је стална пословна јединица дужна да прикаже на основу члана 60. став 10. Закона, а у складу са чланом 59. и чланом 60. став 1. Закона;
4) под редним бројем 4. уноси се износ расхода утврђених по основу трансакција по трансферним ценама за које се, сагласно Правилнику о трансферним ценама и методама које се по принципу „ван дохвата руке” примењују код утврђивања цене трансакција међу повезаним лицима („Службени гласник РС”, бр. 61/13 и 8/14 – у даљем тексту: Правилник о трансферним ценама), подноси извештај у скраћеном облику;
5) под редним бројем 5. уноси се износ прихода утврђених по основу трансакција по трансферним ценама које је стална пословна јединица дужна да прикаже на основу члана 60. став 10. Закона, а у складу са чланом 59. и чланом 60. став 1. Закона;
6) под редним бројем 6. уноси се износ прихода утврђених по основу трансакција по трансферним ценама за које се, сагласно Правилнику о трансферним ценама, подноси извештај у скраћеном облику; 
7) под редним бројем 7. уноси се збир коначних корекција трансферних цена који се утврђује у закључку документације о трансферним ценама на начин прописан одредбом члана 31. Правилника о трансферним ценама;
8) под редним бројем 8. уноси се износ укупних прихода сталне пословне јединице, добијени сабирањем износа са ред. бр. 1, 2. и 7;
9) под редним бројем 9. уноси се износ зараде запослених у сталној пословној јединици;
10) под редним бројем 10. уноси се износ расхода по основу закупа пословног простора, струје, воде, телефона и других расхода по основу закупа пословног простора;
11) под редним бројем 11. уноси се износ расхода по основу осталих документованих трошкова који су настали у сврху обављања пословних активности сталне пословне јединице, а који, у складу са Законом, могу бити признати; 
12) под редним бројем 12. уноси се износ расхода по основу камата и припадајућих трошкова за зајам одобрен сталној пословној јединици од њене нерезидентне централе, који се не признају у пореском билансу, у складу са чланом 20. став 1. Закона;
13) под редним бројем 13. уноси се износ расхода по основу накнада за ауторска и сродна права и права индустријске својине, које стална пословна јединица исплаћује својој нерезидентној централи, који се не признају у пореском билансу, у складу са чланом 20. став 2. Закона;
14) под редним бројем 14. уноси се износ укупних расхода сталне пословне јединице који се признају у пореском билансу, добијени одговарајућим рачунским путем;
15) под редним бројем 15. уноси се износ губитка који представља негативну разлику износа са ред. бр. 8. и 14;
16) под редним бројем 16. уноси се износ добити који представља позитивну разлику износа са ред. бр. 8. и 14.
Уз Образац ПБПЈ стална пословна јединица доставља евиденције, спецификације, извештаје, као и друге податке који су од значаја за утврђивање добити коју стална пословна јединица остварује пословањем на територији Републике Србије.
Члан 5.
Даном ступања на снагу овог правилника престаје да важи Правилник о начину исказивања прихода и расхода ради утврђивања добити коју стална пословна јединица нерезидентног обвезника оствари на територији Републике Србије („Службени гласник РС”, бр. 38/01, 19/07 и 99/10).
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-71/2015-04
У Београду, 5. маја 2015. године
Министар,
др Душан Вујовић, с.р.