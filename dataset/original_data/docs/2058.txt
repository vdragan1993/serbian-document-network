На основу члана 123. тачка 3. Устава Републике Србије, а у вези са Законом о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка и 108/13),
Влада доноси
 
УРЕДБУ
о условима за субвенционисање каматa за кредите за одржавање ликвидности и финансирање трајних обртних средстава у 2014. години

	"Службени гласник РС", број 52 од 15. маја 2014.
 
Члан 1. 
Овом уредбом уређују се услови за субвенционисање камата за кредите за одржавање ликвидности и финансирање трајних обртних средстава у 2014. години (у даљем тексту: кредити) предузетника, микро правних лица, малих, средњих и великих правних лица у складу са законом којим се уређује рачуноводство (у даљем тексту: корисници кредита). 
	
Члан 2. 
За намене из члана 1. ове уредбе није потребно издвојити средства у буџету Републике Србије за 2014. годину.
За намене из члана 1. ове уредбе обезбедиће се у буџету Републике Србије за 2015. годину средства у износу до 3.000.000.000,00 (тримилијардединара), а у буџету Републике Србије за 2016. годину средства у износу до 3.900.000.000,00 (тримилијардедеветстотинамилионадинара).
Средства из става 2. овог члана пласирају се преко Фонда за развој Републике Србије (у даљем тексту: Фонд).
Међусобни односи између министарства надлежног за послове привреде и Фонда уређују се уговором о комисиону. 
	
Члан 3. 
Субвенционисање каматне стопе, у складу са овом уредбом, врши се за кредите одобрене са роком враћања до 18 месеци, од чега је период почека највише до шест месеци. Кредит се отплаћује по истеку периода почека, а највише у 18 месечних рата. 
	
У току периода почека зајмопримац плаћа само камату, а обрачун камате од стране банке у периоду почека и периоду отплате се врши месечно и то применом конформног метода обрачуна камате на бази стварног броја дана. 
	
Кредити се одобравају у динарима за намене одржавања ликвидности, финансирања трајних обртних средстава и рефинансирање кредита код исте банке. 
	
Рефинансирање кредита код исте банке не може бити више од 15% укупно одобрених кредита које је та банка одобрила у складу са овом уредбом. 
	
Укупан износ кредита пласиран великим правним лицима не може бити више од 20% укупно одобрених кредита у складу са овом уредбом, по свакој банци појединачно. 
	
Највиши износ кредита исказан у динарима (укупно код свих банака преко којих се реализују ови кредити), може бити за: 
	
1) предузетника и микро правно лице до 10.000.000,00 динара; 
2) мало правно лице до 100.000.000,00 динара;
3) средње правно лице до 400.000.000,00 динара;
4) велико правно лице до 500.000.000,00 динара.
Разврставање правних лица из става 6. овог члана извршено је у складу са законом којим се уређује рачуноводство. 
	
Правно лице или предузетник повезан са великим правним лицем у смислу закона којим се уређују банке не може да буде корисник кредита по овој уредби.
Правно лице или предузетник коме је одобрен највиши износ кредита у складу са уредбом којом се уређују услови за субвенционисање каматних стопа за кредите за одржавање ликвидности и финансирање трајних обртних средстава у 2012. и 2013. години, без обзира да ли је наведени кредит враћен или се користи, може добити нови кредит у складу са овом уредбом.
Фонд прати и контролише да ли је предузеће или предузетник остварио право на кредит до износа из става 6. овог члана.
Члан 4. 
Ако корисник кредита врати кредит пре истека уговореног рока, банка ће Фонду извршити повраћај дела унапред плаћене субвенционисане камате за обрачунски период у коме кредит није коришћен. Накнада за превремену отплату кредита банци не може бити већа од 1%.
Члан 5. 
Субвенционисање каматне стопе неће се вршити за кредите који се користе за: 
	
1) организовање игара на срећу и лутрија и сличних делатности и намена; 
	
2) производњу и промет роба и услуга које се према домаћим прописима или међународним конвенцијама и споразумима сматрају забрањеним; 
	
3) рефинансирање кредита код друге банке. 
Члан 6.
Субвенционисани износ камате за кредите износи 5% на годишњем нивоу на износ кредита у динарима. 
	
Услов за субвенционисање каматне стопе за кредите је да камата која се обрачунава од стране банке кориснику кредита износи највише до 5,45% на годишњем нивоу за кредите у динарима.
Једнократна накнада за обраду кредита, коју банка обрачунава за кредите, не може бити виша од 0,5% од износа кредита. Законску затезну камату за период доцње наплаћује банка.
Члан 7. 
Међусобна права и обавезе између Фонда и банке, а нарочито начин и услови плаћања субвенционисане камате, повраћај, као и остали услови у складу са овом уредбом, уређују се уговором. 
	
Члан 8. 
Надзор над спровођењем ове уредбе врши министарство надлежно за послове привреде. 
	
Фонд подноси министарству надлежном за послове привреде извештај о реализацији коришћења средстава. 
	
Министарство надлежно за послове привреде подноси Влади извештај о реализацији коришћења средстава.
Члан 9.
Ова уредба ступа на снагу наредног дана од дана објављивања у „Службеном гласнику Републике Србије”. 
	
 
05 број 110-3988/2014
У Београду, 15. маја 2014. године
Влада
Председник,
Александар Вучић, 
	с.р.