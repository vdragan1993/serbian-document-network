На основу члана 56. Закона о заштити природе („Службени гласник РС”, бр. 36/09, 88/10 и 91/10 – исправка), члана 8. Уредбе о заштити споменика природе Ботаничка башта „Јевремовац” („Службени гласник РС”, број 23/95), 
Савет Универзитета у Београду – Биолошки факултет, на седници одржаној 29. јануара 2014. године, донео је
 
ПРАВИЛНИК
о унутрашњем реду и чуварској служби споменика природе Ботаничка башта „Јевремовац”
"Службени 
				гласник РС", број 21 од 22. фебруара 2014.
 
I. Основне одредбе
Члан 1.
Овим правилником утврђују се правила за спровођење прописаног режима заштите и развоја, а нарочито начин и услови кретања и боравка посетилаца, унутрашњи ред, организација, начин рада и опрема чуварске службе, постављање информативних и других ознака, основна правила организације противпожарне заштите, посебне забране и ограничења у спровођењу режима заштите Ботаничке баште „Јевремовац” као природног подручја – споменика природе од великог значаја – II категорије (у даљем тексту: Ботаничка башта).
Члан 2.
Одредбе овог правилника односе се на кориснике заштићеног подручја, односно на правна и физичка лица којa коришћењем природних вредности и добара и на други начин обављају делатност или врше послове на подручју Ботаничке баште (у даљем тексту: Корисник), као и на Посетиоце.
Посетилац Ботаничке баште је лице које из научних, образовних, туристичких и културних потреба и разлога борави на овом подручју (у даљем тексту: Посетилац).
Посетиоцем из става 2. овог члана се не сматрају запослени, студенти, сарадници Биолошког факултета у Београду, као и лица која обављају службене радње на подручју Ботаничке баште.
Члан 3.
Послове управљања Ботаничком баштом врши Универзитет у Београду – Биолошки факултет – Институт за ботанику (у даљем тексту: Управљач). 
Члан 4.
Корисници и Посетиоци дужни су да се придржавају одредаба овог правилника, упутстава са информативних табли и других ознака, као и упутстава или налога чувара и других овлашћених лица Управљача. 
У планирању и предузимању радова и активности на подручју Ботаничке баште, Корисници и Посетиоци дужни су да поштују Закон о заштити природе (у даљем тексту: Закон), Уредбу о заштити споменика природе Ботаничка башта „Јевремовац” (у даљем тексту: Уредба) и План управљања Ботаничком баштом.
Члан 5.
За коришћење природних и културних вредности и услуга Управљача плаћа се накнада.
Висину, начин обрачуна и наплате накнаде Управљач утврђује актом, а према виду коришћења, односно врсти посете и трајању боравка на основу члана 70. Закона и овог правилника, уз сагласност надлежног министарства.
Актом из става 2. овог члана може се прописати смањење и ослобађање плаћања накнаде за стално запослене, физичка лица која обављају послове или врше службене радње у Ботаничкој башти, лица са инвалидитетом и посебним потребама, децу, пензионере и сл.
Средства остварена од накнада из става 1. овог члана приход су Управљача и користе се за заштиту, развој и унапређење Ботаничке баште, односно за спровођење плана и програма управљања.
Члан 6.
Унутрашњи ред у Ботаничкој башти обезбеђује се применом правила и поштовањем прописаног начина понашања при кретању, боравку или обављању делатности на заштићеном подручју, спровођењем општих и посебних забрана и ограничења у оквиру установљеног режима заштите природног добра, организовањем чуварске службе у складу са Законом и овим правилником, сарадњом са јавним предузећима и другим привредним субјектима, установама и удружењима грађана, као и сарадњом са надлежним државним органима и организацијама, односно органима управе града Београда и општинске управе Стари град. 
II. Правила и начин понашања корисника и посетилаца Ботаничке баште при кретању, боравку или обављању делатности
Члан 7.
Корисници и Посетиоци Ботаничке баште дужни су да се придржавају прописаног режима заштите заштићеног подручја, правила понашања утврђених овим правилником, упутстава са информативних табли и других ознака, као и упутстава и објашњења водича и чувара.
Члан 8.
За боравак у Ботаничкој башти обавезно је прибављање одобрења Управљача за научно-истраживачки рад, за снимање и фотографисање, односно улазнице за појединачне и организоване групне посете.
Захтев за издавање одобрења истраживања садржи податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У захтеву се могу навести и услуге односно помоћ која се тражи од Управљача.
О захтеву за издавање одобрења из става 1. овог члана одлучује Управљач који одобрење издаје у року од седам дана, од дана подношења захтева, за истраживање, односно 15 дана за снимање, осим у случају, када га може, привремено или трајно ускратити уколико је индикован значајан неповољан утицај на природне вредности. 
Одобрење се, по правилу, издаје једнократно и садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења истраживања, односно снимања, обезбеђење пратње чувара или другог лица, као и висину и начин плаћања накнаде.
Управљач може у поступку издавања одобрења одредити друго време од оног које је наведено у захтеву ако оцени да постоји ризик по природне вредности, безбедност и здравље људи, о чему обавештава подносиоца захтева пре издавања одобрења.
Управљач из разлога наведених у ставу 5. овог члана или непоштовања прописаних услова може писмено наложити прекид одобрених активности.
Члан 9.
Одлуком о накнадaмa за коришћење природнoг добра из члана 5. овог правилника Управљач може предвидети издавање одобрења за више посета у зависности од природе посете.
Корисници, односно Посетиоци су дужни да одобрење, односно улазницу чувају и покажу на захтев службеног лица.
Физичко или правно лице које обавља или за чији рачун се обавља снимање фотографија, тонских и видеозаписа и филмова који се публикују, односно приказују јавности, осим играних филмова, дужно је да један примерак снимљеног материјала достави Управљачу.
Члан 10.
На подручју Ботаничке баште може се обављати делатност туризма и угоститељства, односно организовати туристичка посета и пружати услуге исхране и пића у складу са Законом о туризму (,,Службени гласник РС”, бр. 36/09 и 88/10), прописима донетим на основу тог закона, Законом, Уредбом и овим правилником. 
Члан 11.
Туристичке групе и појединци могу у пратњи чувара или другог овлашћеног лица Управљача посећивати и разгледати површине на којима је утврђен режим заштите, из образовних, рекреативних и општекултурних разлога и потреба.
Управљач може за заинтересоване туристичке групе организовати обилазак Ботаничке баште. 
Намераване посете односно обилазак из става 2. овог члана пријављују се Управљачу најмање 24 часа раније.
Управљач ће израдити и донети програм презентације Ботаничке баште којим ће ближе уредити допуштен начин и места посећивања, истовремени број Посетилаца на појединим местима и друга питања од значаја за разгледање Ботаничке баште и упознавање њених вредности, а посебно начин презентације вредности у оквиру активности екотуризма.
Члан 12.
У току боравка у Ботаничкој башти забрањено је кретање ван постојећих уређених и обележених површина и стаза, ложење ватре и пушење, бацање и одлагање отпадака изван одређеног места, снимање или фотографисање у комерцијалне сврхе без одобрења, уклањање, уништавање или оштећивање ознака обележавања или обавештења, исписивање графита на огради и другим објектима Ботаничке баште, брање или сакупљање заштићених биљних врста и ломљење дрвећа и жбуња, уношење опасних уређаја, направа, средстава или опасних материја којима се може угрозити заштићено подручје или људи, уношење и вожња бицикла, ролера, ролшуа и других точкаша, увођење и храњење животиња, вршење радњи којима се угрожава предео или животна средина буком, загађивањем ваздуха и тла и других радњи које су Законом и овим правилником забрањене.
III. Заштита природних и културних вредности и животне средине
Члан 13.
Корисници и Посетиоци дужни су да примењују мере заштите природних, културних и других вредности и животне средине у складу са Законом, Уредбом, овим правилником и другим прописима.
Члан 14.
Биљке које живе на подручју Ботаничке баште, а којима је Правилником о проглашењу и заштити строго заштићених и заштићених дивљих врста биљака, животиња и гљива (,,Службени гласник РС”, бр. 5/10 и 47/11) утврђен статус строго заштићених врста, није дозвољено сећи, кидати, ломити, чупати, сакупљати, износити и присвајати њихово семе и плодове, или их на други начин оштећивати и уништавати.
Забрањени су сеча и други облици уклањања или оштећивања репрезентативних стабала дрвећа и примерака заштићених, ретких и у другом погледу значајних врста дрвећа и жбуња.
Члан 15.
Забрањено је оштећивати и уништавати предмете и објекте који имају културно-историјску вредност, односно својство или статус евидентираног или утврђеног културног добра.
Управљач ће на видан начин обележити објекте и места са културно-историјским вредностима на подручју Ботаничке баште.
Члан 16. 
За радове и активности, односно пројекте са могућим значајним утицајем на животну средину, у складу са чланом 57. Закона, спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Завод за заштиту природе Србије (у даљем тексту: Завод).
Носилац пројекта дужан је да планиране радове и активности из става 1. овог члана писмено пријави Управљачу.
Члан 17.
На површинама на којима је утврђен режим заштите, дозвољена је примена хемијских и других средстава на начин, односно са врстама и количинама тих средстава и у време како је регулисано Законом о средствима за заштиту биља и Законом о здрављу биља (,,Службени гласник РС”, број 41/09) и другим позитивноправним прописима из области пољопривреде, вода и хемикалија.
Управљач ће предузимати све неопходне мере и активности ради што мање употребе хемијских средстава на подручју Ботаничке баште.
IV. Изградња објеката и уређење простора
Члан 18.
У Ботаничкој башти забрањени су радови и активности, односно извођење пројеката, који оштећују, нарушавају и мењају особине и вредности због којих је подручје заштићено и који нису у функцији очувања и унапређивања Ботаничке баште.
Грађевински радови који се изводе у циљу очувања постојећих објеката, Стакленика, ограде, као и целог комплекса Ботаничке баште, врше се у складу са Законом о планирању и изградњи (,,Службени гласник РС”, бр. 72/09, 81/09, 24/11 и 121/12), прописима донетим на основу тог закона, донетим урбанистичким плановима, Законом, Уредбом и овим правилником.
V. Одржавање чистоће и управљање отпадом
Члан 19.
Одржавање чистоће и управљање отпадом на подручју Ботаничке баште врши се у складу са Законом о управљању отпадом (,,Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником. 
На подручју Ботаничке баште забрањено је: одлагање комуналног, и грађевинског отпада, амбалаже, осим комуналног отпада пореклом са заштићеног подручја, који може да се одлаже на прописан начин на местима која су за то одређена и обележена, руковање хемијским материјама и нафтним дериватима у количинама и на начин који могу проузроковати загађивање земљишта и изазвати тровање и друге неповољне последице по биљни свет, нерегулисано испуштање отпадних вода. Локални план управљања отпадом усклађује се са Уредбом и Планом управљања споменика природе.
Члан 20.
Свако је дужан да сакупља и одлаже отпатке које ствара, на местима која су посебно уређена, односно опремљена и према потреби, обележена за те намене. 
Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Ботаничке баште.
Управљач ће иницирати сарадњу са комуналним службама општине Стари град у области одржавања чистоће кроз организовано постављање и редовно пражњење контејнера за смеће.
VI. Обележавање и постављање ознака
Члан 21.
Управљач обележава Ботаничку башту као заштићено подручје таблама прописаног изгледа и садржаја које поставља на главној капији. 
Одговарајућим таблама и другим ознакама обележавају се места и објекти где је приступ и боравак забрањен или ограничен, односно дају се информације о правилима унутрашњег реда.
Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање другим предметима.
Члан 22.
На подручју Ботаничке баште није допуштено постављање информативних табли са називима правних и физичких лица и рекламних и других паноа без одобрења Управљача.
За постављање и држање табли и паноа из става 1. овог члана Управљач може наплатити накнаду у складу са посебним актом.
VII. Чуварска служба
Члан 23.
Спровођење правила унутрашњег реда обезбеђује и непосредни надзор на подручју Ботаничке баште врши чуварска служба.
Координацију послова чуварске службе врши управник Института (у даљем тексту: Управник).
Чуварску службу чине, односно послове чуварске службе у својству лица са законским овлашћењима и обавезама непосредно обављају чувари и руководилац организационог дела (у даљем тексту: Руководилац). 
Чувар је за свој посао у чуварској служби непосредно одговоран Руководиоцу, а Руководилац је за свој посао у чуварској служби непосредно одговоран Управнику. 
Број чувара утврђује Управљач актом о систематизацији послова и радних места, а врста и обим конкретних послова које чувар обавља утврђује се уговором о раду или другим појединачним актом, у складу са законом.
Члан 24.
За време службе, чувар носи службену одећу на којој је знак Ботаничке баште и знак заштите природе. 
Члан 25.
Чувар поседује службену легитимацију којом доказује идентитет, статус службеног лица и овлашћења у складу са Законом.
Чувар је дужан да у вршењу одговарајућих службених радњи претходно покаже службену легитимацију. 
Службену легитимацију чувару издаје Управљач на обрасцу који прописује министар.
О издатим легитимацијама Управљач води евиденцију.
Чувар који је престао да врши чуварску службу, дужан је да службену легитимацију у року од три дана од дана престанка службе врати Управљачу, коју ће Управљач одмах поништити и ту чињеницу унети у евиденцију из става 4. овог члана.
У случају губитка или нестанка службене легитимације чувар је дужан да о овоме одмах обавести Управљача.
Изгубљена или нестала легитимација оглашава се неважећом у ,,Службеном гласнику Републике Србије” и брише се из евиденције о издатим легитимацијама, а чувару се издаје нова легитимација.
Члан 26.
Рад чуварске службе организује се на терену тако што чувар врши непосредни надзор и контролише спровођење правила унутрашњег реда.
Чувар свакодневно врши обилазак у целости простора Ботаничке баште. Чувар има право и обавезу да на овом подручју изврши потребну службену радњу.
Рад чувара повремено и по потреби организује се у пару или са више чувара истовремено, кроз рад у сменама или дежурства.
Члан 27.
У вршењу чуварске службе, дужност чвара је да:
1) прати односно надгледа кретање и активности Посетилаца и других Корисника, посебно:
– градњу, реконструкцију и доградњу објеката, транспорт грађевинског материјала и друге радове који се у складу са законом сматрају изградњом објеката,
– сечу, крчење, кресање и паљење дрвећа, одлагање дрвних сортимената, сакупљање семена и др.,
– коришћење флоре, односно сакупљање и брање биљака, и њихових развојних облика и плодова и др.,
– употребу моторних возила, 
– постављање монтажних и привремених објеката, 
– улазак у места и објекте у којима је посета забрањена или ограничена, 
– ложење ватре на отвореном и примену правила и мера заштите од пожара, 
– организацију и одвијање културних и других манифестација,
– одлагање отпада;
2) пружа податке, помоћ и услуге Посетиоцима при обиласку и разгледању Ботаничке баште;
3) прати и пружа друге потребне услуге организаторима и учесницима научних и других истраживања и образовних активности;
4) сарађује са корисницима природних ресурса; 
5) сарађује са надлежним инспектором и обавештава о стварима из његове надлежности;
6) сарађује са органом унутрашњих послова и према указаној потреби тражи његову помоћ;
7) саставља записник, обавештава Руководиоца и Управника Ботаничке баште и обавља друге послове, у складу са законом и актом Управљача;
8) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.
Члан 28.
Када чувар утврди или основано претпостави да је Посетилац, односно Корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: 
1) легитимише лице затечено у вршењу недозвољених радњи, а лице затечено без личних исправа приведе надлежном органу унутрашњих послова; 
2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус Корисника односно Посетиоца и неко од права у вези радова и активности које обавља;
3) изврши сваки преглед, а посебно преглед пртљага и личних ствари;
4) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;
5) затражи успостављање претходног стања, односно нареди мере за спречавање и уклањање штетних последица, а посебно:
– привремено забрани радове и активности које се обављају без прописаних сагласности или одобрења, као што су научна и друга истраживања, образовне и друге активности и сл.,
– забрани на лицу места радове и активности које се обављају противно одредбама овог правилника и правилима противпожарне заштите.
Члан 29.
Када утврди радњу учињену супротно правилима унутрашњег реда или мерама заштите природе прописаним у складу са законом, чувар саставља записник.
Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.
У садржај се обавезно уносе:
– подаци о извршиоцима недозвољене радњи, а ако је извршилац непознат то се констатује уз основану претпоставку о могућем извршиоцу;
– начин и време извршења радње, средства и алати којима је радња извршена;
– подаци о сведоцима и другим расположивим доказима ако постоје;
– настала штета, документована што прецизнијим подацима и по могућству фотографијом;
– подаци о одузетим предметима и средствима. 
Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.
Управљач ће прописати образац записника из овог члана. 
Члан 30.
О привремено одузетим предметима из члана 28. чувар издаје потврду са тачним подацима о врсти и количини.
Управљач обезбеђује услове за одржавање и чување привремено одузетих предмета и предузима радње за даље поступање са примерцима одузетих и нађених биљних врста, укључујући њихово збрињавање док се новонастала ситуација не реши.
О привремено одузетим предметима Управљач води евиденцију са подацима о врсти, количини, разлогу привременог одузимања, лицу коме су предмети привремено одузети и чувару који је предмете привремено одузео.
Члан 31.
Чувар у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу Управљача.
Чувар води дневник, односно евиденцију дневних активности, чији садржај прописује Управљач.
Члан 32.
Чувар полаже стручни испит у складу са програмом који прописује министар.
Управљач сам организује или на други начин обезбеђује обуку, стручно усавршавање и проверу знања и вештина чувара.
Члан 33.
Чувар је опремљен и службеном одећом, средствима везе, потребним апаратима и инструментима и алатом, у складу са посебним актом Управљача.
Члан 34.
На основу записника и обавештења чувара о учињеној забрањеној односно противправној радњи, Управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.
VIII. Противпожарна заштита
Члан 35.
На подручју Споменика природе планирају се и спроводе мере заштите од пожара у складу са Законом о заштити од пожара (,,Службени гласник РС”, број 111/09), Законом о шумама (,,Службени гласник РС”, бр. 30/10 и 93/12) и прописима донетим на основу тих закона, планом управљања Ботаничком баштом и плановима заштите од пожара.
Управљач доноси план заштите од пожара за подручје Ботаничке баште сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара (,,Службени гласник РС”, број 76/10).
Планом и програмом управљања Ботаничком баштом утврђују се приоритетни односно, годишњи, оперативни задаци противпожарне заштите.
Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену. 
IX. Прелазне и завршне одредбе
Члан 36.
Надзор над применом овог правилника врши надлежно министарство. 
Члан 37.
Управљач ће извод из овог правилника, са основним правилима унутрашњег реда и забрањеним радњама/активностима истакнути на погодан и видан начин, на местима бројнијег окупљања и чешћег проласка Посетилаца и Корисника.
Члан 38.
Овај правилник ступа на снагу осмог дана од дана објављивања у ,,Службеном гласнику Републике Србије”, уз претходно прибављену сагласност надлежног министарства.
 
Број 18/14
У Београду, 29. јануара 2014. године
Председник Савета Биолошког факултета, 
проф. др Слободан Јовановић, с.р.