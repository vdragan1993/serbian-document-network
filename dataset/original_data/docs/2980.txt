На основу члана 55. став 3. Закона о Народној банци
Србије („Службени гласник РС”, бр. 72/2003 и 55/2004), 
Гувернер Народне банке Србије доноси
 
ОДЛУКУ
о повлачењу из
оптицаја новчанице апоена од 5000 динара
“Службени гласник
РС”, број 102 од 23. новембра 2005.
 
 
1.
Народна банка Србије ће од 28. новембра 2005. године до 28. фебруара 2006.
године повући из оптицаја новчаницу од 5000 динара чија су обележја утврђена
Одлуком о издавању и основним обележјима новчанице од 5000 динара („Службени
лист СРЈ”, број 45/2002) и која је у оптицају од 21. августа 2002. године.
Новчаница
из става 1. ове тачке престаје да буде законско средство плаћања од 1. марта
2006. године.
У
периоду из става 1. ове тачке, сва готовинска плаћања могу се обављати и
новчаницом из тог става.
 
2.
Истеком периода из тачке 1. став 1. ове одлуке, физичка и правна лица у земљи
могу у неограниченом износу замењивати новчаницу из тог става за новчанице и
ковани новац који су у оптицају – и то у банкама и у филијалама Народне банке
Србије до 30. јуна 2006. године, а од 1. јула 2006. године до 31. децембра
2012. године – само у Народној банци Србије – Дирекцији за послове трезора (у
даљем тексту: Дирекција). 
 
3.
Банке које врше замену новчанице из тачке 1. став 1. ове одлуке дужне су да
замењене новчанице сукцесивно достављају филијалама Народне банке Србије, а
најкасније до 15. јула 2006. године, а ове филијале су дужне да новчанице из те
тачке које су замењене у филијалама и новчанице које су примиле од банака
сукцесивно достављају Дирекцији, а најкасније до 31. јула 2006. године. 
 
4.
Новчанице из тачке 1. став 1. ове одлуке које се заменом повуку из оптицаја,
банке и филијале Народне банке Србије дужне су да прераде у складу са
упутствима којима је уређено трезорско пословање у Народној банци Србије.
 
5.
Ова одлука ступа на снагу наредног дана од дана објављивања у „Службеном
гласнику РС”.
 
О. број 78
У Београду, 22. новембра
2005. године
Гувернер
Народне банке Србије,
Радован Јелашић, с.р.