На основу члана 14. Статута ЈП „Национални парк Фрушка гора”, (бр. 2011/2 од 3. септембра 2013. године) и на основу члана 9. ст. 3. и 4. Закона о стратешкој процени утицаја на животну средину („Службени гласник РС”, бр. 135/04 и 88/10), а у вези са чланом 23. Закона о шумама („Службени гласник РС”, бр. 30/10 и 93/12),
 Надзорни одбор ЈП „Национални парк Фрушка гора”, доноси
 
ОДЛУКУ
да се не израђује стратешка процена утицаја на животну средину Основе газдовања шумама у државном власништву за ГЈ Стражилово – Парагово на подручју Националног парка Фрушка гора за период 2017–2026. година
"Службени гласник РС", број 73 од 31. августа 
				2016.
   
1. Доноси се одлука да се за Основу газдовања шумама за ГЈ Стражилово – Парагово на подручју Националног парка Фрушка гора за период 2017–2026. година не израђује стратешка процена утицаја на животну средину.
2. Стратешка процена се не израђује из следећих разлога:
– за предметне шуме израђен је и у поступку доношења Плана развоја шума у Националном парку Фрушка гора за период 2015–2024. година (у даљем тексту: План развоја), који је шумарски плански документ вишег ранга и који обухвата шуме свих сопственика и корисника шума на подручју Националног парка Фрушка гора;
– за План развоја биће урађена стратешка процена утицаја на животну средину и извештај о стратешкој процени утицаја на животну средину о чему ће се прибавити сагласност органа надлежног за послове заштите животне средине;
– Планом развоја су дефинисани задаци и планиране обавезе коришћења, унапређења, заштите и развоја шума на подручју целог Националног парка Фрушка гора;
– Планом развоја су такође утврђене и основне смернице и циљеви одрживог газдовања шумама, као и мере за унапређење стања и очување шума, односно за јачање општекорисних функција шума и заштите шума;
– Планом развоја су обједињени циљеви, планови, мере и смернице за газдовање свим шумама у границама националног парка, те би било нерационално умножавање обавеза и послова стратешке процене утицаја на животну средину ових планских докумената.
3. Одлука да се не израђује стратешка процена утицаја на животну средину утемељена је на критеријумима за одређивање могућих карактеристика значајних утицаја садржаних у Прилогу I Закона о стратешкој процени утицаја на животну средину и то нарочито:
– Карактеристике плана и програма – значај плана и програма за заштиту животне средине и одрживи развој. Овај критеријум је цењен у контексту постојања Плана развоја који у себи обједињује циљеве, планове, мере и смернице за газдовање шумама садржане у свим основама газдовања шумама ( државним, приватним, шумама СПЦ) и Програму газдовања шумама у власништву сопственика шума појединачног поседа мањег од 100 хектара на подручју Националног парка Фрушка гора за период 2014–2023. година, који се односе на предметно подручје, што упућује на закључак да је значај и могући утицај предметног планског документа лимитирани специфичним оквирима (Планом развоја). Даље је неопходно истаћи да је основа газдовања шумама по свом карактеру оперативни плански документ газдовања шумама а не стратешки или развојни плански документ којим се утврђују правци развоја шума и шумарства и за које се израда стратешке процене утицаја на животну средину подразумева.
– Карактеристике плана и програма – степен утицаја плана и програма на друге планове и програме укључујући и оне у различитим хијерархијским структурама. У смислу овог критеријума утврђен је положај планског документа у структури планских докумената са којима је у посредној или непосредној вези (просторни планови, план развоја, годишњи планови, извођачки пројекти и др.
– Карактеристике утицаја и то – вероватноћа, интензитет, сложеност, реверзибилност утицаја, као и просторна и временска димензија. Основна обележја квалитетног процеса стратешке процене, утврђена кроз велики број страних и домаћих упутсатава и препорука везаних за квалитет (Partidario 2003, ODPM 2003, ODPM 2005, GRDP 2006) подразумевају третирање стратешких, а не свих врста утицаја једног документа на животну средину, што укључује и одговарајућу прилагођенсот врсти и нивоу докуманта за који се ради. Вреднујући ове утицаје у контексту предложених карактеристика, може се закључити да су они локалног, а не стратешког карактера, и као такви нису интересантни за стратешку процену утицаја.
4. Основу газдовања шумама у државном власништву за ГЈ Стражилово – Парагово на подручју Националног парка Фрушка гора за период 2017–2026. година је израдио Шума план д.о.о из Бања Луке.
5. За спровођење ове одлуке задужује се ЈП „Национални парк Фрушка гора”, који ће у складу са Законом о стратешкој процени утицаја на животну средину прибавити неопходна мишљења, разрадити конкретне мере и одредити носиоце послова за реализацију ове одлуке.
6. Ову одлуку доставити Министарству пољопривреде и заштите животне средине, Покрајинском секретаријату за пољопривреду, водопривреду и шумарство, Покрајинском секретаријату за урбанизам, градитељство и заштиту животне средине, Покрајинском заводу за заштиту природе и архиви.
7. Ову одлуку објавити у „Службеном гласнику Републике Србије”. Одлука ступа на снагу осмог дана по објављивању.
В.д. председника Надзорног одбора,
Старовић Немања, с.р.