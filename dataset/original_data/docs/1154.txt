На основу члана 16. став 8. Закона о транспорту опасног терета („Службени гласник РС”, број 88/10),
Mинистар грађевинарства, саобраћаја и инфраструктуре доноси
 
ПРАВИЛНИК
о ближим условима за издавање и одузимање именовања телу за оцењивање усаглашености цистерне за транспорт опасног терета у друмском саобраћају
"Службени гласник РС", број 95 од 20. новембра 
				2015.
 
Члан 1.
Овим правилником ближе се прописују услови за издавање и одузимање именовања телу за оцењивање усаглашености цистерне за транспорт опасног терета у друмском саобраћају (у даљем тексту: цистерна). 
Члан 2.
Под појмом цистерна у овом правилнику сматрају се контејнер цистерна, преносива цистерна, демонтажна цистерна и трајно причвршћена цистерна, са својом опремом за руковање и конструктивном опремом, које се у складу са дефиницијама у Европском споразуму о међународном друмском транспорту опасног терета – ADR („Службени гласник РС – Међународни уговори”, бр. 14/13 и 2/14 – исправка – у даљем тексту: ADR), користе за транспорт опасног терета, а које не спадају у покретну опрему под притиском.
Члан 3.
На основу захтева за именовање који подноси тело које се пријављује за оцењивање усаглашености, Управа за транспорт опасног терета (у даљем тексту: Управа) именује тело које испуњава услове, у складу са законом којим се уређује транспорт опасног терета.
Члан 4.
Услови за издавање именовања телу за оцењивање усаглашености цистерне за транспорт опасног терета у друмском саобраћају су:
1) да је привредно друштво, установа или друго правно лице регистровано у Републици Србији за обављање послова техничког испитивања и анализа, истраживања и експерименталног развоја у техничко-технолошким наукама;
2) да је акредитовано у складу са стандардом SRPS ISO/IEC 17020 за обим послова који је неопходан за оцењивање усаглашености цистерне или да поседује другу одговарајућу документацију којом може доказати оспособљеност за оцењивање усаглашености цистерне;
3) да има најмање три запослена лица сa стеченим високим образовањем из области машинског инжењерства на једном од следећих нивоа: 
(1) основнe студијe у трајању од најмање четири године;
(2) основне академске студије у обиму од најмање 240 ЕСПБ бодова; 
(3) мастер академске студије, ако је лице завршило и основне студије на студијском програму из области машинског инжењерства;
(4) специјалистичкe струковнe студијe, ако је лице завршило и основне струковне студије на студијском програму из области машинског инжењерства,
и који имају искуство од најмање пет година у обављању послова оцењивања усаглашености цистерне;
4) има најмање једног запосленог или по другом основу ангажованог лица са звањем европског инжењера за заваривање или међународног инжењера за заваривање;
5) има најмање два запослена или по другом основу ангажована лица са сертификатом за визуелно испитивање, најмање „ниво 2”;
6) да поседује одговарајући простор и локацију на којима ће обављати оцењивање усаглашености цистерне;
7) да поседује техничку опрему и одговарајуће уређаје неопходне за обављање послова оцењивања усаглашености цистерне;
8) да поседује одговарајућу стручну литературу, прописе и базу података о цистернама, и
9) да поседује одговарајућу информатичку и електронску опрему за вођење евиденције о извршеним пословима оцењивања усаглашености цистерне и електронски пренос извештаја и размену података са Управом.
Члан 5.
Ако престане да испуњава неки од услова из члана 4. овог правилника, именованом телу се одузима именовање за оцењивање усаглашености цистерне.
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00014/2015-01
У Београду, 6. новембра 2015. године.
Министар,
проф. др Зорана Михајловић, с.р.