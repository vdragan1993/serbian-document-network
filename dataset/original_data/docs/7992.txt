На основу члана 212. Закона о здравственој заштити („Службени гласник РС” , бр. 107/05, 72/09 – др. закон, 88/10 и 99/10), 

Министар здравља доноси

 

 ПРАВИЛНИК

о провери квалитета стручног рада здравствених установа, приватне праксе, здравствених радника и здравствених сарадника

"Службени гласник РС", број 35 од 24. маја 2011.

  

1. УВОДНА ОДРЕДБА

 

Члан 1.

Овим правилником уређују се услови, начин, поступак, рокови и организација спровођења унутрашње и спољне провере квалитета стручног рада, мере које се предузимају за отклањање уочених недостатака, евиденције и извештаји који се воде и сачињавају у вези са провером квалитета стручног рада здравствених установа, приватне праксе, здравствених радника и здравствених сарадника.

  

2. УСЛОВИ, НАЧИН, ПОСТУПАК, РОКОВИ 
И ОРГАНИЗАЦИЈА СПРОВОЂЕЊА ПРОВЕРЕ КВАЛИТЕТА СТРУЧНОГ РАДА

 

Члан 2. 

Провера квалитета стручног рада здравствене установе и приватне праксе, здравствених радника и здравствених сарадника спроводи се ради оцене да ли су мере, активности и поступци који се примењују у здравственој заштити (у даљем тексту: медицински поступци), у погледу врсте, индикације, начина извођења, обима и других својстава, у складу са:

1) савременим медицинским и другим научним достигнућима и важећим, односно утврђеним стручно медицинским доктринама и упутствима;

2) потребном, односно прописаном здравственом заштитом;

3) тежином, сложеношћу, почетком и трајањем болести, односно повреде;

4) прописаним условима и стандардима за обављање здравствене делатности, односно за пружање здравствених услуга.

 

Члан 3.

Провера квалитета стручног рада здравствене установе, приватне праксе, здравствених радника и здравствених сарадника спроводи се на основу годишњег плана провере квалитета стручног рада, који доноси министар здравља (у даљем тексту: министар), годишњег програма провере квалитета стручног рада, који доноси комисија за унапређење квалитета рада здравствене установе и годишњег програма провере квалитета стручног рада који утврђује оснивач приватне праксе, у складу са законом.

 

Члан 4.

У зависности од области и нивоа здравствене заштите, провера квалитета стручног рада врши се:

1) посматрањем обављања стручног рада, односно извођења појединих медицинских поступака;

2) непосредном, односно личном провером појединих налаза, односно постављених дијагноза, односно других примењених облика здравствене заштите;

3) учешћем у визити и у извођењу, односно обављању појединих превентивних, дијагностичких, терапијских и рехабилитационих медицинских поступака;

4) прегледом, односно анализом прописане медицинске документације, евиденције и периодичних, односно годишњих извештаја о оболелим, односно леченим лицима, утврђеним обољењима и стањима, о раду и др.;

5) прегледом, односно анализом медицинске документације о лицима умрлим у здравственој установи и приватној пракси;

6) провером нивоа опште медицинске неге и исхране хоспитализованих болесника;

7) провером обезбеђености прописаних услова за обављање здравствене делатности у погледу кадрова, опреме, просторија и лекова;

8) провером извршења предложених, односно наложених мера из претходног надзора;

9) провером искоришћености опреме високе технолошке вредности.

У спровођењу спољне провере квалитета стручног рада, поред наведеног у ставу 1. овог члана, врши се и увид у спровођење унутрашње провере квалитета стручног рада и спровођење плана стручног усавршавања здравствених радника и здравствених сарадника.

 
 

Унутрашња провера квалитета стручног рада

 

Члан 5.

Унутрашњу проверу квалитета стручног рада у здравственој установи врше стручни руководиоци организационих јединица, а у приватној пракси оснивач.

Поред провере коју континуирано врше стручни руководиоци из става 1. овог члана, унутрашња провера квалитета стручног рада може се вршити и на предлог стручног савета, комисије за унапређење квалитета рада и директора здравствене установе.

За спровођење унутрашње провере квалитета стручног рада стручни руководиоци организационих јединица или директор здравствене установе могу образовати посебне комисије за проверу квалитета стручног рада у одређеним областима здравствене заштите.

 

Члан 6.

О извршеној унутрашњој провери квалитета стручног рада саставља се записник.

Записник садржи име лица које врши проверу квалитета стручног рада, датум вршења провере, медицинске мере и активности које су предмет провере, запажања лица које врши проверу, уочене недостатке, као и мере које се предлажу ради отклањања уочених недостатака.

 

Члан 7.

На основу записника из члана 6. стручни руководилац организационе јединице у здравственој установи сачињава извештај о спроведеној унутрашњој провери квалитета стручног рада организационе јединице.

Извештај садржи утврђено чињенично стање, предложене и предузете мере за отклањање уочених недостатака.

Извештај из става 1. овог члана стручни руководилац организационе јединице месечно доставља стручном руководиоцу шире организационе јединице у чијем саставу је организациона јединица за коју се извештај подноси.

 

Члан 8. 

Стручни руководилац организационе јединице у чијем саставу се налази више организационих јединица сачињава збирни извештај о спроведеној унутрашњој провери квалитета стручног рада и доставља га тромесечно стручном савету здравствене установе.

Извештај садржи утврђено чињенично стање, предложене и предузете мере за отклањање уочених недостатака.

 

Члан 9.

Стручни савет здравствене установе сачињава годишњи извештај о спровођењу унутрашње провере квалитета стручног рада и предлаже мере за отклањање уочених недостатака, односно утврђује предлог плана за унапређење квалитета стручног рада.

Извештај из става 1. овог члана доставља се директору здравствене установе и комисији за унапређење квалитета рада.

 

Члан 10.

У случају уочених недостатака, који нису отклоњени предузетим мерама стручних руководилаца организационих јединица, односно служби у здравственој установи, директор здравствене установе предузима мере ради отклањања недостатака и утврђује рокове за извршење мере. 

 
 Спољна провера квалитета стручног рада

 

Члан 11.

Спољна провера квалитета стручног рада може бити редовна и ванредна.

 

Члан 12.

Редовна спољна провера квалитета стручног рада спроводи се на основу годишњег плана провере квалитета стручног рада, који доноси министар.

Ванредну спољну проверу квалитета стручног рада спроводи Министарство здравља (у даљем тексту: Министарство) на основу захтева који подносе законом овлашћена лица.

Министарство разматра захтев за ванредну проверу квалитета стручног рада и о утврђеним чињеницама обавештава подносиоца захтева у року од 15 дана од дана пријема захтева.

Ванредна спољна провера квалитета стручног рада спроводи се најдаље у року од 30 дана од дана достављања обавештења подносиоцу захтева о спровођењу ванредне провере квалитета стручног рада.

 

Члан 13. 

Спољну проверу квалитета стручног рада здравствене установе, приватне праксе, здравствених радника и здравствених сарадника врше стручни надзорници.

 

Члан 14.

Спровођењу спољне провере квалитета стручног рада присуствује стручни руководилац и здравствени радници, односно здравствени сарадници над чијим се радом врши провера. 

За вршење ванредне провере квалитета стручног рада стручним надзорницима се доставља и захтев лица, по којем се ванредна провера квалитета стручног рада врши.

 

Члан 15.

Стручни надзорници сачињавају извештај о спољној провери квалитета стручног рада. 

Извештаји о редовној спољној провери квалитета стручног рада сачињавају се за ванболничку и болничку здравствену заштиту, за клиничко биохемијску и другу лабораторијску дијагностику, за фармацеутску здравствену делатност и сачињава се извештај о ванредној спољној провери квалитета стручног рада. 

Извештаји из става 2. овог члана дати су на обрасцима 1, 2, 3 и 4, који су одштампани уз овај правилник и чине његов саставни део.

 

Члан 16.

Извештаји из члана 15. овог правилника достављају се министру, здравственој установи, односно приватној пракси, као и надлежној комори здравствених радника у року од 15 дана од дана извршене провере квалитета стручног рада.

Извештај о ванредној спољној провери квалитета стручног рада, поред органа из става 1. овог члана доставља се и лицу по чијем захтеву је ванредна провера квалитета спроведена, у складу са законом.

 

Члан 17.

Здравствена установа, оснивач приватне праксе, здравствени радник и здравствени сарадник могу поднети приговор на извештај надзорника у року од три дана од дана пријема извештаја. 

 

Члан 18.

Министар разматра извештај о спроведеној спољној провери квалитета стручног рада, предложене мере стручних надзорника и приговор на извештај стручних надзорника и зависно од утврђеног стања предузима мере, у складу са законом којим се уређује здравствена заштита. 

Пре предузимања мера из става 1. овог члана, може се затражити допуна извештаја или налаза стручних надзорника, а стручни надзорници су у обавези да допуну доставе у року од осам дана.

 
 

3. МЕРЕ КОЈЕ СЕ ПРЕДУЗИМАЈУ ЗА ОТКЛАЊАЊЕ 
УОЧЕНИХ НЕДОСТАТАКА

 

Члан 19.

Ради отклањања уочених недостатака у стручном раду, у поступку унутрашње провере квалитета стручног рада здравствене установе, стручни руководиоци организационих јединица и директор здравствене установе, у складу са законом и општим актом, могу:

– наредити отклањање утврђених недостатака у одређеном року;

– привремено забранити обављање одређених послова здравствене заштите здравственом раднику, односно здравственом сараднику код којег је утврђен недостатак у стручном раду;

– затражити проверу стручне оспособљености здравственог радника, односно здравственог сарадника у складу са законом и општим актом здравствене установе;

– затражити проверу здравствене способности здравственог радника, односно здравственог сарадника;

– предложити, односно покренути поступак ради утврђивања дисциплинске одговорности здравственог радника, односно здравственог сарадника;

– предузети друге мере у складу са законом и општим актом здравствене установе.

 

Члан 20.

Ради отклањања уочених недостатака у стручном раду, у поступку спољне провере квалитета стручног рада могу се предузимати мере утврђене законом којим се уређује област здравствене заштите.

 
 

4. ЗАВРШНЕ ОДРЕДБЕ

 

Члан 21.

Даном ступања на снагу овог правилника престаје да важи Правилник о начину и поступку спровођења надзора над стручним радом у здравственој делатности („Службени гласник РС”, број 27/93).

 

Члан 22.

Овај правилник ступа на снагу осмог дана од дана објављивања у „Службеном гласнику Републике Србије”.

 

 

Број 110-00-00173/2011-02

У Београду, 10. маја 2011. године.

Министар,

проф. др Зоран Станковић, с.р.

 

Прилози
 

Образац 1 - Извештај о редовној спољној провери квалитета стручног рада за 
ванболничку и болничку здравствену заштиту
Образац 2 - Извештај о редовној спољној провери квалитета
 
стручног рада за клиничко биохемијску и другу лабораторијску дијагностику
Образац 3 - Извештај о редовној спољној провери квалитета стручног рада за 
фармацеутску здравствену делатност
Образац 4 - Извештај о ванредној 
спољној провери квалитета стручног рада