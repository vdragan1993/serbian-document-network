Редакцијски пречишћен текст
 
 
На основу члана 26. став 4. Закона о санитарном надзору („Службени гласник РС”, брoj 125/04),
Министар здравља доноси 


ПРАВИЛНИК
о легитимацији и изгледу знака и службеног одела санитарног инспектора, као и начину вођења евиденције о издатим легитимацијама
"Службени гласник РС", број 87 од 19. новембра 2010, 81 од 24. септембра 2015 - 
др. правилник

	 
Члан 1.
Овим правилником прописују се образац и садржина легитимације и изглед знака и службеног одела санитарног инспектора, начин њиховог издавања, као и начин вођења евиденције о издатим легитимацијама и знацима санитарних инспектора.
Члан 2.
Легитимација санитарног инспектора (у даљем тексту: легитимација) је величине 65 х 95 mm и обложена је кожом црне боје.
Насловна страна легитимације у горњем делу на средини садржи Мали грб Републике Србије, а испод њега текст који гласи: „РЕПУБЛИКА СРБИЈА, СЛУЖБЕНА ЛЕГИТИМАЦИЈА САНИТАРНОГ ИНСПЕКТОРА”.
На првој унутрашњој страни легитимације налази се текст који гласи: „САНИТАРНИ ИНСПЕКТОР”, место за фотографију инспектора димензија 35 х25 mm, место за печат, а испод тога име и презиме, својеручни потпис инспектора и у дну стране број његове личне карте.
Друга унутрашња страна легитимације садржи текст који гласи: „МИНИСТАРСТВО ЗДРАВЉА, ОВЛАШЋЕЊА САНИТАРНОГ ИНСПЕКТОРА: У вршењу санитарног надзора, санитарни инспектор има права и дужности утврђене Законом о санитарном надзору („Службени гласник РС”, број 125/04)”.
Испод текста о правима и дужностима санитарног инспектора налази се регистарски број легитимације, место и датум издавања, као и место за потпис овлашћеног лица.
Образац легитимације одштампан је уз овај правилник и чини његов саставни део.
Члан 3.
Знак санитарног инспектора (у даљем тексту: знак) израђен је у облику стилизованог хромираног штита челично-беле, односно златно-жуте боје, димензија 77 x 63 mm у чијем центру се налази медаљон емајл боје пречника 29 mm. На 7 mm од горњег врха штита, који испуњавају радијални зраци, налази се целом ширином хоризонтално - благо закривљена рељефна трака ширине 10 мм испуњена плавим емајлом, са текстом у два реда који гласи: „САНИТАРНИ ИНСПЕКТОР”, изведеним у куренту, „санс-серифним” ћириличким словима висине 2 и 5 mm. Леви и десни крај траке има у одсечку заставу Републике Србије емајлирану у националним бојама: црвено, плаво и бело. Из центра комада простире се 36 високо полираних зрака. У самом центру је и пунзлована површина у облику граничног стуба. Цео штит је рељефно обрађен тако да је спољна ивица руба полирана, а унутрашњи део руба ширине 5 mm декорисан је низом полулоптастих откивака и подлогом пунзлованом у пољу између обода. Зраци се радијално шире од медаљона у центру према споља, а подлога је у дну трамбулирана у доњем делу између зракова. У средини штита је аплициран кружни медаљон са представом тродимензионалних елемената Малог грба Републике Србије, који се налази у пољу испуњеном белим емајлом. По ободу медаљона налази се трака у куренту са „санс-серифним” ћириличким текстом: „РЕПУБЛИКА СРБИЈА 1804”, димензија 4 mm. Медаљон је пречника 26 mm. Испод медаљона налази се друга хоризонтална хромирана, полирана трака ширине 8 mm са идентификационим бројем испуњеном црном бојом. Цео знак је полиран и обрађен у рељефу, а у основи је плочасте површине. 
Знак је фиксиран у троделним кожним корицама на склапање, тегет боје, димензија 33 x 83 mm на унутрашњу страну кожних корица, а у другом делу корица налази се отвор од провидне фолије димензије потребне за легитимацију.
Поред знака из става 1. овог члана, санитарни инспектори имају умањени знак који је истог изгледа као и знак санитарног инспектора, умањен у односу 1 : 3.
Приказ знака и умањеног знака одштампани су уз овај правилник и чине његов саставни део.
Члан 4.
Санитарни инспектор који престане да обавља послове инспектора дужан је да легитимацију и знак врати Министарству.
Уколико санитарни инспектор изгуби легитимацију, односно знак или на други начин остане без легитимације или знака, дужан је да одмах, а најкасније у року од три дана, писмено обавести непосредног руководиоца, а легитимацију, односно знак огласи неважећим у „Службеном гласнику Републике Србије”.
На основу потврде о оглашавању легитимације, односно знака неважећим у „Службеном гласнику Републике Србије”, министар здравља издаје нову легитимацију, односно знак.
Члан 5.
Службено одело санитарног инспектора (у даљем тексту: службено одело) је зимско и летње.
Време ношења зимског службеног одела је од 1. октобра до 30. априла, а летњег – од 1. маја до 30. септембра.
Члан 6.
Службено одело чини:
1) за жене:
(1) јакна (зимска и летња),
(2) костим (два зимска и два летња, од којих је један са панталонама и један са сукњом),
(3) кошуља (три зимске и три летње),
(4) џемпер (два комада),
(5) прслук (два комада),
(6) ешарпа (два комада),
(7)чизме и ципеле (два пара),
(8) ташна за службене акте,
(9) каиш (два комада);
2) за мушкарце:
(1) јакна (зимска и летња),
(2) мушко одело (два зимска и два летња),
(3) кошуља (три зимске и три летње),
(4) џемпер (два комада),
(5) прслук (два комада),
(6) кравата (два комада),
(7) чизме и ципеле (два пара),
(8) ташна за службене акте,
(9) каиш (два комада).
Члан 7.
Службено одело има следећи изглед:
1) зимска јакна је стандардног кроја тамне боје са једноредним копчањем или рајсфершлусом;
2) летња јакна је класичног кроја тамне боје, кратка;
3) мушко одело и женски костим су стандардног кроја;
4) мушка и женска кошуља су светле боје;
5) кравата је једнобојна;
6) џемпер је од трикотаже;
7) прслук је од трикотаже;
8) чизме и ципеле, мушке и женске израђене су од коже;
9) каиш је црне боје са металном копчом;
10) ташна за службене акте је од коже.
Основна боја службеног одела је тамна.
Члан 8.
Санитарни инспектор службено одело одржава чисто и уредно и не сме га отуђити.
Службено одело набавља се једанпут годишње, по један зимски и летњи комплет, осим зимске јакне која се набавља сваке друге године.
Члан 9.
О издатим легитимацијама и знацима санитарног инспектора води се евиденција. 
Евиденцију из става 1. овог члана води Министарство здравља. 
Евиденција садржи: име и презиме санитарног инспектора, регистарски број легитимације и знака, датум издавања легитимације и знака и рубрику за напомене.
Члан 10.
Даном ступања на снагу овог правилника престаје да важи Правилник о легитимацији и изгледу знака санитарног инспектора („Службени гласник РС”, брoj 17/06).
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”.


Број 110-00-265/10-04
У Београду, 28. септембра 2010. године
Министар,
проф. др Томица Милосављевић, с.р.

Службена легитимација санитарног инспектора

Знак санитарног инспектора