На основу члана 38. став 2. Закона о транспорту опасног терета („Службени гласник РС”, број 88/10), 
Министар грађевинарства, саобраћаја и инфраструктуре доноси
  
ПРАВИЛНИК
о начину транспорта опасног терета у друмском саобраћају 
"Службени гласник РС", број 125 од 14. 
				новембра 2014.
 
Члан 1.
Овим правилником прописује се начин транспорта опасног терета у друмском саобраћају.
Члан 2.
Транспорт опасног терета у друмском саобраћају започиње предузимањем мера и радњи за обезбеђења терета предвиђених стандардима SRPS EN 12195-1:2012 и EN ISO 12100-2 и прописима којима се уређује обезбеђење терета на возилу.
Члан 3.
Опасан терет у друмском саобраћају транспортује се у одговарајућој амбалажи и обезбеђује се у складу са стандардом SRPS EN 12195-1:2012.
У случају да се стандард из става 1. овог члана не може применити на транспорт одређеног опасног терета, обезбеђење тог терета врши се у складу са стандардом EN ISO 12100-2.
Обезбеђење опасног терета у друмском саобраћају врши се димензионисањем оптерећења које трпи опрема за обезбеђење терета у транспорту. 
Обезбеђење опасног терета у смислу овог правилника је свако физичко учвршћивање којим се спречава покретање комада за отпрему или амбалаже са опасним теретом.
Члан 4.
Приликом предаје опасног терета на транспорт, пошиљалац проверава испуњеност услова за транспорт према Контролној листи возача датој у Прилогу , која је одштампана уз овај правилник и чини његов саставни део. 
Пошиљалац опасног терета класе 7, пре предаје на транспорт, мери дозу зрачења на површини амбалаже. 
Члан 5.
За транспорт опасног терета са повећаним безбедносним ризицима, у смислу чланa 2. став 2. Закона о транспорту опасног терета (у даљем тексту: Закон), предузимају се мере прописане у члану 33. Закона.
Члан 6.
Радње у транспорту опасног терета пре, односно након превоза опасног терета, као што су утовар, претовар и истовар, врше се на местима која за то испуњавају посебне услове у складу са Законом и подзаконским актима донетим на основу Закона.
Возило које је искључено из саобраћаја, спроводи се под полицијском пратњом до места за утовар, истовар односно претовар, сходно пропису из члана 48. став 1. Закона.
Члан 7.
Приликом транспорта опасног терета у боци за течни нафтни гас (ТНГ), боца се обезбеђује од померања стављањем у усправан положај, бочним фиксирањем у горњој и доњој зони опремом за обезбеђење.
Члан 8.
Возило које је у отказу, а при том обележено и означено у складу са Европским споразумом о међународном друмском транспорту опасног терета – АДР 2013 (Анекси А и Б) („Службени гласник РС – Међународни уговори”, бр. 14/13 и 2/14 – исправка) не вуче се.
Изузетно, у случају када је неисправност на возилу настала у току транспорта опасног терета, возило се може вући само до најближег места погодног за претовар, сходно пропису из члана 48. став 1. Закона. 
Возило из става 2. овог члана може се вући помоћу круте везе (руде), ослањањем или вешањем возила о вучно возило, уз поштовање ограничења и на начин прописан законом који уређује безбедност саобраћаја на путевима.
Члан 9.
Транспорт опасног терета у условима отежаног одвијања саобраћаја услед смањене видљивости испод 100 m, засићеног саобраћајног тока на деоницама дужим од 5 km, смањене брзине саобраћајног тока на мање од 30 km/h, појаве дужег прекида саобраћаја услед саобраћајних незгода или блокаде путева, обавља се уз примену мера смањења брзине кретања и видног означавања возила ротационим светлом на начин прописан законом којим се уређује безбедност саобраћаја на путевима.
У условима отежаног одвијања саобраћаја услед клизавог коловоза, снежног покривача, одрона, клизишта и поплава, возило се зауставља и паркира на првом подесном безбедном месту, и означава у циљу упозорења других учесника на опасност, на начин прописан законом који уређује безбедност саобраћаја на путевима. 
У условима отежаног одвијања саобраћаја услед високих атмосферских температура преко 35ºC у хладу, транспорт опасног терета се не започиње, односно благовремено се окончава пре него што спољна температура достигне наведену вредност.
Члан 10.
У условима непредвиђеног заустављања возила, место заустављања возила обезбеђује се постављањем знака упозорења на минималном растојању од 150 m у правцу кретања, односно на растојању од 150 m од почетка или краја кривине, на начин којим се видно упозоравају остали учесници у саобраћају, не угрожавајући при том одвијање саобраћаја, на начин прописан законом који уређује безбедност саобраћаја на путевима.
Члан 11.
У току транспорта опасног терета возило има једну приколицу односно, полуприколицу.
Члан 12.
У току транспорта опасног терета, возило се креће брзином до 90 km/h на државним путевима I реда, односно брзином до 70 km/h на државним путевима II реда и општинским путевима и улицама.
Члан 13.
Транспорт опасног терета не обавља се на путевима, односно на делу пута на коме је саобраћајном сигнализацијом забрањен транспорт опасног терета.
Члан 14.
У возилу којим се обавља транспорт опасног терета налази се:
1) уговор о превозу (товарни лист, односно CMR);
2) писано упутство о посебним мерама безбедности у транспорту опасног терета; 
3) одобрење за транспорт опасног терета издато у складу са Законом;
4) попуњена Контролна листа возача. 
Члан 15.
Даном ступања на снагу овог правилника, престаје да важи Правилник о начину превоза опасних материја у друмском саобраћају („Службени лист СФРЈ”, број 82/90).
Члан 16.
Овај правилник ступа на снагу осмог дана од дана објављивања у „Службеном гласнику Републике Србије”.
Број 011-00-00015/2014-01
У Београду, 24. октобра 2014. године 
Министар, 
проф. др Зорана Михајловић, с.р. 
 


Прилог - Контролна листа возача