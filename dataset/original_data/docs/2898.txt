На основу члана 47а став 4. Закона о рачуноводству и ревизији („Службени гласник РС”, бр. 46/06 и 111/09), 
Министар финансија доноси
 
 
ПРАВИЛНИК
о начину извештавања и садржини извештаја предузећа за ревизију
„Службени гласник РС“, број 20 од 31. марта 2010.
 
 
Члан 1.
Овим правилником ближе се уређује начин извештавања и садржина извештаја предузећа за ревизију (у даљем тексту: предузеће) који се достављају Министарству финансија сагласно члану 47а Закона о рачуноводству и ревизији („Службени гласник РС”, бр. 46/06 и 111/09 – у даљем тексту: Закон).
 
Члан 2.
Годишњи извештај из члана 1. овог правилника садржи податке о:
1) имаоцима акција и удела у предузећу, као и о стицању и промени власника акција, односно удела;
2) улагањима на основу којих је предузеће директно или индиректно стекло учешће у другом правном лицу;
3) променама статута и оснивачког акта;
4) основици за утврђивање премије осигурања;
5) запосленима;
6) свим уговорима о ревизији финансијских извештаја, по врстама ревизије, које је предузеће закључило са обвезницима ревизије у протеклом обрачунском периоду (у даљем тексту: извештајни период), као и податке о свим уговорима о ревизији финансијских извештаја који су раскинути уз одговарајуће образложење, независно од тога која је страна раскинула уговор;
7) броју извештаја о ревизији који је потписао сваки лиценцирани овлашћени ревизор у извештајном периоду.
 
Члан 3.
Уз извештај из члана 1. овог правилника предузеће доставља:
1) за имаоце акција и удела у предузећу из члана 2. став 1.  тачка 1) овог правилника – податке о именима свих акционара, односно власника удела, са приложеном копијом извода којим се доказује да су ова лица регистрована као власници акција, односно удела, као и податке о свим променама власника акција, односно удела у току извештајног периода;
2) за улагања на основу којих је предузеће директно или индиректно стекло учешће у другом правном лицу из члана 2. став 1. тачка 2) овог правилника – податке о пословном имену, седишту, матичном броју, делатности, као и величини правног лица према критеријумима из члана 7. Закона, као и извод из регистра или други доказ, којим се потврђује да је предузеће стекло директно или индиректно учешће у правном лицу;
3) за промену статута и оснивачког акта из члана 2. став 1. тачка 3) овог правилника – податке о називу, броју и датуму акта којим је извршена измена статута, односно оснивачког акта у извештајном периоду, са приложеном копијом тог акта;
4)  за основицу за утврђивање премије осигурања из члана 2. став 1. тачка 4) овог правилника – податке о вредности свих закључених уговора о ревизији финансијских извештаја у извештајном периоду, као и копију полисе осигуравајућег друштва код кога се предузеће осигурало од ризика од одговорности за штету коју може проузроковати погрешно изражено мишљење лиценцираног овлашћеног ревизора, као и због непримењивања Међународних стандарда ревизије и Кодекса етике за професионалне рачуновође;
5) за запослене из члана 2. став 1. тачка 5) овог правилника – податке о именима и презименима запослених лиценцираних овлашћених ревизора, као и о запосленима који учествују у обављању ревизије, са навођењем да ли је радни однос на неодређено или одређено време;
6) за уговоре о ревизији финансијских извештаја који су раскинути у извештајном периоду из члана 2. став 1. тачка 6) овог правилника – податке о пословном имену, облику организовања, седишту, матичном броју, као и величини правног лица према критеријумима из члана 7. Закона и одговарајуће образложење – разлоге због којих је дошло до раскидања уговора о ревизији финансијских извештаја.
 
Члан 4.
Податке о свим закљученим уговорима о ревизији финансијских извештаја из члана 2. став 1. тачка 6) овог правилника, предузеће подноси на Обрасцу ИЗВ-1, који је одштампан уз овој правилник и чини његов саставни део.
Податке о извршеним  ревизијама финансијских извештаја по наручиоцима ревизије у извештајном периоду, са подацима о лиценцираним овлашћеним ревизорима потписницима ревизорских извештаја, предузеће подноси на Обрасцу ИЗВ-2А, који је одштампан уз овој правилник и чини његов саставни део.
Податке о броју потписаних ревизорских извештаја по сваком лиценцираном овлашћеном ревизору из члана 2. став 1. тачка 7) овог правилника, предузеће подноси на Обрасцу ИЗВ-2Б, који је одштампан уз овој правилник и чини његов саставни део.
 
Члан 5.
Предузећа су дужна да уз извештај из члана 2. овог правилника доставе и акт којим су установила интерне процедуре за обезбеђење система квалитета у смислу члана 63. став 3. тачка 5) Закона. 
 
Члан 6.
Предузећа су дужна да на захтев Министарства доставе и податке о броју планираних и остварених сати за сваког члана ревизорског тима и за сваку појединачну ревизију финансијских извештаја.
 
Члан 7.
Подаци из чл. 2. до 6. овог правилника достављају се у писаној форми, а у прилогу и на носачу електронских података – дискети, CD-у или флеш меморији.
 
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
 

  Број 110-00-249/2010-16
  У Београду, 22. марта 2010. године
  Министар,
  др Диана Драгутиновић, с.р.