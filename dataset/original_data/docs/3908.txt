ЗАКОН

о општој безбедности производа

"Службени гласник РС", број 41 од 2. јуна
2009. 

 

 

I. УВОДНЕ ОДРЕДБЕ

 

Предмет

 

Члан 1.

Овим
законом уређује се општа безбедност производа који су стављени на тржиште, критеријуми
за оцењивање усаглашености производа са општим захтевом за безбедност, обавезе произвођача
и дистрибутера, услови и начин информисања и размене информација у вези са ризицима
које производ представља по здравље и безбедност потрошача и других корисника, као
и вршење надзора. 

 

Примена

 

Члан 2.

Овај
закон примењује се на све производе који се у смислу овог закона сматрају производима,
осим на производе за које је посебним прописом уређена њихова безбедност. 


Ако
посебним прописима из става 1. овог члана нису уређена питања која се односе на
обавезе произвођача и дистрибутера, обавезе информисања и размене информација, као
и на питања која се односе на надзор, на та питања примењују се одредбе овог закона.

Ако
посебним прописима из става 1. овог члана нису обухваћене све врсте и категорије
ризика које производ може да представља, овај закон примењује се само у односу на
те врсте и категорије ризика.

 

Одговорност за штету

 

Члан 3.

Испуњавање
обавеза прописаних овим законом не искључује одговорност произвођача за штету насталу
од производа, односно ствари са недостатком у смислу прописа којима је уређена та
одговорност.

 

Значење појединих израза

 

Члан 4.

Поједини
изрази у смислу овог закона имају следеће значење:

1)
производ јесте сваки финални производ, укључујући и производ у вези са пружањем
услуга, који се у обављању делатности испоручује или чини доступним потрошачу или
другом кориснику, уз накнаду или без накнаде, без обзира на то да ли је нов, употребљаван
или преправљен, осим употребљаваног производа који се испоручује као антиквитет,
као и производа који пре употребе треба поправити или преправити, под условом да
испоручилац о томе на јасан начин унапред обавести лице коме испоручује такве производе;

2) антиквитет јесте предмет који има културну, историјску, уметничку, научну
или другу сличну вредност и који је стар најмање 100 година, или предмет мање старости
ако је постао реткост због тога што се више не производи или израђује;

3) безбедан производ јесте сваки производ који, под редовним или разумно предвидљивим
условима употребе, укључујући период у коме се производ употребљава, као и пуштање
у рад, инсталирање и захтеве у погледу одржавања, када је то потребно, не представља
никакав ризик или представља минималан ризик који је примерен употреби производа
и који се сматра прихватљивим и усклађеним са високим нивоом заштите безбедности
и здравља потрошача и других корисника, узимајући у обзир нарочито:

(1)
својства производа, укључујући његов састав, паковање односно амбалажу, упутство
за склапање, инсталирање и одржавање када је то потребно;

(2)
утицај на друге производе, у случају када се може разумно предвидети да ће се употребљавати
са другим производима;

(3)
представљање производа, у смислу његовог показивања, означавања, упозорења и упутстава
за његову употребу и одлагање, смештаја или уништавања после употребе, као и било
које друге ознаке или обавештења о производу;

(4)
категорије потрошача и других корисника који су изложени ризику када употребљавају
одређени производ, нарочито децу и старија лица;

4) опасан производ јесте сваки производ који није безбедан у смислу овог закона,
с тим да могућност постизања виших нивоа безбедности или доступност других производа
који представљају мањи степен ризика, не може бити довољан основ да се одређени
производ сматра опасним;

5) обмањујући производ јесте опасан производ који својим изгледом, обликом,
величином, бојом, мирисом, паковањем, односно амбалажом, ознаком, количином или
на други начин подсећа на прехрамбени производ, а није прехрамбени производ, тако
да постоји знатна вероватноћа да га потрошачи, нарочито деца, употребе као прехрамбени
производ што би могло да представља опасност по њихово здравље или живот; 


6)
озбиљан ризик јесте сваки ризик који захтева хитно поступање надлежних органа, укључујући
и ризик чије последице нису тренутне, односно непосредне, а чија се озбиљност процењује
нарочито на основу озбиљности могућих последица по здравље и безбедност потрошача
и других корисника, као и на основу учесталости тих последица;

7) произвођач јесте: 


(1)
правно лице, предузетник или физичко лице које израђује производ или се представља
као произвођач стављањем на производ свог пословног имена, имена или назива, жига
или неке друге препознатљиве ознаке или на други начин, односно лице које је преправило
производ, ако су уписани у одговарајући регистар надлежног органа у Републици Србији,
односно ако имају пребивалиште на њеној територији;

(2)
заступник произвођача ако произвођач није уписан у одговарајући регистар надлежног
органа у Републици Србији, односно нема пребивалиште на њеној територији; 


(3)
увозник ако произвођач, односно његов заступник није уписан у одговарајући регистар
надлежног органа у Републици Србији, односно нема пребивалиште на њеној територији;

(4)
друго правно лице, предузетник или физичко лице које је, у границама делатности
коју обавља, укључено у ланац испоруке и чија активност утиче на безбедност производа;

8) дистрибутер јесте правно лице, предузетник или физичко лице које је, у границама
делатности коју обавља, укључено у ланац испоруке и чија активност не утиче на безбедност
производа;

9) потрошач јесте физичко лице коме се производ испоручује или чини доступним
и који употребљава производ за личне потребе или потребе свог домаћинства;

10) други корисник јесте свако лице коме се производ испоручује или чини доступним
и које употребљава, односно користи производ за сопствене потребе, односно за обављање
своје делатности;

11) опозивање производа јесте свака активност или мера којом се врши повраћај
опасног производа који је произвођач или дистрибутер већ испоручио или учинио доступним
потрошачима и другим корисницима;

12) повлачење производа јесте свака активност или мера којом се спречава дистрибуција,
излагање или нуђење опасног производа који је на тржишту;

13) систем брзе размене информација јесте систем брзог обавештавања и узбуњивања
између надлежних и других органа и организација у Републици Србији о мерама и активностима
које се предузимају у вези са ризицима које опасан производ представља по здравље
и безбедност потрошача и других корисника;

14) RAPEX јесте систем брзе размене информација између држава чланица Европске
уније и Комисије Европских заједница (у даљем тексту: Комисије ЕЗ) о мерама и активностима
које се предузимају у вези са озбиљним ризиком које опасан производ представља по
здравље и безбедност потрошача;

15) хармонизовани европски стандард јесте стандард који је, по налогу Комисије
ЕЗ, донела одговарајућа европска организација за стандардизацију и који је објављен
у Службеном листу Европских заједница. 

 

II. КРИТЕРИЈУМИ ЗА ОЦЕЊИВАЊЕ УСАГЛАШЕНОСТИ ПРОИЗВОДА СА
ОПШТИМ ЗАХТЕВОМ ЗА БЕЗБЕДНОСТ

 

Општи захтев за безбедност

 

Члан 5.

Произвођач
је дужан да ставља на тржиште искључиво безбедне производе.

 

Захтев
за обмањујуће производе

 

Члан 6.

Забрањено
је производити, увозити, извозити или стављати на тржиште обмањујуће производе.

 

Листа стандарда

 

Члан 7.

Ако
не постоје одговарајући посебни прописи из члана 2. овог закона, производ се сматра
безбедним ако испуњава захтеве српских стандарда којима се преузимају хармонизовани
европски стандарди донети ради испуњења општег захтева за безбедност производа и
чија листа је објављена у „Службеном гласнику Републике Србије”.

Листу
стандарда из става 1. овог члана утврђује министар надлежан за послове стандардизације.


 

Остали критеријуми за оцењивање усаглашености
производа

 

Члан 8.

Ако
не постоје одговарајући посебни прописи из члана 2. овог закона, односно стандарди
из члана 7. овог закона, усаглашеност производа са општим захтевом за безбедност
оцењује се узимајући у обзир:

1)
српске стандарде којима су преузети одговарајући европски стандарди који нису на
листи из члана 7. овог закона; 

2)
друге српске стандарде;

3)
препоруке Комисије ЕЗ којима се утврђују смернице за оцену безбедности производа;

4)
правила добре праксе у вези са безбедношћу производа у одговарајућој области;

5)
достигнути ниво развијености науке и технике, односно технологије;

6)
разумна очекивања потрошача у вези са безбедношћу производа.

 

Заштитна клаузула

 

Члан 9.

Орган
надлежан за предузимање одговарајућих мера у складу са овлашћењима утврђеним овим
и другим законима (у даљем тексту: надлежни орган) може да предузме одговарајуће
мере ако постоје докази да је производ опасан иако тај производ испуњава захтеве
за безбедност који су утврђени посебним прописима из члана 2. овог закона, односно
испуњава критеријуме за оцењивање усаглашености из чл. 7. и 8. овог закона.


 

III. ОБАВЕЗЕ ПРОИЗВОЂАЧА И ДИСТРИБУТЕРА

 

Обавезе произвођача

 

Члан 10.

Произвођач
је дужан да, у границама делатности коју обавља, пружа потребне информације потрошачима
и другим корисницима које ће им омогућити да процене ризик који производ може да
представља током периода његове употребе који одређује произвођач или разумно предвидљивог
периода употребе, ако такав ризик није очигледан без одговарајућег упозорења и које
ће им омогућити да предузму одговарајуће мере предострожности у односу на такав
ризик.

Пружање
потребних информација и упозорења из става 1. овог члана не ослобађа произвођача
других обавеза и захтева прописаних овим законом и другим прописима.

Произвођач
је обавезан да, у зависности од својстава производа, а у границама делатности коју
обавља, предузима активности и мере које ће му омогућити да: 

1)
благовремено изврши анализу и процену ризика које би ти производи могли да представљају;

2)
упозори потрошаче и друге кориснике на процењене, односно утврђене ризике;

3)
опозове и повуче производе са тржишта, са циљем отклањања, односно смањења ризика
на прихватљив ниво, у смислу члана 4. тачка 3) овог закона.

Под
активностима и мерама из става 3. овог члана нарочито се сматрају:

1)
указивање на идентитет произвођача (на производу или његовом паковању, односно амбалажи)
и на друге податке о произвођачу и производу (серијски број, партија, шаржа, лот
и сл.);

2)
испитивање узорака производа на тржишту када је то потребно и обрада информација,
а када је то неопходно и вођење регистра рекламација и информисање дистрибутера
о овим мерама.

Мере
и активности из става 3. тач. 2) и 3) и става 4. овог члана, произвођачи предузимају
самоиницијативно или по налогу надлежног органа.

Меру
опозивања производа произвођач предузима самоиницијативно само као крајњу меру ако
процени да друге мере нису довољне за отклањање, односно смањење ризика, а може
је спровести и на основу правила добре праксе у вези са опозивањем производа, ако
таква правила постоје у Републици Србији.

 

Обавезе дистрибутера

 

Члан 11.

Дистрибутер
је дужан да, у границама делатности коју обавља, поступа са пажњом доброг привредника
у очувању усаглашености производа са општим захтевом за безбедност производа, нарочито
тако што:

1)
испоручује или чини доступним искључиво производе за које зна или би, на основу
информација које поседује и свог професионалног искуства, требало да претпостави
да су безбедни; 

2)
прати и прослеђује информације о ризицима које производ може да представља;


3)
чува, обезбеђује и доставља документацију потребну за утврђивање идентитета произвођача
и порекла производа; 

4)
сарађује у спровођењу мера и активности које произвођачи и надлежни органи предузимају
са циљем спречавања, отклањања или смањења ризика на прихватљив ниво у смислу члана
4. тачка 3) овог закона.

 

Заједничке обавезе произвођача и дистрибутера

 

Члан 12.

Ако
произвођач, односно дистрибутер, на основу расположивих информација и свог професионалног
знања и искуства, зна или би требало да зна да је производ који је ставио на тржиште
опасан, дужан је да о томе хитно обавести надлежни орган. 

Обавештење
из става 1. овог члана доставља се у писаној форми и нарочито садржи:

1)
податке који омогућавају идентификацију производа, односно серију производа (шаржа,
лот, партија и сл.); 

2)
детаљан опис ризика који производ представља;

3)
све расположиве информације потребне за праћење производа;

4)
опис мера и активности предузетих са циљем отклањања ризика. 

Произвођач
и дистрибутер су дужни да, у границама делатности коју обављају, а по налогу надлежног
органа, сарађују са тим органом у поступцима и мерама које се предузимају да би
се отклонили или смањили ризици које представљају производи који се испоручују или
су већ испоручени. 

Ако
произвођач, односно дистрибутер не достави обавештење из става 1. овог члана, односно
не поступи по налогу из става 3. овог члана у року одређеном у налогу, надлежни
орган поступа у складу са овлашћењима утврђеним овим законом или другим прописима.

Министар
надлежан за послове трговине (у даљем тексту: министар) ближе прописује облик и
садржину обавештења из става 2. овог члана.

 

IV. УСЛОВИ И НАЧИН ИНФОРМИСАЊА И РАЗМЕНЕ ИНФОРМАЦИЈА

 

Јавност података

 

Члан 13.

Информације
којима располаже надлежни орган у вези са ризиком који производ представља по здравље
и безбедност потрошача и других корисника јесу информације од јавног значаја и доступне
су јавности, без обзира да ли су прописом или другим актом одређене као пословна
тајна.

Надлежни
орган је дужан да сваком лицу, на његов захтев, достави информације из става 1.
овог члана које садрже податке од значаја за идентификацију производа, категорију
и врсту ризика који производ представља, као и податке о предузетим мерама и активностима
надлежног органа, произвођача, односно дистрибутера, са циљем отклањања или смањења
ризика на прихватљив ниво.

Подаци
о предузетим мерама и активностима произвођача односно дистрибутера из става 2.
овог члана, не могу бити доступни јавности ако се ти подаци односе на научно, техничко,
односно технолошко решење које представља пословну тајну. 

На
остваривање права на приступ информацијама из ст. 1. и 2. овог члана, сходно се
примењује закон којим се уређује слободан приступ информацијама од јавног значаја,
ако овим законом није другачије одређено.

 

Размена информација

 

Члан 14.

Надлежни
орган користи систем брзе размене информација у вези са озбиљним ризиком, као и
са другим ризицима које опасан производ представља по здравље и безбедност потрошача
и других корисника, а нарочито кад: 

1)
наложи меру повлачења или опозивања производа који представља озбиљан ризик;

2)
предузима или препоручује, односно координира или организује предузимање одговарајућих
активности и мера произвођачу или дистрибутеру, у вези са ризиком;

3)
је упознат са намером произвођача и дистрибутера за спровођење њихових активности
са циљем отклањања, односно смањења ризика на прихватљив ниво који представља производ
стављен на тржиште.

Влада
ће, на предлог министарства надлежног за послове трговине ближе прописати начин
успостављања и рада система брзе размене информација и одредити орган надлежан за
обједињавање и дистрибуцију информација из става 1. овог члана. 

 

Члан 15.

Орган
надлежан за обједињавање и дистрибуцију информација из члана 14. став 2. овог закона
дужан је да информише Комисију ЕЗ путем система RAPEX о озбиљном ризику који опасан
производ представља и предузетим мерама, наводећи разлоге за њихово предузимање,
измене или укидање. 

Ако
орган из става 1. овог члана сматра да последице ризика који представља производ
стављен на тржиште Републике Србије не прелазе или не могу прећи њену територију,
дужан је да информише Комисију ЕЗ о предузетим мерама од интереса за друге државе,
а нарочито ако су оне предузете ради спречавања, отклањања или смањења новог ризика
који до тада није био пријављен Комисији ЕЗ.

Влада
ће ближе прописати начин и поступак информисања Комисије ЕЗ из ст. 1. и 2. овог
члана, на предлог министарства надлежног за послове трговине.

 

Спровођење одлуке Комисије ЕЗ

 

Члан 16.

Када
је за спровођење одлуке Комисије ЕЗ којом се забрањује или ограничава стављање на
тржиште и извоз одређеног производа или групе производа који представљају озбиљан
ризик по здравље и безбедност потрошача неопходно усвојити посебан акт, Влада ће,
најкасније у року од 20 дана од дана објављивања те одлуке, донети акт којим ће
ближе уредити поступање произвођача и дистрибутера у вези са спровођењем одлуке
Комисије ЕЗ. 

 

V. НАДЗОР

 

Инспекцијски и царински надзор

 

Члан 17.

Надзор
над применом овог закона и прописа донетих за његово спровођење врше министарства
надлежна за одговарајућу област, у складу са законом којим се уређује организација
државне управе и законом којим се уређује делокруг послова министарстава.

Инспекцијски
надзор врше министарства из става 1. овог члана преко надлежних инспектора, у складу
са законом којим се уређује организација државне управе и другим законима којима
се уређује инспекцијски надзор.

Инспекцијски
надзор над применом одредаба овог закона у делу којим се уређују обмањујући производи,
врши министарство надлежно за послове здравља преко надлежних инспектора.

Надлежни
царински орган неће дозволити увоз производа, односно серије производа (партије,
шарже, лота и сл.) које не прати прописана документација о усаглашености са захтевима
за безбедност производа, односно који нису означени прописаном ознаком усаглашености
са захтевима за безбедност производа.

Ако
надлежни царински орган утврди да, и без обзира на постојање документације и ознака
из става 4. овог члана, производ изазива оправдану сумњу у погледу постојања озбиљног
ризика по здравље и безбедност потрошача и других корисника, дужан је да о томе
хитно обавести надлежни инспекцијски орган. 

Обавештење
из става 5. овог члана садржи, нарочито податке који омогућавају идентификацију
производа, односно серије производа (партије, шарже, лота и сл.), произвођача, увозника,
крајњег корисника увоза, опис ризика за који постоји сумња и расположиве информације
потребне за праћење производа.

Надлежни
царински орган привремено ће прекинути царински поступак увоза или извоза и пуштање
производа за који посумња да је обмањујући, о чему ће хитно обавестити надлежног
инспектора који је дужан да у року од 24 часа од добијања обавештења изврши инспекцијски
надзор и утврди да ли је производ обмањујући.

Надлежни
царински орган неће дозволити увоз или извоз производа, у смислу члана 6. овог закона,
за који је надлежни инспектор утврдио да је обмањујући и за који је изрекао меру
забране увоза или извоза.

Ако
надлежни инспектор у року из става 7. овог члана не утврди да се ради о обмањујућем
производу, надлежни царински орган наставља царински поступак увоза или извоза и
пуштање производа. 

 

Мере које предузимају надлежни инспектори

 

Члан 18.

Надлежни
инспектор је овлашћен да у контроли безбедности производа, поред мера за чије је
предузимање овлашћен другим прописима, предузме и друге мере:

1)
за сваки производ: 

(1)
да организује, у одговарајућем обиму, провере својстава производа која утичу на
његову безбедност, све до последње фазе његове употребе, односно коришћења и трошења;

(2)
да наложи достављање информације произвођачима, дистрибутерима или другим лицима;

(3)
да узима узорке производа ради испитивања својстава која утичу на његову безбедност;

2)
за сваки производ који би могао да представља ризик у одређеним околностима:

(1)
да наложи да производ на тржишту буде означен одговарајућим, јасним и разумљивим
упозорењима о ризицима које производ може да представља, на језику који је у службеној
употреби у Републици Србији; 

(2)
да наложи стављање на тржиште таквог производа претходним испуњењем додатних услова
како би се тај производ учинио безбедним;

3)
за сваки производ који би могао да представља ризик за одређена лица да наложи да
та лица буду благовремено и на одговарајући начин упозорена на ризик, укључујући
и објављивање упозорења преко средстава јавног информисања; 

4)
за сваки производ који би могао да буде опасан да привремено забрани нуђење, излагање,
испоручивање и чињење доступним производа, за време које је потребно да се изврше
провере својстава производа која могу да утичу на безбедност и здравље потрошача
и других корисника;

5)
за сваки опасан производ да забрани нуђење, излагање, испоручивање и чињење доступним
производа и одговарајућим мерама обезбеди спровођење те забране;

6)
за сваки опасан производ који је стављен на тржиште:

(1)
да нареди или организује његово хитно повлачење и упозори потрошаче и друге кориснике
на ризике које производ представља;

(2)
да нареди, координира или, по потреби, организује са произвођачима и дистрибутерима
и другим органима, опозивање производа од потрошача и других корисника, укључујући
и принудно спровођење мере опозивања производа, као и уништавање таквог производа
на одговарајући начин од стране и на терет произвођача, односно дистрибутера;

7)
за сваки обмањујући производ да забрани производњу, увоз, извоз или стављање на
тржиште.

Меру
опозивања производа из става 1. тачка 6) подтачка (2) овог члана, надлежни инспектор
налаже као крајњу меру, ако све остале активности и мере из чл. 10, 11, 12. и
18. овог закона које произвођач и дистрибутер предузме, самоиницијативно или по
налогу надлежног инспектора, нису довољне или задовољавајуће.

Трошкове
који настану у поступку инспекцијског надзора сноси произвођач ако се утврди да
производ није безбедан. 

Против
решења надлежног инспектора којим је предузета мера из става 1. овог члана може
се изјавити жалба надлежном министру у року од осам дана од дана достављања тог
решења.

Против
решења којим се забрањује увоз или извоз обмањујућих производа из става 1. тачка
7) овог члана, може се изјавити жалба министру надлежном за послове здравља у року
од два дана од дана пријема решења.

Министарство
надлежно за послове здравља дужно је да одлучи о жалби из става 5. овог члана у
року од два дана од дана пријема жалбе. 

Жалба
против решења из става 5. овог члана не одлаже извршење решења.

 

Начела сразмерности и предострожности

 

Члан 19.

Кад
надлежни инспектор предузима мере из члана 18. став 1. овог закона, а нарочито мере
које су прописане у тач. 4), 5) и 6), поступа са дужном пажњом, сразмерно категорији
и врсти ризика (начело сразмерности).

Надлежни
инспектор може да предузме мере из члана 18. став 1. овог закона и у случају кад
не постоји коначан научни доказ у вези са ризиком који производ може да представља,
без обзира да ли су последице тог ризика тренутне или одложене, али постоји почетни,
не до краја потврђен резултат научног истраживања који указује на озбиљност ризика
због могућих поседица по здравље и безбедност потрошача и других корисника (начело
предострожности). 

 

Члан 20.

Надлежни
инспектор предузима мере из члана 18. став 1. овог закона, појединачно или истовремено
према произвођачу, дистрибутеру или другим лицима када је то потребно. 


Надлежни
инспектор може да предузме истовремено више мера из члана 18. став 1. овог закона.

 

Сарадња у спровођењу надзора

 

Члан 21.

Ради
обезбеђења ефикасног надзора у примени овог закона, надлежни органи дужни су да
међусобно сарађују. 

 

VI. КАЗНЕНЕ ОДРЕДБЕ

 

Привредни преступи

 

Члан 22.

Новчаном
казном од 500.000 до 3.000.000 динара казниће се за привредни преступ правно лице
– произвођач ако:

1)
стави на тржиште опасан производ (члан 5);

2)
произведе, увезе, извезе или стави на тржиште обмањујући производ (члан 6);

3)
не предузме активности и мере које ће му омогућити да опозове, односно повуче производ
са тржишта, са циљем отклањања, односно смањења ризика на прихватљив ниво (члан
10. став 3. тачка 3).

За
привредни преступ из става 1. овог члана казниће се новчаном казном од 50.000 до
200.000 динара и одговорно лице у правном лицу – произвођачу.

 

Члан 23.

Новчаном
казном од 300.000 до 3.000.000 динара казниће се за привредни преступ правно лице
– дистрибутер ако:

1)
увезе, извезе или стави на тржиште обмањујући производ (члан 6);

2)
испоручи или учини доступним производ супротно члану 11. тачка 1) овог закона;


За
привредни преступ из става 1. овог члана казниће се новчаном казном од 50.000 до
200.000 динара и одговорно лице у правном лицу – дистрибутеру. 

 

Прекршаји

 

Члан 24.

Новчаном
казном од 100.000 до 1.000.000 динара казниће се за прекршај правно лице – произвођач
ако:

1)
не пружи потрошачима и другим корисницима потребне информације, односно упозорења
која ће им омогућити да процене ризике које производ представља и предузму одговарајуће
мере предострожности у односу на такве ризике (члан 10. став 1);

2)
не предузме активности и мере из члана 10. став 3. тачка 1) и 2) овог закона;

3)
не достави надлежном органу обавештење из члана 12. став 1. или не сарађује са надлежним
органима по њиховом налогу из члана 12. став 3. овог закона. 

За
прекршај из става 1. овог члана казниће се новчаном казном од 20.000 до 50.000 динара
и одговорно лице у правном лицу – произвођачу.

За
прекршај из става 1. овог члана казниће се новчаном казном од 100.000 до
500.000 динара и предузетник – произвођач.

За
прекршај из става 1. овог члана казниће се новчаном казном од 10.000 до 50.000 динара
и физичко лице – произвођач.

 

Члан 25.

Новчаном
казном од 100.000 до 1.000.000 динара казниће се за прекршај правно лице – дистрибутер
ако:

1)
не прати и не прослеђује информације о ризицима које производ може да представља
(члан 11. тачка 2);

2)
не чува, не обезбеђује и не доставља документацију потребну за утврђивање идентитета
произвођача и порекла производа (члан 11. тачка 3);

3)
не сарађује у спровођењу мера и активности које произвођачи и надлежни органи предузимају
са циљем спречавања, отклањања или смањења ризика на прихватљив ниво (члан 11. тачка
4);

4)
не достави надлежном органу обавештење из члана 12. став 1. или не сарађује са надлежним
органима по њиховом налогу из члана 12. став 3. овог закона.

За
прекршај из става 1. овог члана казниће се новчаном казном од 20.000 до 50.000 динара
и одговорно лице у правном лицу – дистрибутеру. 

За
прекршај из става 1. овог члана казниће се новчаном казном од 100.000 до
500.000 динара и предузетник – дистрибутер.

За
прекршај из става 1. овог члана казниће се новчаном казном од 10.000 до 50.000 динара
и физичко лице – дистрибутер.

 

Застарелост

 

Члан 26.

Прекршајни
поступак не може се покренути ако протекну три године од дана када је прекршај учињен.

 

VII. ПРЕЛАЗНЕ И ЗАВРШНЕ ОДРЕДБЕ

 

Члан 27.

Министар
ће донети пропис из члана 12. став 5. овог закона у року од три месеца од дана ступања
на снагу овог закона. 

Влада
ће донети акт из члана 14. став 2. овог закона у року од три месеца од дана ступања
на снагу овог закона.

Влада
ће донети акт из члана 15. став 3. овог закона у року од 30 дана од дана приступања
Републике Србије систему RAPEX.

 

Члан 28.

Даном
приступања Републике Србије Европској унији, речи у члану 4. тачка 7) подтач.
(1) овог закона: „уписани у одговарајући регистар надлежног органа у Републици Србији”
имаће значење: „регистровани у Европској заједници”, речи: „имају пребивалиште на
њеној територији” имаће значење: „имају пребивалиште у Европској заједници”, речи
у подтач. (2) и (3): „није уписан у одговарајући регистар надлежног органа у Републици
Србији” имаће значење: „није регистрован у Европској заједници”, а речи: „нема пребивалиште
на њеној територији” имаће значење: „нема пребивалиште у Европској заједници”.


 

Члан 29.

Овај
закон ступа на снагу осмог дана од дана објављивања у „Службеном гласнику Републике
Србије”, а почиње да се примењује по истеку шест месеци од дана ступања на снагу.


Одредба
члана 15. овог закона примењује се од дана приступања Републике Србије систему 
RAPEX,
а одредба члана 16. овог закона примењује се од дана приступања Републике Србије
Европској унији.