На основу члана 165. став 8. Закона о спорту („Службени гласник РС”, број 24/11), 
	
Министар омладине и спорта доноси
 
ПРАВИЛНИК
о евиденцијама које воде високошколске и друге организације које се баве оспособљавањем у области спорта

"Службени гласник РС", број 61 од 19. августа 
	2011.
 
Члан 1.
Овим правилником прописује се садржај и начин вођења евиденције полазника стручног оспособљавања у области спорта и евиденције о издатим уверењима о завршеном стручном оспособљавању, коју воде високошколске установе у области спорта и друге организације које се баве пословима стручног оспособљавања у складу са Законом о спорту (у даљем тексту: друге организације).
Члан 2.
Евиденције из члана 1. овог правилника воде се у писменом облику и као електронска база података.
У писменом и електронском облику, евиденције садрже идентичне податке.
Евиденције се воде на јединствен начин.
Члан 3.
Евиденција полазника стручног оспособљавања води се у виду књиге, у облику спољњег и унутрашњег табака величине 290 mm x 420 mm, а када се штампа и води двојезично, величине 350 mm x 500 mm – Образац број 1.
Евиденција из става 1. овог члана садржи следеће податке:
1) назив Републике Србије;
2) назив и седиште високошколске установе, односно друге организације;
3) број дозволе за рад високошколске установе и датум њеног издавања, односно број дозволе за рад друге организације и датум њеног издавања;
4) годину за коју се води евиденција;
5) назив програма стручног оспособљавања и колико траје;
6) спортско звање за које се врши стручно оспособљавање;
7) језик на коме се изводи настава на одобреном програму стручног оспособљавања;
8) списак свих полазника уписаних по први пут на програм стручног оспособљавања (презиме, име једног родитеља и име);
9) појединачни лист за сваког полазника, који садржи:
– број уписа,
– годину уписа за сваког полазника,
– јединствени матични број грађана,
– презиме, име једног родитеља и име полазника,
– датум, место, општина рођења и држава,
– пребивалиште, 
– држављанство,
– број телефона, имејл адреса,
– назив и седиште претходно завршене школе, 
– годину у којој је завршено претходно школовање,
– стручни или академски и скраћени назив који полазник има на основу претходног школовања,
– спортско звање које полазник има,
– назив наставног предмета, односно програма који је полазник савладао,
– статус савладаног предмета (обавезан или изборни),
– оцену на испиту,
– презиме и име наставника,
– просечну оцену,
– наслов завршног рада (када је предвиђен),
– име наставника (предавача) који је руководио израдом завршног рада,
– оцену на завршном раду и датум одбране рада,
– спортско звање које се стиче,
– број уверења о завршеном стручном оспособљавању,
– датум издавања уверења,
– напомену. 
Унутрашње странице књиге оверавају се печатом високошколске установе, односно друге организације.
Члан 4.
Евиденција о издатим уверењима води се у виду књиге, у облику спољних и унутрашњих табака повезаних у књигу, величине 210 mm x 290 mm, а када се штампа и води двојезично, величине 250 mm x 350 mm – Образац број 2.
Евиденција из става 1. овог члана садржи следеће податке:
1) назив Републике Србије;
2) назив и седиште високошколске установе, односно друге организације;
3) назив програма стручног оспособљавања за који се води евиденција;
4) почетну и крајњу годину за коју се евиденција води;
5) редни број полазника стручног оспособљавања;
6) презиме, име једног родитеља и име полазника ;
7) број уписа полазника;
8) број уверења и датум издавања;
9) потпис полазника и датум пријема уверења.
Члан 5.
Податке из чл. 3. и 4. овог правилника у евиденцију о полазницима стручног оспособљавања и евиденцију о издатим уверењима о завршеном стручном оспособљавању уписују овлашћена лица високошколске установе, односно друге организације.
Погрешно уписани подаци у евиденцији прецртавају се тако да остану читљиви, а исправка се потписује и оверава печатом високошколске установе, односно друге организације.
Члан 6.
Обрасци бр. 1. и 2. одштампани су уз овај правилник и чине његов саставни део.
Члан 7.
Заштита података из евиденције која се води у складу са овим правилником који су личне и поверљиве природе врши се на начин прописан законом.
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 66-00-15/46/2011-03
У Београду, 1. августа 2011. године
Министар,

Снежана Самарџић Марковић, с.р.