На основу члана 181. тачка 10) Закона о државном премеру и катастру („Службени гласник РС”, бр. 72/09 и 18/10), 

Директор Републичког геодетског завода доноси


 


 


ПРАВИЛНИК


о премеру и катастру водова


„Службени гласник РС“, број 63 од 8. септембра 2010.


 


 


 


I. ОСНОВНЕ ОДРЕДБЕ


 


Члан 1.


Овим правилником прописују се технички нормативи, методе и начин рада у поступку премера, оснивања и одржавања катастра водова.


 


Члан 2.


Водови за које се у складу са Законом о државном премеру и катастру („Службени гласник РС” бр. 72/09 и 18/10 – у даљем тексту: Закон), врши премер, оснивање и одржавање катастра водова, јесу надземни и подземни водови (у даљем тексту: линијски водови) са припадајућим уређајима и постројењима за водоводну, канализациону и дренажну, топловодну, електроенергетску, телекомуникациону, нафтоводну и гасоводну мрежу, укључујући и заједничке објекте водова.


Припадајући уређаји и постројења, у смислу овог правилника, су уређаји, односно постројења који су изграђени на водовима и омогућавају функционисање и коришћење водова.


Заједнички објекти, у смислу овог правилника, су објекти у којима се налази више врста водова.


 


Члан 3.


Геопросторни и други подаци о водовима, подаци о стварним правима на њима, имаоцима стварних права и забележбама на водовима воде се у бази података катастра водова као подсистем геодетско-катастарског информационог система Републичког геодетског завода (у даљем тексту: Завод).


 


II. ИЗРАДА ГЛАВНОГ ПРОЈЕКТА


 


Члан 4.


Премер и оснивање катастра водова врши се на основу главног пројекта, у складу са Законом.


Главни пројекат премера водова израђује се за једну или више врста водова за подручје дефинисано пројектним задатком. 



Главни пројекат оснивања катастра водова израђује се за територију општине, односно града. 



 


Члан 5.


Пре израде главног пројекта врше се претходни радови који обухватају прикупљање и анализу употребљивости постојеће документације о водовима за потребе премера, односно оснивања катастра водова.


Постојећа документација о водовима обухвата: планове и карте са приказаним водовима, елаборате премера водова, техничке пројекте и извештаје, документацију са карактеристичним подацима о водовима, скице мерења припадајућих уређаја и постројења, исправе које представљају основ за упис права и друго.


На основу анализе прикупљене документације из става 2. овог члана израђује се технички извештај о претходним радовима у коме се нарочито врши оцена њихове употребљивости (комплетност, ажурност, положајна тачност и др.).


 


Члан 6.


Пројектно решење геодетских радова главног пројекта премера водова, поред садржаја прописаног Законом, садржи и: концепцију радова, примену прописане тачности за одређена подручја, поступак контроле квалитета радова и остварења прописане тачности, методу мерења, геодетске референтне тачке и начин прикупљања података о водовима.


 


III. ПРЕМЕР ВОДОВА


 


Члан 7.


Премер водова, јесте геодетско мерење (у даљем тексту: мерење) и прикупљање података о водовима и стварним правима на водовима који су изграђени до оснивања катастра водова, а није извршено њихово мерење или мерење није извршено у складу са прописаном тачношћу.


Подаци прикупљени у поступку премера чине елаборат премера водова и служе за оснивање катастра водова.


 


Члан 8.


Постојећи подаци о водовима који су по тачности у складу са одредбама овог правилника сматрају се употребљивим, чине елаборат премера водова и користе се за оснивање катастра водова.


Подаци о водовима који по тачности нису у складу са одредбама овог правилника, не уносе се у базу података катастра водова и користе се само за потребе проналажења и накнадног мерења водова.


 


Члан 9.


Откривање подземних водова врши се трагачем, откопавањем или комбиновано трагачем и откопавањем. 



За проналажење постојећих подземних водова могу се користити припадајући видљиви надземни уређаји и постројења.


 


Члан 10.


Припадајући видљиви надземни уређаји и постројења преко којих се проналазе постојећи подземни водови су: 



1) за цевасте водове: затварачи, поклопци, окна, коморе и арматуре на цевима и друге белеге;


2) за кабловске водове: кабловска окна и коморе, ознаке на површини терена (стубови и стубићи) и друге белеге.


Отварање поклопаца и других сличних затварача, као и проверу улаза каблова у трафо-станице, окна и коморе врши стручно лице одређено од стране имаоца права на воду, уз присуство лица које врши мерење вода.


 


Члан 11.


Откривање подземних водова трагачем врши се уз присуство лица које врши мерење вода.


Када се откривање вода врши само трагачем, без откопавања вода, главним пројектом премера водова дефинише се потребна минимална тачност трагача и мерења, како би се обезбедила прописана тачност. 



 


Члан 12.


Трагач који се користи за откривање подземних водова мора бити испитан у овлашћеној лабораторији и имати потврду о исправности мерила, која не сме бити старија од две године.


Изузетно од става 1. овог члана, испитивање трагача може се извршити и на тест полигону, односно на траси вода који је измерен пре затрпавања, у складу са процедуром испитивања трагача дефинисаном у главном пројекту премера водова, о чему се сачињава записник.


Потврда из става 1. овог члана, односно записник из става 2. овог члана, саставни је део елабората премера водова.


 


Члан 13.


Откопавање трасе подземног вода врши се на карактеристичним местима, на основу података из члана 8. став 2. овог правилника.


Карактеристична места на којима се обавезно врши откопавање трасе вода, су:


1) сви преломи вода у хоризонталном и вертикалном смислу;


2) места на кривој линији;


3) места на којим је промењена димензија или материјал вода;


4) места рачвања примарних – главних и секундарних – дистрибуционих водова и настављања вода;


5) тачке спајања или раздвајања два или више водова;


6) места улаза, односно излаза вода у окна, коморе, заштитне цеви и др;


7) укрштање једне или више врста водова.


Откопавање траса подземних водова обезбеђује ималац права на воду.


 


Члан 14.


Пронађена карактеристична места подземног вода из члана 13. став 2. овог правилника обележавају се на површини земље на начин дефинисан у главном пројекту премера водова.


 


1. Мерење водова


 


Члан 15.


У поступку премера водова мере се трасе линијских водова на карактеристичним местима из члана 13. став 2. овог правилника и припадајући уређаји и постројења, и то за:


1) водоводну мрежу: рени бунари и цевасти бунари, резервоари и водоторњеви, погони за прераду воде, контролно-мерна места, растеретне коморе, црпне станице, цистерне као стални објекти, филтерске инсталације, затварачи, блиндиране цеви, хидранти, водоводна окна (са ваздушним вентилима, испустима и регулаторима притиска), катодна заштита, водоводни прикључци, фонтане, јавне чесме, каптаже, контролне коморе, таложници, пролаз цевовода испод или изнад објеката и водоводни тунели;


2) канализациону и дренажну мрежу: црпне станице, постројења за пречишћавање отпадних вода, истоваришта отпадних вода (фекалија), канализациони канали општег (мешовитог) или посебног (сепаратног) система, канализациони колектори, наткривени природни водотоци, улични и други одводници са прикључцима, септичке јаме, галерије, ревизиона окна, коморе, вентилациони отвори, сливници за одвод атмосферске воде, таложници, колекторски изливи у реципијент, преливне бране, отворени одводни канали, подземни покривени бетонски базени за кишницу (ретензија), улични отворени канали за одвођење атмосферских вода, интерцептор (канали испод река) са сифоном, дренажне цеви, затворени канали, контролна окна, црпне станице, сливници и изливи;


3) топловодну мрежу: топлане, котларнице, топловодне станице и подстанице, топловодни канали, цевоводи са прикључцима, лира – компензатор на траси топловода, контролна окна или коморе са затварачима и контролним апаратима, цистерне течног горива, канали са цевима за гориво од цистерне до топлане – котларнице, дренажа – веза топловодног канала са канализацијом, топлодалеководи – ваздушни цевоводи на стубовима односно упориштима, ознаке упозорења (стубићи, капе) на површини земљишта;


4) електроенергетску мрежу: хидроелектране и термоелектране, трансформаторске станице, електрично постројење на отвореном простору, исправљачке и претварачке станице, агрегатне станице, командно-контролни и диспечерски центри, надземни водови и стубови за пренос електричне енергије високог и ниског напона, јавне (уличне) расвете, контактни водови за јавни градски, железнички, руднички и индустријски саобраћај, стубови за ношење контактних водова, стубови са линијским растављачима, рефлектори и стубови саобраћајне сигнализације (семафори и светлосни саобраћајни знаци), подземни водови (каблови) високог и ниског напона за пренос електричне енергије, јавне расвете, каблови за потребе вуче и регулисања саобраћаја, кабловска окна, кабловска канализација, каблови у заштитној цеви, кабловски разводни ормари, прикључни ормарићи, кабловске спојнице, белеге за кабл, резерва кабла, кабловске главе за прелаз са подземне на надземну мрежу, контролери, семафорска окна, уземљења трансформаторских станица и други објекти и уређаји исте или сличне намене;


5) телекомуникациону мрежу: телефонске централе и подцентрале, кабловска канализација са окнима и галеријама, бакарни каблови и телекомуникациони каблови са оптичким влакнима (оптички каблови) у рову, коаксијални каблови, информатички каблови, телекомуникациони ормари, појачивачке кућице и кућишта, гасна кућишта и кућни прикључци до зида зграде, сигнално-сигурносни и технички уређаји (железничког, друмског и другог саобраћаја); јавне телефонске говорнице, алармни телефони, телефони на такси станицама, надземне линије са телефонским и телеграфским стубовима; камере за видео надзор, уређаји за даљинско управљање системима, бежичне везе (радио-релејни, антенски и телевизијски стубови и репетитори, телекомуникациона мрежа са радиоантенама и предајницима);


6) нафтоводну мрежу: бушотине, сабирни бушотински водови, сабирне станице, резервоарски простори са танковима, бакље, противпожарне, отпремне и пумпне станице, цевоводи, окна, чистачке станице, блок-станице, бочни вентили и затварачи, елементи катодне заштите, пролази испод и изнад објеката, одушне цеви, стубови за обележавање трасе са стационажом и ознаке упозорења, станице и пумпе за снабдевање горивом и мазивом;


7) гасоводну мрежу: бушотине, сабирни, транспортни и разводни водови (гасоводи), противпожарне и компресорске станице, окна, блок станице, чистачке станице, кондензациони лонци, бочни вентили, пролази испод и изнад објеката, одушне цеви и одушне капе, затварачи, рачва – ван окна, елементи катодне заштите, стубови за обележавање стационаже трасе, мерно-регулационе станице, редукционе станице, места промене пречника цеви, складиште природног гаса;


У поступку премера водова мере се и заједнички објекти водова: комунални колектори, тунели, коморе, окна, галерије и други објекти за смештај више врста водова.


 


Члан 16.


Стандардна девијација положаја детаљних тачака код премера водова мора бити мања од следећих граничних вредности (у даљем тексту: прописана тачност), и то за:


1) хоризонтални положај:


(1) ≤ 10 cm у грађевинским подручјима;


(2) ≤ 20 cm у ванграђевинским подручјима.


2) вертикални положај:


(1) ≤ 5 cm за канализациону мрежу; 



(2) ≤ 10 cm за све остале мреже водова.


Контрола постигнуте тачности хоризонталног и вертикалног положаја детаљних тачака непокретности врши се преко контролних тачака које се бирају на сваких 20 равномерно распоређених детаљних тачака, односно тачака које се могу једнозначно идентификовати на терену.


Разлике координата контролних тачака добијених у поступку мерења водова и добијених контролним мерењем не смеју бити веће од двоструке вредности стандардне девијације из става 1. овог члана.


Контролне координате се одређују независним мерењем коришћењем мреже перманентних станица Републике Србије – АГРОС или референтне мреже Републике Србије – СРЕФ.


Контрола постигнуте тачности хоризонталног и вертикалног положаја детаљних тачака приказује се у посебном извештају.


 


Члан 17.


Мерење водова врши се са геодетских референтних тачака, односно коришћењем мреже АГРОС и СРЕФ.


Изузетно од става 1. овог члана, у густо изграђеним деловима насеља, у унутрашњости грађевинских блокова, у којима не постоје геодетске референтне тачке, мерење се може вршити и ортогоналним одмерањем са линија чије су крајње тачке измереног објекта трајног карактера или лучним пресеком са најмање три одмерања од датих (раније измерених), правилно распоређених детаљних тачака. 



 


Члан 18.


Мерење линијских водова врши се до прикључно-мерног места, окна или склоништа, односно до мерне подстанице, обухватајући и мерни инструмент потрошача, са обавезом мерења места улаза, односно излаза вода из припадајућег објекта.


Кад се мерно место окна, односно мерно место подстанице налази на згради или унутар ње, мерење вода се врши до габарита зграде. 



Ниво детаљности мерења условљен је вертикалним и хоризонталним преломима трасе, бројем арматура на водовима (затварачи, хидранти, поклопци, надземне ознаке вода и сл.), као и прописаном тачношћу.


 


Члан 19.


Праве линије трасе водова на приближно равном терену, без припадајућих постројења, уређаја и арматура, мере се по одсечцима, који не могу да буду дужи од 50 m, осим за канализациону мрежу где не могу бити дужи од 100 m.


Отворени канали за отпадне воде, водоводни тунели и канализациони колектори ужи од 0,5 m мере се по средини објекта.


Између суседних детаљних тачака на истом воду мере се фронтови.


 


Члан 20.


Жичани надземни водови и саобраћајни водови за вучу (контактни водови) на стубовима или цевоводи на упориштима и подземни кабловски водови мере се са једном тачком по осовини вода. 



Остали водови мере се по осовини ако им је ширина мања од 0,5 m, а водови веће ширине мере се са две линије.


 


Члан 21.


Приликом мерења водоводног тунела и колектора за канализацију мери се вертикална пројекција осе тунела на дно каналске цеви, по фазама изградње, односно по извршеној изградњи. 



Мерење из става 1. овог члана врши се са тачака постављеног полигонског влака унутар тунела, одређеног од датих геодетских референтних тачака, постављених на улазу и излазу из тунела. 



 


Члан 22.


Припадајући уређаји и постројења на водовима, мере се бројем тачака потребним за њихово просторно дефинисање и графички се представљају у складу са подзаконским актом којим се прописују ознаке и симболи за картографски приказ. 



 


Члан 23.


Заједнички тунел за смештај више врста водова мери се по извршеним грађевинским радовима, са две линије.


Распоред водова на скицама мерења приказује се попречним профилима тунела са његовим димензијама и уписом основних карактеристичних података за сваки вод.


 


Члан 24.


Надморске висине (у даљем тексту: висине) одређују се за поклопце и дна окана, за тачке долазећих и одлазећих водова у окну, за тачке хоризонталних и вертикалних прелома водова, за терен изнад њих и за припадајуће уређаје и постројења.


За канализациону и дренажну мрежу одређује се висина доње цеви и дна канала, за топловодну мрежу висина дна канала и бетонског поклопца, а за остале водове висина горње површине вода.


За надземну електроенергетску мрежу одређује се положај и висина терена подножја стубова, односно упоришта.


 

Члан 25.

У току мерења прикупљају се и основни карактеристични подаци о линијским водовима, и то за:


1) водоводну мрежу: број зоне, врста материјала и пречник цеви;


2) канализациону и дренажну мрежу: ознака система, врста материјала и пресек (димензије галерије и канала, односно цеви);


3) топловодну мрежу: врста материјала, пречник и број цеви;


4) електроенергетску мрежу: напон и број каблова истог напона;


5) телекомуникациону мрежу: врста кабла и број каблова исте врсте, односно број цеви за кабловску канализацију; 



6) нафтоводну мрежу: врста материјала, пречник и број цеви;


7) гасоводну мрежу: врста материјала, пречник и број цеви.


Осим података из става 1. овог члана, за електроенергетску и телекомуникациону мрежу прикупљају се и допунски карактеристични подаци о димензији и броју заштитних цеви и приводима до објеката.


 


Члан 26.


Подаци добијени мерењем водова уносе се на скице мерења водова и у одговарајуће записнике.


Елаборат премера водова садржи:


1) скице мерења водова и допунске скице мерења водова, у прописаном формату;


2) записнике мерења, ако подаци мерења нису аутоматски регистровани;


3) податке мерење у прописаном формату.


 


Члан 27.


Скице мерења водова формирају се на основу постојећег катастарског плана, катастарског плана водова или ортофотоа. 



Када се сви водови који су предмет мерења не могу уцртати јасно и прегледно на скицама из става 1. овог члана, израђују се скице за сваки вод појединачно. 



Поједине деонице (раскрснице, укрштање више врста водова и сл.) које се због густине водова не могу приказати на скици мерења водова, приказују се у крупнијој размери на допунској скици водова.


 


Члан 28.


Трасе линијских водова и њихови основни карактеристични подаци приказују се на скицама мерења водова.


Основни карактеристични подаци о линијским водовима представљају се ознакама за сваку појединачну врсту вода, које су дате у Прилогу 1, који је одштампан уз овај правилник и чини његов саставни део.


Садржај на скицама мерења водова приказује се у складу са подзаконским актом којим се прописују ознаке и симболи за картографски приказ. 



 


2. Прикупљање података о стварним правима на водовима


 


Члан 29.


У поступку премера водова прикупљају се подаци о праву својине, праву коришћења и другим стварним правима прописаним законом и подаци о имаоцима тих права.


Податке из става 1. овог члана прикупља геодетска организација која изводи премер водова, на основу исправа које поседују инвеститори вода, односно лица на чији захтев или у чију корист се врши премер водова, а којима доказују своје право на воду.


Ако у поступку премера није приложена исправа из става 2. овог члана, геодетска организација ће констатовати да податак о имаоцу права на воду није прибављен. 



Подаци из става 1. овог члана достављају се Заводу уз елаборат премера водова. 



 


III. ОСНИВАЊЕ КАТАСТРА ВОДОВА


 


Члан 30.


Катастар водова оснива се према:


1) подацима о водовима из службене евиденције Завода прикупљеним до дана ступања на снагу Закона;


2) подацима премера водова прикупљеним у складу са одредбама Закона и овог правилника.


Уписом једног вода у катастар водова сматра се да је катастар водова за ту општину, односно град основан.


 


Члан 31.


Оснивање катастра водова према подацима о водовима из службене евиденције Завода прикупљеним до дана ступања на снагу Закона, врши се на основу елабората мерења водова, израђених планова водова у аналогном или дигиталном облику и регистра водова.


Ако се на основу података из става 1. овог члана, не може утврдити ималац права на воду, прикупљају се исправе које представљају основ за упис права.


 


Члан 32.


У бази података катастра водова води се атрибут о тачности детаљних тачака у хоризонталном и вертикалном смислу.


Атрибут о тачности детаљних тачака из става 1. овог члана уноси се према:


1) подацима из техничког извештаја из члана 5. став 2. овог правилника, када се катастар водова оснива сходно члану 30. став 1. тачка 1) овог правилника;


2) подацима из елабората премера водова, када се катастар водова оснива сходно члану 30. став 1. тачка 2) овог правилника.


 


Члан 33.


Вод који је предмет уписа у катастар водова, јесте линијски вод који има исте основне карактеристичне податке, са припадајућим прикључцима, уређајима и постројењима и представља просторно повезану целину.


Ако је уређај, односно постројење у функцији два или више линијских водова различитих основних карактеристичних података, његова припадност се одређује само према једном воду.


Воду из става 1. овог члана додељује се јединствена ознака, односно катастарски број вода од 1 до n, у оквиру врсте вода и подручја за које се катастар водова оснива.


Нови вод, који се уписује у катастар водова, означава се бројем који следи у наставку последњег искоришћеног броја.


Ако уписани вод има исте основне карактеристичне податке као и вод на који се наставља, по захтеву имаоца права, односно држаоца вода, врши се њихово означавање једним бројем у складу са ставом 4. овог члана.


Изузетно од става 1. овог члана, по захтеву имаоца права, односно држаоца вода, а у сврху новог уписа стварног права, врши се посебно означавање уређаја, постројења или другог дела вода бројем, у складу са ставом 4. овог члана.


Заједнички објекат се посебно означава бројем, у складу са ставом 4. овог члана.


 


Члан 34.


За имаоца права својине на воду из члана 33. овог правилника уписује се једно од следећих лица:


1) инвеститор који има право својине, односно инвеститори који имају право сусвојине или заједничке својине на катастарским парцелама на којима се вод налази;


2) инвеститор који је ималац другог одговарајућег стварног права на катастарским парцелама на којима се вод налази, ако је за вод издата грађевинска дозвола или је вод изграђен у време кад грађевинска дозвола није била услов за градњу;


3) инвеститор коме је издата грађевинска и употребна дозвола за изградњу вода;


4) инвеститор коме је законом, односно одлуком надлежног органа дато право, односно дозвола за изградњу вода;


5) инвеститор који има исправу о сагласности за изградњу вода дату од стране ималаца права својине, односно права коришћења катастарских парцела на којима се вод налази.


Одредба става 1. овог члана о упису права својине на воду сходно се примењује и на упис права коришћења на воду у државној, односно јавној својини.


Ако се применом одредби става 1. овог члана не може уписати ималац права својине, инвеститор вода уписује се за држаоца вода.


За држаоца вода уписује се и лице коме је издата грађевинска дозвола за градњу вода привременог карактера.


За имаоца права својине, односно држаоца вода, уписаће се и лице које достави исправу о стицању права на воду у односу на инвеститора вода који је могао бити одређен за имаоца права својине или држаоца вода, у складу са одредбама овог члана.


Осим уписа имаоца права својине, на воду се могу уписати и друга стварна права и забележбе прописане законом.


Исправом о стицању стварног права на воду, сматра се приватна и јавна исправа сачињена у складу са законом или друга исправа коју је, на основу и у складу са законом, издао орган, организација или привредно друштво који врше јавна овлашћења.


 


IV. ОДРЖАВАЊЕ КАТАСТРА ВОДОВА


 


1. Одржавање катастра водова


 


Члан 35.


Одржавање катастра водова обухвата утврђивање и провођење насталих промена прописаних Законом у бази података катастра водова.


Мерење и прикупљање основних карактеристичних података о водовима и података о стварним правима на водовима у поступку одржавања катастра водова врши се на начин прописан за премер водова.


У поступку одржавања катастра водова, на захтев имаоца права на воду, може се унапредити квалитет података постојећег премера за одређени вод поновним мерењем вода прописаном тачношћу.


 


Члан 36.


Поступак у одржавању катастра водова покреће се по захтеву имаоца права на воду уз који се достављају исправе које су основ за упис промене.


Када је за провођење промене потребно извести геодетске радове на терену, уз захтев се доставља и изјава геодетске организације о прихватању извршења радова на терену.


Изјава из става 2. овог члана садржи и захтев за издавање података и истовремено представља пријаву радова геодетске организације.


Изузетно од става 2. овог члана, ако захтев подноси јавно предузеће или друго правно лице корисник буџетских средстава коме је издата лиценца за рад, у захтеву се може навести да ће геодетске радове на терену извршити то лице.


Обрасци захтева из става 1. овог члана и изјаве из става 2. овог члана одштампани су уз овај правилник и чине његов саставни део (Прилог 2 и Прилог 3).


 


Члан 37.


Ако ималац права на воду не поднесе захтев за провођење промене у прописаном року, Завод ће, по сазнању за промену, по службеној дужности покренути поступак и наложити имаоцу права на воду да у одређеном року достави елаборат геодетских радова и исправе на основу којих се могу утврдити настале промене на водовима.


У случају из става 1. овог члана, као и у случају ако је вод затрпан пре извршеног премера, Завод ће против имаоца права поднети надлежном органу пријаву за прекршај, у складу са Законом.


 


Члан 38.


Ако је катастар водова основан сходно члану 30. став 1. тачка 1) овог правилника Завод ће по службеној дужности уписати водове и стварна права на њима на основу података о водовима из службене евиденције Завода прикупљених до дана ступања на снагу Закона.


 


Члан 39.


Прегледом елабората геодетских радова контролише се и проверава квалитет извођења геодетских радова, примена прописа, стандарда и техничких норматива, као и могућност уношења нових података о водовима у односу на постојеће податке садржане у бази података катастра водова.


Ако се у поступку прегледа елабората утврде недостаци, записником се налаже геодетској организацији да у остављеном року недостатке отклони.


Ако и после поступања геодетске организације по налогу, податке о измереним водовима није могуће унети у базу података катастра водова, пре одлучивања о захтеву за провођење промена, Завод ће по службеној дужности извршити контролно мерење и утврдити да ли је по налогу из записника у потпуности поступљено или постоји грешка, недостатак или пропуст у постојећим подацима базе података катастра водова.


Ако се после извршеног контролног мерења утврди да геодетска организација није у потпуности поступила по налогу, Завод ће одбити захтев за провођење промене, а ако се утврди грешка, недостатак или пропуст у бази података катастра водова, извршиће по службеној дужности исправку грешке, недостатка или пропуста, сходно одредбама члана 137. Закона.


 


Члан 40.


Ако се утврди да је елаборат геодетских радова израђен у складу са прописима, геодетској организацији, односно инвеститору Завод издаје потврду о извршеном мерењу водова, у складу са Законом.


Образац потврде о извршеном мерењу водова одштампан је уз овај правилник и чини његов саставни део (Прилог 4).


 


Члан 41.


Промене настале изградњом и реконструкцијом вода, као и промене настале у поступку унапређења квалитета података проводе се у бази података катастра водова сходно правилима о оснивању катастра водова, прописаним овим правилником.


Промене настале на воду приликом хитног поступања због квара, проводе се без грађевинске и употребне дозволе, на основу исправа којима је наложено хитно поступање и извршен пријем тих радова од стране налогодавца. 



 


Члан 42.


Ако су водови и припадајући уређаји и постројења уклоњени са терена, сви подаци о њима трајно се архивирају у бази података катастра водова као неважећи. 



Напуштени водови и припадајући уређаји и постројења који нису уклоњени, у бази података катастра водова дефинишу се као напуштени водови, а на катастарском плану водова представљају се у складу са подзаконским актом којим се прописују ознаке и симболи за картографски приказ.


За уклоњене водове из става 1. овог члана издају се по захтеву извештаји из базе података катастра водова са напоменом да су уклоњени, а за напуштене водове из става 2. овог члана издају се катастарски план вода и лист вода, са напоменом да је вод напуштен.


 


Члан 43.


Промена имаоца права својине или држаоца вода врши се на основу исправе којом се стиче право у односу на уписаног имаоца права својине, односно држаоца вода.


Под променом из става 1. овог члана сматра се и упис других стварних права и забележби прописаних законом.


Ако је у поступку оснивања катастра водова на воду уписан држалац, у поступку одржавања катастра водова уписаће се ималац права својине ако се испуне услови из члана 34. овог правилника. 



О упису промена на воду доноси се решење у складу са Законом. 



Даном доношења решења, промена на воду се проводи у бази података катастра водова, уз упис забележбе чињења видљивим да решење није коначно. 



 


2. Изводи из базе података катастра водова


 


Члан 44.


Из базе података катастра водова и базе података катастра непокретности издају се:


1) катастарски план водова;


2) лист водова.


 


Члан 45.


Катастарски план водова из члана 44. тачка 1) овог правилника нарочито садржи податке о:


1) линијским водовима и припадајућим постројењима и уређајима;


2) катастарском броју вода;


3) основним карактеристичним подацима о водовима;


4) границама катастарских општина; 



5) границама катастарских парцела;


6) облику и положају зграда и других грађевинских објеката;


7) називима улица, односно потеса;


8) кућним бројевима.


Kатастарски план водова издаје се за целе листове или делове листова плана, појединачних или свих врста водова, у дигиталном или аналогном облику, у складу са подзаконским актом којим се прописују ознаке и симболи за картографски приказ.


Образац копије катастарског плана водова који се издаје за делове листова плана одштампан је уз овај правилник и чини његов саставни део (Прилог 5).


 


Члан 46.


Лист водова из члана 44. тачка 2) овог правилника издаје се за вод и имаоца права својине на воду.


Лист водова нарочито садржи податке о:


1) катастарском броју вода;


2) имену града, односно општине;


3) врсти вода;


4) називу вода (из пројектне документације, односно употребне дозволе);


5) основним карактеристичним подацима о воду;


6) дужини вода;


7) називу, односно имену и презимену и адреси имаоца права својине, односно држаоца на воду;


8) обиму права;


9) другим стварним правима и забележбама на воду.


Саставни део листа водова је прилог који садрже податке о катастарским парцелама на којима се вод налази.


Образац листа водова одштампан је уз овај правилник и чини његов саставни део (Прилог 6а и Прилог 6б).


 


V. ПРЕЛАЗНЕ И ЗАВРШНE ОДРЕДБE


 


Члан 47.


До дана оснивања геодетско-катастарског информационог система из члана 157. Закона, водови ће се приказивати на постојећем катастарском плану водова, катастарском плану или дигиталном ортофотоу.


До дана оснивања геодетско-катастарског информационог система из члана 157. Закона, лист вода издаваће се без података о катастарским парцелама на којима се вод налази. 



До дана преласка на Европски терестрички референтни систем – ETRS89, у поступку одржавања катастра водова неће се примењивати одредбе члана 16. овог правилника. 



 


Члан 48.


Даном ступања на снагу овог правилника престаје да важи Правилник о катастру водова („Службени гласник РС” број 46/99).


 


Члан 49.


Овај правилник ступа на снагу осмог дана од дана објављивања у „Службеном гласнику Републике Србије”.


 


01 број 956-5/10 



У Београду, 30. августа 2010. године 



Директор, 



Ненад Тесла, с.р.


 


 


Прилог 1


ОСНОВНИ КАРАКТЕРИСТИЧНИ ПОДАЦИ О ВОДОВИМА


Основни карактеристични подаци о водовима су: 



1) за водоводну мрежу: ознака В, број зоне, врста материјала и пречник цеви у mm;


2) за канализациону и дренажну мрежу: ознака система, врста материјала и димензије галерије и канала, односно цеви у mm;


3) за топловодну мрежу: ознака ТО, врста материјала и број цеви са пречником у mm;


4) за електроенергетску мрежу: број каблова истог напона, ознака E и напон у киловолтима;


5) за телекомуникациону мрежу: број каблова исте врсте, ознака ТТА за армиране каблове, ТТО за оптичке каблове, ТТ са бројем отвора за кабловску канализацију;


6) за нафтоводну мрежу: број цеви, ознака Н, врста материјала и пречник цеви у mm;


7) за гасоводну мрежу: број цеви, ознака Г, врста материјала и пречник цеви у mm.


Скраћенице за врсту материјала:


 






Л




Ливена гвоздена цев






АЦ




Азбестцементна цев






З




Зидани канал






А




Азбестна цев






Б




Бетонска цев, канал






К




Керамичка цев






ПЛ




Пластична цев






Ч




Челична цев 







ЛД




Ливена дуктилна цев






П




Поцинкована цев






 


Скраћенице за ознаку система за канализациону и дренажну мрежу:


 






О




Општи систем






Ф




Фекални систем






А




Атмосферски систем






Д




Дренажни систем






 


Графички приказ основних карактеристичних података врши се у складу са подзаконским актом којим се прописују ознаке и симболи за картографски приказ.


Примери приказа основних карактеристичних података за:


1) водоводну мрежу: 



– В2Л100 – водовод, 2 зона, ливена гвоздена цев, пречника 100 mm;


2) канализациону и дренажну мрежу:


– АК250 – атмосферски систем, керамичка цев, пречника 250 mm; 



– ОБ600/1100 – општи систем, бетонски канал ширине 600 mm и висине 1100 mm;


– КГ1200х2800 – канализациона галерија ширине 1200 и висине 2800 mm. 



3) топловодну мрежу:


– ТОЧ2х115 – топловод, челична цев, две цеви проточног пречника 115 mm. 



4) електроенергетску мрежу:


– 2Е1 – два електрична кабла 1 КВ;


– 1Е10 – један електрични кабал 10 КВ.


5) телекомуникациону мрежу:


– 2ТТА – два ТТ армирана кабла; 



– 1ТТО – један ТТ оптички кабал; 



– ТТ12 – кабловска ТТ канализација са дванаест отвора. 



6) нафтоводну мрежу:


– 5НЧ51 – пет челичних цеви, пречника 51 mm.


7) гасоводну мрежу:


– 1ГЧ100 – гасоводна челична цев, пречника 100 mm.


 








i