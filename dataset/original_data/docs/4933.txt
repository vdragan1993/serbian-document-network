На основу члана 9. ст. 3, 4. и 5. Закона о стратешкој процени утицаја на животну средину („Службени гласник РС”, бр. 135/04 и 88/10) и члана 14. Статута Јавног предузећа „Национални парк Копаоник”, 
Надзорни одбор Јавног предузећа „Национални парк Копаоник”, на двадесетој седници, која је одржана 22. априла 2016. години, донео је
 
ОДЛУКУ
да се не врши израда стратешке процене утицаја на животну средину за План управљања Националним парком Копаоник за период од 2016. до 2026. године
"Службени гласник РС", број 87 од 24. октобра 
				2016.
 
1. Доноси се одлука да се за План управљања Националним парком Копаоник за период од 2016. до 2026. године не врши израда стратешке процене утицаја на животну средину. 
2. Планом управљања Националним парком Копаоник за период од 2016. до 2026. године се одређује заштита, управљање, коришћење и унапређење заштићеног подручја и приоритети за заштиту и очување истог, као и смернице развоја Националног парка Копаоник, те како је Завод за Заштиту природе Србије за израду новог Закона о националним парковима („Службени гласник РС”, број 84/15) израдио Стручну основу Националног парка Копаоник, то би било нецелисходно да се за исти врши израда стратешке процене утицаја на животну средину, имајући у виду чињеницу да је основна функција Плана, заштита и очување природних и створених вредности овог заштићеног подручја.
3. Стратешка процена за План управљања Националним парком Копаоник за период од 2016. до 2026. године се не врши и из разлога што је у октобру 2009. године Влада Републике Србије донела Просторни план подручја посебне намене Националног парка Копаоник (Просторни план је урађен за временски период до краја 2024. године) и том приликом је урађена темељна стратешка процена утицаја на животну средину за Просторни план, те би било ирационално дуплирати посао, имајући у виду да ова два плана морају бити усклађена и усаглашена а само последња година Плана управљања није покривена том стратешком проценом.
4. План управљања Националним парком Копаоник за период од 2016. до 2026. године ће садржати:
– приказ главних природних и створених вредности и природних ресурса;
– оцену стања животне средине;
– преглед конкретних активности, делатности и процеса који представљају фактор угрожавања заштићеног подручја;
– дугорочне циљеве заштите, очувања и унапређења одрживог развоја;
– анализу и оцену услова за остваривање тих циљева;
– приоритетне активности и мере на заштити, одржавању, праћењу стања и унапређењу природних вредности;
– најважније задатке научноистраживачког и образовног рада; 
– планиране активности на одрживом коришћењу природних вредности, развоју и уређењу простора; 
– просторну идентификацију планских намена и режима коришћења земљишта;
– активности на промоцији вредности заштићеног подручја;
– студијску, програмску, планску и пројектну документацију за спровођење циљева и активности;
– облике сарадње са локалним становништвом и корисницима заштићеног подручја;
– активности и мере на спровођењу плана са динамиком и субјектима реализације и финансијска средства и друге материјалне претпоставке за извршавање поверених послова у управљању заштићеним подручјем и начин њиховог обезбеђивања. 
5. Приликом доношења ове одлуке закључено је да стратешка процена за План управљања Националним парком Копаоник за период од 2016. до 2026. године не би могла бити другачије урађена применом критеријума, него што је урађена стручна основа за нови Закон о националним парковима и стратешка процена утицаја на Просторни план, којима су дефинисани и урађени значај плана за животну средину и одрживи развој, просторна димензија, кумулативна и синергијска природа утицаја, ризици по људско здравље и средину, режими заштите, интензивно коришћење земљишта, екосистеми, биљне и животињске врсте, деловање плана на животну средину, као и проблеми заштите животне средине и могућност утицаја истог на: ваздух, воде, земљиште, климу, биљни и животињски свет, станишта и биодиверзитет, пределе, природна добра, становништво и здравље, насеља, културно-историјску баштину, инфраструктурне и друге објекте, као и друге створене вредности на подручју Националног парка Копаоник. 
6. За спровођење ове одлуке задужује се директор предузећа, који ће у складу са законом прибавити неопходна мишљења, услове и сагласности, а о предлогу Плана обавестити јавност, разрадити конкретне мере и одредити носиоце послова за реализацију исте.
7. Ова одлука је саставни део Одлуке о припреми и приступању изради Плана управљања Националним парком Копаоник за период од 2016. до 2026. године бр. 632/2016 од 22. априла 2016. године и након прибављања претходног мишљења органа надлежног за послове заштите животне средине исту објавити у „Службеном гласнику Републике Србије”.
 
Број 633/2016 
На Копаонику, 22. априла 2016. године
Председник Надзорног одбора, 
Александар Ђоковић, с.р.