На основу члана 201. став 5. тачка 27) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14),
Министар грађевинарства, саобраћаја и инфраструктуре доноси
 
ПРАВИЛНИК
о објектима на које се не примењују поједине одредбе Закона о планирању и изградњи 
"Службени гласник РС", број 85 од 9. октобра 
				2015.
 
Предмет уређивања
Члан 1.
Овим правилником ближе се прописује на које објекте се не примењују одредбе Закона о планирању и изградњи (у даљем тексту: Закон) о извођачу радова, одговорном извођачу радова, обавези одређивања стручног надзора у току грађења и техничком прегледу објекта, према класи и намени објекта. 
Извођач радова
Члан 2.
Одредбе Закона о извођачу радова, осим обавезе да обезбеди превентивне мере за безбедан и здрав рад, у складу са законом, као и да поднесе органу који је издао грађевинску дозволу изјаву о завршетку израде темеља и о завршетку објекта у конструктивном смислу, не примењују се на следеће класе објеката:
1) класа 111011, само за објекте површине до 200 m²;
2) класа 112111, само за објекте површине до 200 m²;
3) класа 112211, само за објекте површине до 200 m²;
4) класа 124220;
5) класа 127111, само за објекте површине до 200 m²;
6) класа 127121, само за објекте површине до 200 m²;
7) класа 127141, само за објекте површине до 200 m²;
8) класа 127230.
Одредбе става 1. овог члана односе се и на изградњу објеката и извођење радова из члана 2. тач. 24) и 24а) и чл. 144. и 146. Закона, као и на радове на инвестиционом одржавању објеката и уклањању препрека за особе са инвалидитетом, адаптацију, промену намена објеката без извођења грађевинских радова, промену намена објеката уз извођење и грађење зиданих ограда. 
Ако, у складу са одредбама ст. 1. и 2. овог члана није одређен извођач радова послове извођача радова у складу са ставом 1. овог члана обавља инвеститор.
Одговорни извођач радова
Члан 3.
За објекте који, у складу са прописом којим се уређује класификација објеката, припадају класама које чине категорију „А”, као и за изградњу објеката и извођење радова из члана 2. тач. 24) и 24а) и чл. 144. и 146. Закона, као и на радове на инвестиционом одржавању објеката и уклањању препрека за особе са инвалидитетом, адаптацију, промену намена објеката без извођења грађевинских радова, промену намена објеката уз извођење и грађење зиданих ограда, на одговорног извођача радова се не примењују одредбе Закона које уређују услове за одговорног извођача радова, али се примењују одредбе Закона које уређују обавезе одговорног извођача радова, изузев обавезе да:
1) води грађевински дневник, грађевинску књигу и обезбеђује књигу инспекције;
2) обезбеђује мерења и геодетско осматрање понашања тла и објекта у току грађења;
3) на градилишту обезбеди уговор о грађењу и решење о одређивању одговорног извођача радова.
Ако, у складу са одредбом члана 2. став 1. овог правилника извођач радова не именује одговорног извођача радова, обавезе одговорног извођача радова из става 1. овог члана су обавеза одговорног лица извођача радова.
Ако, у складу са одредбом члана 2. став 3. овог правилника, инвеститор не одреди извођача радова, обавезе одговорног извођача радова из става 1. овог члана су обавеза инвеститора.
Стручни надзор
Члан 4.
Одредбе Закона о обавези одређивања стручног надзора у току грађења не примењују се на објекте категорије „А”, као и на следеће објекте: 
1) класа 122011: пословне зграде, до 400 m² и П+2;
2) класа 123001: зграде за трговину на велико и мало, до 400 m² и П+1;
3) класа 125101: радионице површине до 400 m²;
4) класа 125221: специјализована складишта, затворена с најмање три стране зидовима или преградама до 1.500 m² и П+1;
5) зидане ограде и помоћне објекте који нису посебно наведени у подзаконском акту којим је утврђена класификација објеката.
Технички преглед објекта
Члан 5.
Одредбе Закона и подзаконских аката којима се уређује вршење техничког прегледа објекта не примењују се за утврђивање подобности објеката категорије „А” за употребу. 
У случају из става 1. овог члана, уместо извештаја о техничком прегледу, инвеститор уз захтев за употребну дозволу доставља потврду издату од стране лица које испуњава услове прописане Законом за одговорног пројектанта, односно одговорног извођача радова за ту врсту објеката, о томе да је:
1) изградња објекта завршена и објекат изведен у складу са техничком документацијом на основу које је издата грађевинска дозвола;
 2) објекат прикључен или је подобан да буде прикључен на инфраструктурну мрежу, за прикључке који су предвиђени грађевинском дозволом.
Завршне одредбе
Члан 6.
Даном ступања на снагу овог правилника престаје да важи Правилник о објектима на које се не примењују поједине одредбе Закона о планирању и изградњи („Службени гласник РС”, број 22/15).
Члан 7.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-00235/2015-07 
У Београду, 6. октобра 2015. године 
Министар, 
проф. др Зорана Михајловић, с.р.