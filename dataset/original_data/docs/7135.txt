На основу члана 81. Закона о електронским медијима („Службени гласник РС”, бр. 83/14 и 6/16 – др. закон),
Савет Регулаторног тела за електронске медије, на седници одржаној 28. априла 2016. године, донео је
 
ПРАВИЛНИК
о минималним техничким и организационим условима за издавање дозволе за пружање медијске услуге на основу захтева пружаоца медијске услуге
"Службени гласник РС", број 46 од 13. маја 
				2016.
 
I. УВОДНЕ ОДРЕДБЕ
Члан 1.
Овим правилником утврђују се минимални технички и организациони услови које мора испунити подносилац захтева за издавање дозволе за пружање медијске услуге (у даљем тексту: подносилац захтева), односно ималац дозволе за пружање медијске услуге која је издата на основу захтева (у даљем тексту: ималац дозволе). 
Члан 2.
Минимални технички и организациони услови утврђују се према броју корисника услуге дистрибуције медијских садржаја, који се дистрибуирају посредством одређене електронске комуникационе мреже. 
Број корисника услуге дистрибуције медијских садржаја утврђује се на основу података које оператор те мреже доставља регулатору, у смислу члана 100. став 12. Закона о електронским медијима.
II. МИНИМАЛНИ ТЕХНИЧКИ УСЛОВИ
Неопходна опрема за пружање линеарне медијске услуге радија
Члан 3.
Подносилац захтева за издавање дозволе за пружање линеарне медијске услуге радија, који га подноси ради пружања опште медијске услуге која би се дистрибуирала путем електронске комуникационе мреже чији број корисника услуге дистрибуције медијских садржаја:
1) не прелази 100.000, дужан је да располаже најмање следећом опремом:
(1) два професионална микрофона;
(2) три аудио снимача;
(3) рачунар за емитовање програмских садржаја са лиценцираним програмом за емитовање;
(4) рачунар за монтажу са лиценцираним програмом за монтажу;
(5) професионалну миксету са најмање шест улаза;
2) прелази 100.000, али не и 500.000, дужан је да располаже најмање следећом опремом:
(1) четири професионална микрофона; 
(2) пет аудио снимача;
(3) рачунар за емитовање програма са лиценцираним програмом за емитовање;
(4) два рачунара за монтажу са лиценцираним програмом за монтажу;
(5) професионалну миксету са најмање осам улаза;
3) прелази 500.000, дужан је да располаже најмање следећом опремом:
(1) шест професионалних микрофона;
(2) десет аудио снимача;
(3) рачунар за емитовање програма са лиценцираним програмом за емитовање;
(4) три рачунара за монтажу са лиценцираним програмом за монтажу
(5) професионалну миксету са најмање 12 улаза.
Подносилац захтева за издавање дозволе за пружање линеарне медијске услуге радија, који га подноси ради пружања специјализоване медијске услуге која у целини обухвата информативне програмске садржаје, дужан је да располаже са опремом из става 1. тач. 1), 2) или 3) овог члана, која је прилагођена броју корисника услуге дистрибуције која се пружа путем одређене електронске комуникационе мреже. 
Подносилац захтева за издавање дозволе за пружање линеарне медијске услуге радија, који га подноси ради пружања специјализоване медијске услуге која у целини обухвата други програмски садржај (спортски, музички, научно-образовни и др.), дужан је да располаже са опремом која му обезбеђује пружање такве медијске услуге.
Одредбе ст. 1. до 3. овог члана примењују се и на имаоце дозволе. 
Неопходна опрема за пружање услуге телевизијског емитовања (линеарна аудио-визуелна медијска услуга)
Члан 4.
Подносилац захтева за издавање дозволе за пружање услуге телевизијског емитовања, који га подноси ради пружања опште медијске услуге која би се дистрибуирала путем електронске комуникационе мреже чији број корисника услуге дистрибуције медијских садржаја:
1) не прелази 100.000, дужан је да располаже најмање следећом опремом:
(1) пет дигиталних камера;
(2) седам микрофона;
(3) рачунар са лиценцираним програмом за емитовање програмских садржаја;
(4) два рачунара са лиценцираним програмом за монтажу програмских садржаја;
(5) видео миксету или софтвер који замењује рад миксете;
(6) аудио миксету или софтвер који замењује аудио миксету;
2) прелази 100.000, али не и 500.000, дужан је да располаже најмање следећом опремом:
(1) три студијске дигиталне камере;
(2) пет теренских дигиталних камера;
(3) десет микрофона;
(4) рачунар са лиценцираним програмом за емитовање програмских садржаја;
(5) три рачунара са лиценцираним програмом за монтажу програмских садржаја;
(6) видео миксету или софтвер који замењује рад миксете;
(7) аудио миксету или софтвер који замењује аудио миксету;
3) прелази 500.000, дужан је да располаже најмање следећом опремом:
(1) пет студијских дигиталних камера;
(2) десет теренских дигиталних камера;
(3) двадесет микрофона;
(4) три рачунара са лиценцираним програмом за емитовање програмских садржаја;
(5) шест рачунара са лиценцираним програмом за монтажу програмских садржаја;
(6) две видео миксете или лиценцирани софтвер који замењује рад миксета;
(7) две аудио миксете или софтвер који замењује аудио миксете.
Подносилац захтева за издавање дозволе за пружање услуге телевизијског емитовања, који га подноси ради пружања специјализоване медијске услуге која у целини обухвата информативне програмске садржаје, дужан је да располаже са опремом из става 1. тач. 1), 2) или 3) овог члана, која је прилагођена броју корисника услуге дистрибуције медијских садржаја која се пружа путем одређене електронске комуникационе мреже. 
Подносилац захтева за издавање дозволе за пружање услуге телевизијског емитовања, који га подноси ради пружања специјализоване медијске услуге која у целини обухвата други програмски садржај (спортски, музички, научно-образовни и др.), дужан је да располаже са опремом која му обезбеђује пружање такве медијске услуге.
Одредбе ст. 1–3. овог члана примењују се и на имаоце дозволе. 
Чување медијског записа
Члан 5.
Пружалац медијске услуге дужан је да чува медијски запис (снимак објављене радио или телевизијске емисије) 30 дана од дана објављивања и да их поднесе на захтев Регулаторног тела за електронске медије (у даљем тексту: Регулатор) у облику мултимедијалних фајлова преко електронских комуникација (ФТП) на сервер Регулатора или на преносном дигиталном медију у следећем облику:
1) телевизијски програм:
(1) видео кодер: Windows Media Video, DivX, Xvid или MPEG4;
(2) минимална резолуција слике: 384x288 пиксела;
(3) број слика у секунди: 25;
(4) минималан квалитет снимка: као VHS;
(5) минималан аудио-квалитет: 32kHz, 32kbit/s, стерео или моно;
 2) радијски програм:
(1) аудио кодер: MPEG-1 Layer 3 (екстензија .mp3) или MPEG-1 Layer 2;
(2) Windows Media Audio (екстензија .wma);
(3) AAC+ (екстензија .aac);
(4) минималан аудио-квалитет: 32-64 kbit/s у зависности од врсте кодирања, стерео или моно.
У називу снимка из става 1. овог члана мора бити садржана информација о датуму и времену објављивања програмског садржаја, и то у облику GGGG-MM-DD<размак>hh.mm.ss<размак><Име>.ext, при чему је: GGGG – година, MM – месец, 01 – 12, DD – дан, 01 – 31, hh – сат, 00 – 23, mm – минут, 00 – 59, ss – секунд, 00 – 59, <Назив> – назив емисије коју одређена датотека садржи, ext – екстензија (.mp3 за радио, .avi за видео).
Ако пружалац медијске услуге користи различит формат за чување медијских записа, потребно је да обезбеди да приликом пребацивања у један од формата из става 1. овог члана не дође до приметне деградације квалитета снимљеног материјала.
Пружалац медијске услуге који уз програмски садржај објављује и телетекст или РДС дужан је да на захтев Регулатора обезбеди увид у реконструисани садржај телетекста или РДС-а, који је био објављен у одређеном моменту уз програмски садржај чије чување је дужан да обезбеди.
Пружалац медијске услуге који због техничких или других разлога привремено није у могућности да испуњава обавезу из става 1. овог члана дужан је да о настанку и престанку таквих околности без одлагања обавести Регулатора.
Минимални просторни услови
Члан 6.
Подносилац захтева за издавање дозволе за пружање медијске услуге, који га подноси ради пружања опште медијске услуге или специјализоване медијске услуге која у целини обухвата информативне програмске садржаје, дужан је да у оквиру пословног простора обезбеди одвојене просторије за:
1) одговорног уредника;
2) новинаре (редакцију);
3) маркетинг и рачуноводствено-књиговодствене послове, ако пружалац медијске услуге обавља те послове;
4) студио и режију;
5) монтажу.
Подносилац захтева за издавање дозволе за пружање медијске услуге, који га подноси ради пружања опште медијске услуге која би се дистрибуирала путем електронске комуникационе мреже чији број корисника услуге дистрибуције медијских садржаја не прелази 100.000 или специјализоване медијске услуге која у целини обухвата други програмски садржај (спортски, музички, научно-образовни и др.), може у истој просторији обезбедити обављање послова из става 1. тач. 1) до 3) овог члана. 
Одредбе ст. 1. и 2. овог члана примењују се и на имаоце дозволе. 
III. МИНИМАЛНИ ОРГАНИЗАЦИОНИ УСЛОВИ
Минимални кадровски услови за пружање медијске услуге радија
Члан 7.
Подносилац захтева за издавање дозволе за пружање линеарне медијске услуге радија, који га подноси ради пружања опште медијске услуге која би се дистрибуирала путем електронске комуникационе мреже чији број корисника услуге дистрибуције медијских садржаја:
1) не прелази 50.000, дужан је да има у радном односу одговорног уредника и анагажована најмање два лица која учествују у стварању програма;
2) прелази 50.000, али не и 100.000, дужан је да има у радном односу одговорног уредника и анагажована најмање три лица која учествују у стварању програма;
3) прелази 100.000, али не и 500.000, дужан је да има у радном односу одговорног уредника и анагажовано најмање пет лица која учествују у стварању програма;
4) прелази 500.000, дужан је да има у радном односу одговорног уредника и анагажована најмање седам лица која учествују у стварању програма.
Подносилац захтева за издавање дозволе за пружање линеарне медијске услуге радија, који га подноси ради пружања специјализоване медијске услуге која у целини обухвата информативне програмске садржаје, дужан је да има у радном односу одговорног уредника и да ангажује лица из става 1. тач. 1) до 4) овог члана, чији се број одређује према броју корисника услуге дистрибуције медијских садржаја која се пружа путем одређене електронске комуникационе мреже. 
Подносилац захтева за издавање дозволе за пружање линеарне медијске услуге радија, који га подноси ради пружања специјализоване медијске услуге која у целини обухвата други програмски садржај (спортски, музички, научно-образовни и др.), дужан је да има у радном односу одговорног уредника и да ангажује лица чији положај и број обезбеђује пружање квалитетне медијске услуге у одређеној зони покривања. 
Лица која учествују у стварању програма, у смислу овог правилника, су новинари и уредници програма, сниматељи, монтажери и реализатори програма.
Минимални кадровски услови за пружање услуге телевизијског емитовања
Члан 8.
Подносилац захтева за издавање дозволе за пружање услуге телевизијског емитовања, који га подноси ради пружања опште медијске услуге која би се дистрибуирала путем електронске комуникационе мреже чији број корисника услуге дистрибуције медијских садржаја:
1) не прелази 50.000, дужан је да има у радном односу одговорног уредника и анагажована најмање два лица која учествују у стварању програма;
2) прелази 50.000, али не и 100.000, дужан је да има у радном односу одговорног уредника и анагажовано најмање пет лица која учествују у стварању програма;
3) прелази 100.000, али не и 500.000, дужан је да има у радном односу одговорног уредника и анагажовано најмање десет лица која учествују у стварању програма;
4) прелази 500.000, дужан је да има у радном односу одговорног уредника и анагажовано најмање 15 лица која учествују у стварању програма.
Подносилац захтева за издавање дозволе за пружање услуге телевизијског емитовања, који га подноси ради пружања специјализоване медијске услуге која у целини обухвата информативне програмске садржаје, дужан је да има у радном односу одговорног уредника и да ангажује лица из става 1. тач. 1)–4) овог члана, чији се број одређује према броју корисника услуге дистрибуције која се пружа путем одређене електронске комуникационе мреже. 
Подносилац захтева за издавање дозволе за пружање услуге телевизијског емитовања, који га подноси ради пружања специјализоване медијске услуге која у целини обухвата други програмски садржај (спортски, музички, научно-образовни и др.), дужан је да има у радном односу одговорног уредника и да ангажује лица чији положај и број обезбеђује пружање квалитетне медијске услуге у одређеној зони покривања. 
IV. УТВРЂИВАЊЕ ИСПУЊЕНОСТИ МИНИМАЛНИХ УСЛОВА
Члан 9.
Регулатор у поступку издавања дозволе на основу захтева утврђује, на основу документације која је поднета уз захтев, да ли његов подносилац испуњава минималне услове утврђене овим правилником. 
Регулатор у поступку издавања дозволе на основу захтева не утврђује испуњеност минималних услова утврђених овим правилником, већ га одмах одбија, ако је претходно утврдио:
1) да подносилац захтева није у надлежности Републике Србије, у смислу члана 45. Закона о електронским медијима; 
2) да је подносилац захтева субјект који не може да буде ималац дозволе, у смислу члана 80. Закона о електронским медијима;
3) да би услед издавања дозволе настало стање којим се нарушава медијски плурализам, у смислу члана 45. став 1. алинеја 2. и члана 46. ст. 1. и 2. Закона о јавном информисању и медијима („Службени гласник РС”, бр. 83/14, 58/15 и 12/16). 
Регулатор приликом контроле рада пружаоца медијске услуге, у смислу члана 24. ст. 1. и 2. Закона о електронским медијима, утврђује да ли ималац дозволе испуњава минималне услове утврђене овим правилником.
V. ПРЕЛАЗНА И ЗАВРШНА ОДРЕДБА
Члан 10.
Имаоци дозвола којима је дозвола издата пре ступања на снагу овог правилника, дужни су да обезбеде испуњење минималних техничких и организационих услова утврђених овим правилником у року од шест месеци од дана његовог ступања на снагу.
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”. 
 
Број 05-2695/15/16-5
У Београду, 28. априла 2016. године 
Заменик председника Савета, 
Горан Петровић, с.р.