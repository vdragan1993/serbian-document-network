На основу члана 203. став 4. Породичног закона („Службени
гласник РС”, број 18/05),
Министар рада, запошљавања и социјалне политике и министар
правде споразумно доносе 
 

 
ПРАВИЛНИК
о програму и начину стицања
посебних знања из области права детета судија који суде у поступцима у вези са породичним
односима 
„Службени гласник
РС”, број 44 од
26. маја 2006.
 
 
Члан 1.
Овим правилником уређује се програм и начин стицања посебних
знања из области права детета судија који суде у поступцима у вези са породичним
односима.
 
Члан 2.
Програм стицања посебних знања из области права детета судија
који суде у поступцима у вези са породичним односима (у првом степену и у поступку
по жалби) има за циљ да судије:
1) добију додатна теоријска и практична знања из области
права детета и стекну вештине потребне за стручно и ефикасно суђење у поступцима
у вези са породичним односима;
2) добију потребна стручна социјална и психолошка знања
која ће им помоћи да боље разумеју породичне проблеме те да се оспособе да успешно
суде у складу са најбољим интересом детета.
 
Члан 3.
Програм стицања посебних знања из области права детета судија
који суде у поступцима у вези са породичним односима садржи пет тематских целина,
и то:
1) Права детета I;
2) Права детета II;
3) Правне последице престанка брака и ванбрачне заједнице;
4) Мишљење детета; 
5) Насиље у породици.
 
Члан 4.
Циљ који се постиже обрађивањем тематске целине „Права детета
I” јесте упознавање са међународним стандардима и принципима који проистичу из Конвенције
Уједињених нација о правима детета, Европске конвенције за заштиту људских права
и основних слобода, Конвенције о грађанско-правним аспектима међународне отмице
деце и других међународних докумената који се односе на права детета.
У оквиру тематске целине из става 1. овог члана реализују
се следећи садржаји и задаци:
1) принцип недискриминације у остваривању права детета;
2) правни стандард – најбољи интерес детета;
3) право детета на живот, опстанак и развој;
4) учешће детета у поступку;
5) практична вежба.
 
Члан 5.
Циљ који се постиже обрађивањем тематске целине „Права детета
II” јесте упознавање са новим концептом заштите права детета по Породичном закону
(„Службени гласник РС”, број 18/05).
У оквиру тематске целине из става 1. овог члана реализују
се следећи садржаји и задаци:
1) право детета на порекло;
2) право детета на живот са родитељима;
3) право детета на очување породичних веза;
4) посебна пословна и парнична способност детета;
5) практична вежба.
 
Члан 6.
Циљ који се постиже обрађивањем тематске целине „Правне
последице престанка брака и ванбрачне заједнице” јесте упознавање са правним положајем
детета након престанка заједнице живота његових родитеља.
У оквиру тематске целине из става 1. овог члана реализују
се следећи садржаји и задаци: 
1) вршење родитељског права;
2) посредовање у породичним односима;
3) право детета на дом (Habitatio);
4) издржавање детета;
5) практична вежба.
 
Члан 7.
Циљ који се постиже обрађивањем тематске целине „Мишљење
детета” јесте упознавање са начином на који се обезбеђује да дете слободно и непосредно
изрази своје мишљење. 
У оквиру тематске целине из става 1. овог члана реализују
се следећи садржаји и задаци:
1) психолошки аспекти утврђивања мишљења детета;
2) вештина разговора са дететом; 
3) формирање и изражавање мишљења детета;
4) уважавање мишљења детета;
5) практична вежба.
 
Члан 8.
Циљ који се постиже обрађивањем тематске целине „Насиље
у породици” јесте упознавање са основним карактеристикама, облицима и распрострањеношћу
насиља у породици и обезбеђење правовремене, ефикасне и делотворне заштите.
У оквиру тематске целине из става 1. овог члана реализују
се следећи садржаји и задаци:
1) утицај предрасуда и стереотипа о насиљу у породици на
процес заштите;
2) облици, индикатори и карактеристике насиља у породици;
3) занемаривање, злостављање и експлоатација детета;
4) мере заштите од насиља у породици;
5) практична вежба. 
 
Члан 9.
Програм стицања посебних знања из области права детета судија
који суде у поступцима у вези са породичним односима траје шест радних дана.
Тематске целине из чл. 4–8. овог правилника реализују се
у времену од 9,00 до 15,00 часова, тако што су распоређене у пет часова у трајању
од 45 до 60 минута сваког дана, са паузама између часова.
Шестог дана обуке врши се провера стечених знања путем тестирања.
 
Члан 10.
Спровођење Програма стицања посебних знања из области права
детета судија који суде у поступцима у вези са породичним односима, у складу са
законом, организује Правосудни центар за обуку и стручно усавршавање.
Правосудни центар за обуку и стручно усавршавање дужан је
да полазнику који успешно заврши обуку изда сертификат да је стекао посебна знања
из области права детета.
 
Члан 11.
Овај
правилник ступа на снагу осмог дана од дана објављивања у „Службеном гласнику Републике
Србије”.
  
Број 110-00-488/2006-14
У Београду, 19. маја 2006.
године
 
Министар,
Зоран Стојковић, с.р.
 
Министар,
Слободан Лаловић, с.р.