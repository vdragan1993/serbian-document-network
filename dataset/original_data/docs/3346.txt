Сокој – Организација музичких аутора Србије, из Београда, Мишарска 12–14 (у даљем тексту: Сокој), кога заступа Александар Ковачевић, директор, и
Унија послодаваца Србије, из Београда (Земун), Стевана Марковића 8 (у даљем тексту: Унија), коју заступа Драган Марјановић, директор
закључују у Београду, 15. јуна 2012. године
 
ПРОТОКОЛ 
	
о сарадњи 

"Службени гласник РС", број 92 од 26. 
	септембра 2012.
 
I
Сокој и Унија констатују да је на основу Мишљења Комисије за ауторско и сродна права број 2015/10/5 од 5. јануара 2012. године и мишљења бр. 2015/10/3, 2015/10/4, и 2015/10/6 од 6. јануара 2012. године, Сокој донео тарифе: 
	
– Тарифа накнада које наплаћује Сокој по основу јавног извођења у угоститељским објектима, као и другим објектима угоститељског типа, на забавним приредбама;
– Тарифа накнада које наплаћује Сокој по основу преношења извођења музичких дела у угоститељским објектима и сличним објектима угоститељског типа, са концерата, музико-забавних приредби и других музичких манифестација; 
	
– Тарифа накнада које наплаћује Сокој по основу јавног саопштавања музичких дела са носача звука или слике и дела која се емитују; 
	
– Тарифа накнада које наплаћује Сокој по основу јавног извођења музичких дела у угоститељским објектима (са или без смештајних капацитета), као и другим објектима угоститељског типа, 
	
које су ступиле на снагу, 29. фебруара 2012. године, након објављивања у „Службеном гласнику Републике Србије”, број 12/12. 
	
II
Сокој и Унија констатују да су тарифама накнада које наплаћује Сокој утврђени попусти у зависности од развијености региона у коме се налази седиште корисника, и то: 
	
– попуст од 10% за регион Војводине
– попуст од 20% за регион Централне и Западне Србије и 
– попуст од 30% за регион Источне и Јужне Србије, 
а који чине константни параметар за утврђивање висине накнаде и дефинисање основице за примену основних и додатних попуста из овог протокола. 
	
III
Предмет овог протокола је регулисање међусобних односа Сокоја, као организације за колективно остваривање ауторских музичких права, и Уније, као репрезентативне организације послодаваца у Републици Србији, у име својих чланица, угоститељских предузећа, трговинских и занатских радњи – корисника музичких дела са репертоара Сокоја.
IV
У намери да се угоститељским предузећима, трговинским и занатским радњама олакша пословање умањивањем обавеза из тарифа накнада које наплаћује Сокој, а уједно обезбеди континуитет и повећа ниво реализације наплате ауторских музичких права и тиме умањи трошкове пословања Сокоја, овим протоколом Сокој одобрава посебне погодности у исплати дуга за период закључно са 29. фебруаром 2012. године као и попусте.
V 
Општи услови за остваривање попуста су: 
– закључење уговора са Сокојем о неискључивом уступању права коришћења музичких дела; 
	
– уредно достављање пописа изведених дела (до 10. у месецу за претходни месец, односно 15 дана од дана одржавања забавне приредбе), у случају када се музика изводи уживо. 
	
– попис треба да садржи веродостојне податке о свим коришћеним музичким делима, тачне називе дела, имена аутора и извођача, за сваки месец посебно у оквиру редовног коришћења музике, односно за сваку приредбу посебно;
– закључење споразума о регулисању утуженог или неутуженог дуга, за период пре 29. фебруара 2012. године, за кориснике који имају дуговања. 
	
VI
Под условом да се општи услови испуне, Сокој ће одобрити попуст од 10% за све кориснике који имају закључен уговор, а тиме обезбеђену дозволу за коришћење музике и легално користе репертоар Сокоја.
VIII
Под условом да се општи услови испуне, Сокој ће одобрити и додатне попусте, и то:
– 5% попуста за редовна плаћања накнаде – до 5. у месецу за претходни месец; 
	
– 10% попуста за уплату шест месеци унапред, односно до 5. у месецу за тај и наредних пет месеци; 
	
– 25% попуста за плаћање дванаест месеци унапред, односно до 5. у месецу за тај и наредних једанаест месеци. 
	
IX
Корисницима који поседују више објеката на различитим локацијама, испуњавају опште услове и измирују своје обавезе плаћања у предвиђеним роковима, одобрава се додатни попуст од 10% уколико имају три и више објеката у којима се користи музика и обрачунава накнада.
X
За прву годину пословања корисника, односно за првих дванаест месеци од почетка коришћења, одобрава се додатни попуст попуст од 10%, под условом да корисник: 
	
– пре почетка коришћења пријави Сокоју коришћење и достави податке релевантне за утврђивање висине ауторске накнаде (матични подаци о фирми, капацитет – број столица, квадратура, начин коришћења, организација појединачних приредби и сл.);
– испуни опште услове утврђене овим протоколом и 
– исплаћује ауторску накнаду у предвиђеним роковима. 
XI
Уколико корисник најави одржавање забавних приредби (матурске вечери, свадбе, прославе, дочек Нове године и сл.), најкасније седам дана пре одржавања, а најкасније 15 дана након дана одржавања пријави све податке релевантне за обрачун накнаде, на обрачунат износ ауторске накнаде примениће се додатни попуст од 10%. 
	
XII
Сви додатни попусти примењују се кумулативно.
XIII
Укупно обрачунати попусти, по свим основама, не могу прећи 75%. 
XIV
Сокој ће раскинути уговор са корисником који неуредно испуњава своје обавезе и надаље обрачунавати пун износ накнаде предвиђене тарифама накнада које наплаћује Сокој. 
	
Сокој ће са корисником поново закључити уговор, а тиме омогућити коришћење попуста и других погодности у плаћању, само ако Корисник претходно исплати сва дуговања.
XV
Сматраће се да се Корисник обавезе неуредно измирује у случају да:
– не плаћа ауторску накнаду накнаду три месеца узастопно; 
– три месеца узастопно не достави веродостојне пописе коришћених музичких дела;
– не пријави Сокоју у предвиђеном року одржавање појединачне манифестације (свадбе, прославе, промоције, матурске вечери, дочек Нове године и слично). 
	
XVI
У случају да је против Корисника покренут судски спор у тренутку закључења овог протокола, а није донета пресуда, Сокој може понудити мирно решење спора, под следећим условима:
– да се исплати износ главног дуга и трошкова спора;
– да се исплати износ законске затезне камате у висини од 50%;
– да Корисник закључи са Сокојем типски уговор о неискључивом уступању права јавног извођења и саопштавања јавности музичких дела, 
	
– да закључи споразум о измирењу неутуженог дуга, уколико га има, 
а све у више рата, у зависности од висине дуговања, с тим да је крајњи рок за исплату последње рате 31. децембар 2012. године. 
	
XVII
У случају да Сокој има неплаћена, а неутужена потраживања од Корисника, Сокој може понудити закључење споразума, под следећим условима: 
	
– да се исплати износ главног дуга, без додатног обрачуна камате; 
– да Корисник закључи са Сокојем типски уговор о неискључивом уступању права јавног извођења и саопштавања јавности музичких дела, 
	
а све у више рата, у зависности од висине дуговања, с тим да је крајњи рок за исплату последње рате 31. децембар 2012. године. 
	
XVIII
Сокој и Унија су сагласни да се овај протокол примењује на обрачун накнаде за период до 31. децембра 2012. године, с тим да ће, пре истека периода важења протокола, а најкасније до 15. децембра 2012. године, Сокој и Унија анализирати резултате примене протокола и договорити се о даљим корацима.
 
За Сокој
Директор,

Александар Ковачевић, с.р.
 
За Унију
Директор,

Драган Марјановић, с.р.