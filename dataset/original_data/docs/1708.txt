Редакцијски пречишћен текст


 

 

На
основу члана 276. став 3. Царинског закона („Службени гласник РС”, број
73/2003),
        Министар финансија и економије доноси

 

ПРАВИЛНИК


о обрасцу службене легитимације
овлашћених царинских службеника 

“Службени гласник РС”, бр. 18 од 25. фебруара
2004, 55 од 21. маја 2004, 99 од 16. октобра 2012.

 

 

Члан 1.

Овим правилником прописује се образац службене легитимације
овлашћених царинских службеника. 

 

Члан 2.

Образац службене легитимације овлашћених царинских службеника
је правоугаоног облика, димензија 60 mm x 96 mm, тврдо пластифициран, са водоравно
одштампаним текстом на заштићеном папиру и са тонском подлогом светло плаве боје.


Предња страна обрасца службене легитимације садржи: 

1) у горњем делу – две траке златно жуте боје, ширине од
по 4 mm (одвојене 2 mm од горње ивице обрасца, са размаком од 2 mm између њих);


2) испод друге траке златно жуте боје, на средини обрасца,
налази се натпис (црним словима): „РЕПУБЛИКА СРБИЈА”, испод тога, на средини – текст
(црним словима): „Министарство финансија * 
и привреде**”, а испод тог текста, на средини – текст
(црним словима): „УПРАВА ЦАРИНА”; 

3) испод текста: „УПРАВА ЦАРИНА”, на средини, налази се
текст (тамно црвеним словима): „СЛУЖБЕНА ЛЕГИТИМАЦИЈА”, а испод тога, на средини
текст црним словима: „ОВЛАШЋЕНИ ЦАРИНСКИ СЛУЖБЕНИК”; 

4) испод текста: „ОВЛАШЋЕНИ ЦАРИНСКИ СЛУЖБЕНИК”, са леве
стране, налази се реч: „Име”, са означеним местом за уписивање имена овлашћеног
царинског службеника, а испод тога, са леве стране – реч: „Презиме”, са означеним
местом за уписивање презимена овлашћеног царинског службеника; 

5) испод речи: „Презиме” налази се заштитни холограм са
стилизованим грбом Републике Србије, испод тога – текст: „(Датум издавања)”, са
означеним местом за уписивање датума издавања службене легитимације, а испод тога
– ознака „М.П.” (место за мали печат Министарства финансија *
и привреде** – Управа царина, пречника
20 mm); 

6) испод текста: „ОВЛАШЋЕНИ ЦАРИНСКИ СЛУЖБЕНИК”, са десне
стране, налази се место за фотографију у боји, димензија 25 mm x 30 mm, а испод
тога – текст: „Идентификациони број”; 

7) на средини обрасца, десно од места означеног за печат
(„М.П.”), налази се реч: „Директор”, са означеним местом за потпис директора; 


8) у доњем делу обрасца налази се једна трака златно жуте
боје, ширине 6 mm (одвојена од доње ивице обрасца 2 mm). 

Полеђина обрасца службене легитимације овлашћених царинских
службеника садржи: 

1) у горњем левом углу – дијагоналну траку тамно црвене
боје са микротекстом: „СЛУЖБЕНА ЛЕГИТИМАЦИЈА” ширине 8 mm; 

2) испод траке, на средини, налази се реч (црним словима):
„ОВЛАШЋЕЊЕ”, а испод тога, на средини – текст (црним словима): „Ималац ове легитимације
овлашћен је да у обављању послова свог радног места предузима службене радње и мере
прописане Царинским законом и другим прописима.”; 

3) у доњем делу, на средини, налази се серијски број (црном
бојом) службене легитимације. 

Полеђина обрасца службене легитимације овлашћених царинских
службеника, који су на основу Правилника о условима и начину ношења оружја и муниције
овлашћених царинских службеника („Службени гласник РС”, број 95/09**) овлашћени
да носе оружје и муницију, поред текста из става 3. тачка 2. овог члана, после тог
текста садржи, на средини, и текст: „Ималац ове легитимације има право и обавезу
да носи службено оружје, а може га употребити под условима и на начин који су прописани
за овлашћено службено лице Министарства унутрашњих послова.”. 

 
*Службени 
гласник РС, број 55/2004
**Службени 
гласник РС, број 99/2012

 

Члан 3.

Идентификациони број састоји се од пет цифара и означава
лични идентификациони број овлашћеног царинског службеника. 

 

Члан 4.

Образац службене легитимације овлашћених царинских службеника
одштампан је уз овај правилник и чини његов саставни део. 

 

Члан 5.

Службене легитимације овлашћеним царинским службеницима,
на обрасцу прописаном овим правилником, издаће се у року од 90 дана од дана ступања
на снагу овог правилника. 

 

Члан 6.

Овај правилник ступа на снагу осмог дана од дана објављивања
у „Служеном гласнику Републике Србије”.

  


Број 110-00-00047/2004-17


У Београду, 19. фебруара 2004. Године


Министар,


Божидар Ђелић, 
с.р.


 


 


 








 *Службени гласник РС, 
број 99/2012