На основу члана 14. став 4, a у вези са чланом 241. и чланом 
262. став 1. тачка 1. Закона о тржишту капитала („Службени гласник РС”, број 
31/2011),
Комисијa за хартије од вредности доноси
 
 
ПРАВИЛНИК
о одобравању статуса квалификованог инвеститора и вођењу 
регистра
"Службени гласник РС", број 89 од 25. новембра 2011.
 
 
Предмет
 
Члан 1.
(1) Овим правилником уређује се:
1. начин одобравања статуса квалификованог инвеститора,
2. начин вођења регистра квалификованих инвеститора којима је Комисија за 
хартије од вредности одобрила статус квалификованог инвеститора. 
 
Члан 2.
(1) Изрази који се користе у овом Правилнику имају следеће значење:
1. Закон је Закон о тржишту капитала,
2. Комисија је Комисија за хартије од вредности,
3. Регистар је Регистар квалификованих 
инвеститора који Комисија води на основу члана 14. став 3. Закона,
4. Квалификован инвеститор је квалификован 
инвеститор како је дефинисан одредбама члана 14. Закона. 
 
Члан 3.
(1) Правно лице које не испуњава услове из члана 14. став 1. тачка 3) Закона, 
а намерава да стекне статус квалификованог инвеститора на основу критеријума 
прописаних чланом 14. став 2. тачка 1), подноси Kомисији захтев за одобрење 
статуса квалификованог инвеститора (у даљем тексту: Захтев), у папирном и 
електронском формату у складу са упутством Комисије, на обрасцу КИ-П (који је 
доступан на интернет страници Комисије).
(2) Захтев садржи: 
1. основне податке о подносиоцу захтева, и то:
– пословно име, матични број и седиште за домаће правно лице, односно 
пословно име, број регистрације или други идентификациони број и седиште за 
страно правно лице, 
– претежна делатност, 
– име и презиме законског заступника, 
– телефон и e-mail лица овлашћеног за контакт са Комисијом.
2. податке, према свом последњем годишњем или консолидованом финансијском 
извештају о: 
– просечном броју запослених,
– укупној вредности имовине,
– вредности пословног прихода.
(3) Уз захтев, правно лице доставља следећу документацију:
1. домаће правно лице доставља извод из регистра привредних субјеката, са 
именима лица овлашћених за заступање, 
2. страно правно лице доставља оригинални извод из регистра привредних 
субјеката или другог одговарајућег регистра, не старији од 60 дана, из којег је 
видљив правни облик организовања, седиште, адреса, списак особа овлашћених за 
заступање, оверено пуномоћје којим се именује пуномоћник за пријем писмена, 
односно за предузимање других правних радњи у поступку (пословно име, седиште и 
адреса, односно име, презиме и адреса пуномоћника) с тим да пуномоћник може бити 
адвокат, банка или инвестиционо друштво са седиштем у РС,
3. домаће правно лице доставља последњи усвојени годишњи финансијски или 
консолидовани извештај са мишљењем ревизора, 
4. страно правно лице доставља последњи усвојени годишњи финансијски или 
консолидовани извештај са мишљењем ревизора, као и оверени превод мишљења 
ревизора и одговарајућег дела извештаја којим се документују подаци приказани у 
захтеву,
5. доказ о уплати прописане накнаде. 
 
Члан 4.
(1) Физичко лице, које има намеру да стекне статус квалификованог инвеститора 
на основу критеријума прописаних чланом 14. став 2. тачка 2) Закона, подноси 
Комисији захтев у папирном и електронском PDF облику, на обрасцу КИ-Ф (који је 
доступан на интернет страници Комисије).
(2) Захтев садржи: 
1. Основне податке о подносиоцу захтева, и то:
– име, презиме, јединствени матични број и пребивалиште за домаће физичко 
лице, односно име, презиме, број пасоша или други идентификациони број и 
пребивалиште за страно физичко лице,
– телефон и e-mail лица овлашћеног за контакт са Комисијом.
2. податке о:
– броју и вредности остварених трансакција хартија од вредности на 
финансијском тржишту по кварталима, у последњих годину дана,
– вредности портфолија хартија од вредности,
– периоду рада у финансијском сектору на пословима који захтевају познавање 
улагања у хартије од вредности.
(3) Уз захтев, физичко лице доставља следећу документацију:
1. домаће физичко лице доставља оверену копију личне карте, а страно физичко 
лице оверену копију пасоша или другог идентификационог документа и оверено 
пуномоћје којим се именује пуномоћник за пријем писмена, односно за предузимање 
других правних радњи у поступку (пословно име, седиште и адреса, односно име, 
презиме и адреса пуномоћника) с тим да пуномоћник може бити адвокат, банка или 
инвестиционо друштво са седиштем у РС,
2. доказе о вредности и броју остварених трансакција у последњих годину дана 
по кварталима,
3. доказе о вредности портфолија хартија од вредности,
4. одговарајућа потврда послодавца о раду у финансијском сектору,
5. потврда о уплати прописане накнаде.
 
Члан 5.
(1) За сва документа која се достављају на страном језику доставља се и 
превод тих докумената на српски језик од стране овлашћеног судског тумача.
 
Члан 6.
(1) Комисија доноси решење о одобрењу статуса квалификованог инвеститора 
правном или физичком лицу, уколико подносилац захтева испуњава услове прописане 
чланом 14. став 2. Закона, захтев садржи све податке прописане овим правилником, 
и ако је достављена остала документација у складу са овим правилником. 
 
Члан 7.
(1) Комисија води Регистар квалификованих инвеститора, у електронском облику, 
који је доступан на интернет страници Комисије. 
(2) У регистар се уписују, без одлагања, уз доделу регистарског броја, правна 
и физичка лица којима је Комисија решењем одобрила статус квалификованог 
инвеститора. 
 
Члан 8.
(1) Подаци који се о квалификованим инвеститорима воде у Регистру су:
1. за физичко лице: регистарски број, име, презиме и држава пребивалишта,
2. за правно лице: регистарски број, пословно име, адреса, место и држава 
седишта правног лица.
 
Члан 9.
(1) Лица која су уписана у Регистар, бришу се из Регистра, уколико поднесу 
захтев Комисији за брисање из Регистра.
 
Члан 10.
(1) На захтев лица уписаног у регистар или издаваоца финансијских 
инструмената, Комисија издаје писану потврду о статусу квалификованог 
инвеститора за лица уписана у Регистар.
(2) Потврда о статусу квалификованог инвеститора садржи: 
1. за физичка лица: регистарски број, број и датум решења Комисије, име, 
презиме, пребивалиште, е-mail и телефон за контакт,
2. за правна лица: регистарски број, број и датум решења Комисије, пословно 
име, седиште и адреса за пријем писмена.
(3) Приликом издавања потврде наплаћује се накнада у складу са Правилником о 
тарифи Комисије. 
 
Члан 11.
(1) Даном почетка примене овог правилника престаје да важи Правилник о 
садржини и форми захтева за утврђивање статуса професионалних инвеститора за 
одређена правна лица („Службени гласник РС”, број 28/2007).
(2) Овај правилник ступа на снагу oсмог дана од дана објављивања у „Службеном 
гласнику Републике Србије”.
 
Број 2/0-01-660/1-11
У Београду, 15. новембра 2011. године
Председник Комисије,
др Зоран Ћировић, с.р.