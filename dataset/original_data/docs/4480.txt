На основу члана 11. Закона о привредним коморама („Службени
гласник РС”, број 62/2001) и члана 35. став 1. тачка 1. подтачка 10. Статута Привредне
коморе Србије („Службени гласник РС”, бр. 45/02, 107/03 и 44/05), 

Скупштина Привредне коморе Србије, на седници одржаној
9. октобра 2008. године, доноси

 


 

ОПШТЕ УСЛОВЕ

пословања међународних
логистичара и шпедитера Србије

„Службени
гласник РС”, број 

105
од 14. 
новембра 
2008.

 


  


I. ВАЖЕЊЕ УСЛОВА

 

Члан 1.

Ови
општи услови примењују се на све послове које логистичар и шпедитер (у даљем тексту:
извршилац) у границама својих овлашћења обавља, по уговору, договору, налогу, или
у циљу заштите интереса пословних партнера.

Сматраће
се да су се уговорне странке споразумеле о примени општих услова, ако је извршилац
указао свом налогодавцу и свим другим учесницима у реализацији конкретног посла
да послује у складу са њима, а налогодавац или друга лица нису пре почетка реализације
конкретног посла изричито и писмено искључили њихову примену.

 

Члан 2.

Извршилац је организатор отпреме и допреме ствари свим превозним
средствима и на свим превозним путевима.

Логистичко шпедицијским уговором обавезује се извршилац
да ради отпреме – допреме одређене ствари закључује у своје име и за рачун налогодавца,
у име и за рачун налогодавца, односно у своје име и за свој рачун, уговор о превозу
и друге уговоре потребне за извршење превоза, те да организује и обавља остале уобичајене
послове и радње, а налогодавац се обавезује да му за обављени посао исплати одређене
накнаде.

Под услугама извршиоца подразумевају се све услуге које
се тичу превоза, консолидације, складиштења, манипулације, паковања, дистрибуције
робе и све друге услуге из делатности извршиоца, као и додатне саветодавне услуге
у вези са наведеним, а које нису ограничене само на царинска питања, царињење робе
и наплату и наплату или обезбеђивање докумената везаних за робу.

  

II. ПОНУДА

 

Члан 3.

Понуда извршиоца обухвата само послове који су у њој изричито
наведени.

  

Члан 4.

Понуда важи само до рока одређеног за њено прихватање.

 

 Члан 5.

Понуда
у облику једне укупне своте (комплетан форфертни став за све фазе логистике и шпедиције,
односно транспорта, која, поред осталог, садржи возарину, трошкове царинског заступништва,
складишнину и друге сличне издатке, важи према околностима које постоје у тренутку
када је понуда учињена.

Трошкове
који нису обухваћени форфетним ставовима налогодавац ће посебно надокнадити шпедитеру.

Налогодавац
не може преносити прихваћене форфетне ставове на трећа лица без писменог пристанка
извршиоца.

 

III. НАЛОГ (ДИСПОЗИЦИЈА)

 

Члан 6.

Отпрему ствари, као и послове у вези са отпремом ствари,
извршилац врши на основу налога (диспозиције) налогодавца.

Налог (диспозиција) садржи све потребне податке о стварима
и њеним особинама, тачне упуте у погледу њене отпреме и извршења послова у вези
са отпремом, а исто тако и друге податке који су потребни за правилно и благовремено
извршавање датог налога.

 

 Члан 7.

Налогодавац је дужан обавестити извршиоца о особинама ствари
услед којих може бити угрожена сигурност лица или добара, или нанета штета.

Када се у пошиљци налазе драгоцености, хартије од вредности
или друге скупоцене ствари, налогодавац је дужан обавестити о томе извршиоца и саопштити
му њихову вредност у часу предаје ради отпреме.

Процену о томе да ли је пошиљка и колико скупоцена односно
драгоцена, у смислу одредбе претходног става овог члана и потребе обавештавања извршиоца
ради посебног опреза при манипулацији,  додатном осигурању и томе слично, доноси
налогодавац и за донету одлуку је једини одговоран.

  

Члан 8.

Извршилац је по правилу дужан да се придржава диспозиције
налогодавца, под условима из ових општих услова и по околностима случаја.

Налогодавац је у обавези да о намери да пренесе своја права
из логистичко шпедицијског уговора на трећа лица писмено обавести извршиоца пре
њиховог фактичког преноса, што подразумева и информацију о свим битним елементима
правног посла, односно преноса.

Уколико налогодавац изврши пренос права на треће лице без
претходног обавештавања, извршилац је одговоран према лицу на кога су пренета права,
у границама својих обавеза према своме налогодавцу и тек од момента пријема обавештења
о  извршеном преносу.

  

Члан 9.

Када је извршиоцу дата диспозиција, сматра се да му је дато
и овлашћење за плаћање возарина, дажбина и других трошкова.

Налогодавац ће извршиоцу благовремено ставити на располагање
потребна средства за плаћање трошкова из става 1. овог члана.

У противном евентуалне повећане трошкове и последице пропуштања
чињења сносиће искључиво налогодавац.

Уколико налогодавац упути извршиоца, или се тако уговором
предвиди, да се за средства из става 2. овог члана обрати пословном партнеру налогодавца,
налогодавац је дужан претходно на то обавезати свог пословног партнера. У оваквим
случајевима извршилац врши наплату на трошак и ризик налогодавца, на начин да налогодавац
остаје у обавези према извршиоцу уколико из разлога који су ван његовог домашаја
не успе наплатити трошкове од пословног партнера, односно налогодавца.

  

Члан 10.

Налог (диспозиција) се по правилу даје писмено. Налог дат
усмено, телефоном, телеграмом, телексом, и/или електронском поштом треба бити потврђен,
по могућности истог, а најкасније следећег радног дана до истека радног времена.

Ако је налог дат усмено, телефоном, телексом, телеграмом
и/или електронском поштом, а није накнадно писмено и/или електронским потписом потврђен
у смислу претходног става, искључује се одговорност извршиоца за настанак евентуалних
штетних последица.

Кад је налог очито непотпун, нејасан или противуречан, извршилац
је дужан благовремено тражити од налогодавца потребна разјашњења.

Ако је извршилац према околностима случаја у немогућности
да прибави потребно разјашњење, а случај не трпи одлагање, дужан је поступити са
пажњом доброг привредника, штитећи интересе налогодавца с тим да га о свом поступању
чим је могуће обавести.

  

Члан 11.

Налогодавац сноси све последице настале услед погрешне,
непотпуне, нејасне, противречне и прекасно дате диспозиције.

  

Члан 12.

Налогодавац благовремено предаје извршиоцу сва документа
потребна за извршење налога (диспозиције).

Сматраће се да налогодавац није благовремено предао извршиоцу
документа и у оним случајевима кад његов пословни партнер није извршиоцу благовремено
доставио таква документа.

Извршилац не одговара за скривене неисправности документа.

Све последице проистекле из неисправности докумената или
њихове неблаговремене предаје извршиоцу сноси налогодавац.

Извршилац није дужан предати, односно преузети ствари уз
давање гаранције.

  

Члан 13.

Извршилац који извршава налог (диспозицију) у погледу наплате
налогодавчевог потраживања од примаоца робе не испитује основаност налога нити преузима
јамство.

Ако прималац одбије да преузме ствари извршилац је дужан
да о томе обавести налогодавца и истовремено предузме потребне мере за њено очување
до накнадног налога.

Налогодавац ће исплатити извршиоцу, за послове из претходних
ставова, посебну надокнаду за услуге, те му надокнадити све трошкове које има око
наплате потраживања.

  

Члан 14.

Кад налогодавац измени диспозицију, чије је извршење већ
започело, извршилац ће поступити по измењеној диспозицији уколико му је то могуће,
при чему не сноси одговорност за последице изазване изменом диспозиције.

  

Члан 15.

Кад
налогодавац повуче дату диспозицију, дужан је исплатити извршиоцу накнаду за већ
учињене услуге, као и накнаду за проузроковане трошкове укључивши и трошкове које
је извршилац имао у припреми и предрадњама за извршење датог налога.

 

IV. ПРИХВАТ И ПРЕДАЈА
СТВАРИ

 

Члан 16.

Сматра се да је извршилац примио ствари, када је исте преузео
ради  извршења налога.

Сматра се да је предајом превозиоцу извршена предаја ствари.

Уколико није другачије уговорено, извршилац може сам извршити
превоз у целости, или делимично.

Ако је извршилац извршио превоз, има права и обавезе возара.

  

Члан 17.

Извршилац је дужан обавештавати налогодавца о главним фазама
транспорта његових ствари – пошиљке.

  

Члан 18.

Ако је налогодавац закључио уговор за превоз ствари морем,
обавезан је да уговори и услове искрцаја уобичајене у односним лукама.

Налогодавац сноси трошкове настале због тога што лучка организација
или бродар није испуњавао услове искрцавања и укрцавања уобичајене у луци.

Налогодавац сноси трошкове који су настали услед закрчења
луке, пристаништа, ранжирних и сабирних станица и других саобраћајних пунктова,
недостатака складишног простора, недостатака превозних средстава, чекања брода у
луци и других превозних средстава у пристаништима и железничким станицама, прековременог
продуженог рада, чекања у празничне и остале нерадне дане и прекида рада услед невремена
и/или осталих разлога више силе.

  

Члан 19.

Извршилац не одговара за садржину и тачност обавештења бродара
и његовог агента у погледу кретања и доласка брода, као ни за обавештење осталих
возара.

Извршилац је дужан да контролише податке у вези са пословима
који се обављају на броду, нарочито податке у погледу обрачуна утрошеног времена
код стојница и прекостојница, те одговара за ове податке.

  

Члан 20.

Дангубе
транспортних средстава за пошиљке код којих је извршилац по транспортним документима
прималац, а које нису настале доказаном кривицом извршиоца, сноси налогодавац с
правом регреса према ангажованим лицима која су скривила дангубу.

 

V. ПРЕВОЗНА И ПРОПРАТНА
ДОКУМЕНТА

 

Члан 21.

У погледу докумената потребних за превоз ствари извршилац
се може послужити постојећим типским исправама – обрасцима који су уобичајени у
појединим гранама превоза. Уколико у овим документима постоје клаузуле којима се
умањује или искључује одговорност превозилаца, извршилац не одговара за последице
у вези са тим клаузулама.

Кад налогодавац хоће да искључи неке клаузуле у уобичајеним
превозним документима, он је у обавези да то изричито, писмено и благовремено саопшти
извршиоцу.

Извршилац је дужан упозорити налогодавца кад услед искључења
или додавања клаузула у превозним документима могу очигледно настати штетне последице.

  

Члан 22.

Извршилац
не испитује правоваљаност овлашћења доносиоца пропратних докумената, као ни потписника
диспозиције.

Извршилац,
исто тако, по примљеној диспозицији не испитује да ли постоје законске или друге
сметње за отпрему ствари, те да ли постоје увозна, извозна или транзитна ограничења
и томе слично. Евентуални трошкови настали због мањкавости наведених у претходном
ставу овог члана теретиће налогодавца.

 

VI. ПРИСПЕЋЕ ОШТЕЋЕНЕ
ПОШИЉКЕ И ПОСТУПАК

 

Члан 23.

Кад пошиљка стигне на одредиште видљиво оштећена или с видљивим
колетарним мањком извршилац је, уколико на том месту заступа примаоца, дужан без
одлагања обавестити налогодавца о оштећењу и о свим догађањима значајним за налогодавца,
те преузети све потребне мере ради очувања његових права према одговорном лицу.

  

Члан 24.

Ако извршилац сматра да у интересу налогодавца треба предузети
извесне радње, а не може претходно прибавити његово упутство, овлашћен је извршити
те радње за рачун и на ризик налогодавца.

Кад извршилац на неком претоварном месту заступа и пошиљаоца
и примаоца дужан је са пажњом доброг привредника штитити интересе и једног и другог,
обавештавајући их о свом раду.

  

Члан 25.

Извршилац
је дужан у случају генералне хаварије обавестити налогодавца о чињеницама за које
је сазнао.

 

VII. ИНСТРАДАЦИЈА

 

Члан 26.

Кад диспозиција не садржи налог о превозном путу, превозном
средству и начину на који треба робу отпемити, допремити, транзитирати до одредишног
места, извршилац је овлашћен да одабере, односно комбинује могућности превоза, за
које оцени да су најповољнији за налогодавца.

  

Члан 27.

Кад се ствари отпремају железницом, а налогодавац је назначио
само пребивалиште примаоца, без ознаке упутне станице, извршилац ће уколико није
у могућности благовремено прибавити од налогодавца потребна разјашњења, пошиљку
упутити на ону станицу за коју оцени да је најповољнија за налогодавца.

У овом случају извршилац не одговара за избор станице.

  

Члан 28.

Извршилац може појединачне пошиљке отпремити у збирном саобраћају,
ако није примио изричит и писмени другачији налог.

О преузимању и отпреми робе извршилац је, ако то налогодавац
захтева, дужан издати налогодавцу, уобичајену шпедитерску потврду.

  

Члан 29.

Налогодавац
ће у купопродајном уговору, а у складу с паритетом из тог уговора, обавезати свог
партнера да се у погледу транспорта ствари придржава упутства која му буде давао
логистичар–шпедитер.

 

VIII. РОКОВИ

 

Члан 30.

Извршилац је одговоран за рок отпреме или испоруке, само
ако се на то изричито обавезао, па и онда у границама одговорности возара и других
учесника у транспорту робе које ангажује.

  

Члан 31.

Извршилац
је дужан у месту претовара ствари поступати савесно и пажљиво, како би се претовар
обавио на најповољнији начин.

Извршилац
не одговара за сметње и закашњења у претовару ствари које су последица пропуста
превозилаца, претоварних и других организација или разлога више силе.

Извршилац
не одговара за неблаговремено постављање превозних средстава од стране возара, те
за неблаговремено приспеће ствари услед застоја у саобраћају и других сметњи.

 

IX. ПРЕГЛЕД ПАКОВАЊА

 

Члан 32.

Налогодавац,
односно његов партнер дужан је да ствари пакује према њеној природи, обележјима,
те потребама превозног пута и превозног средства.

Извршилац
не одговара за последице које би настале ако се налогодавац, односно његов партнер
не придржавају одредаба купопродајног уговора.

Ако
извршилац уочи да ствар није запакована или иначе није спремна за превоз по правилима,
дужан је упозорити налогодавца на све уочене недостатке.

 

X. УТВРЂИВАЊЕ КОЛИЧИНЕ

 

Члан 33.

Ако
другачије није договорено извршилац преузима комадне ствари само по броју комада,
а расуте ствари према налогу налогодавца или превозним документима, без одговорности
за тежину, садржај, односно природу ствари. Вагање, мерење и бројање ствари и колета
врши се само по налогу или у случају очитог оштећења и мањка робе, уз наплату трошкова
и додатне накнаде.

Извршилац
може вагати ствари и ангажовањем специјализоване организације.

 

XI. ВАЂЕЊЕ УЗОРКА

 

Члан 34.

Извршилац
узима и отпрема узорке према диспозицији налогодавца. Трошкове узимања, отпреме
и додатних накнада сноси налогодавац.

Извршилац
је одговоран само за узимање узорака из партије ствари која му је назначена.

 

XII. ЦАРИЊЕЊЕ

 

Члан 35.

Сматра
се да је давањем налога (диспозиција) за отпрему ствари дат и налог за царињење,
ако није изричито и писмено другачије уговорено.

У
поступку царињења ствари извршилац наступа у име и за рачун налогодавца. Извршилац
подноси царинска документа на основу података налогодавца, односно његовог пословног
партнера. Извршилац не сноси одговорност, уколико се подаци не слажу са стварним
стањем. Налогодавац је дужан накнадити извршиоцу тиме проузроковану штету.

За
обављање послова царинског заступника извршилац има право на посебну накнаду.

Налог
за царињење ствари не садржи обавезу извршиоца да исплати царинске дажбине за рачун
налогодавца.

Извршилац
одређује место царињења када оно у диспозицији, односно прописима није одређено.

 

XIII. ОСИГУРАЊЕ

 

Члан 36.

Извршилац
осигурава ствари по изричитој диспозицији у вези са сваком поједином отпремом. Ознака
вредности пошиљке у диспозицији није довољна сама по себи да би се сматрала налогом
за осигурање. Исто тако, осигурањем једне пошиљке не настаје обавеза извршиоца да
осигурава све касније пошиљке свог налогодавца.

Кад
налог за осигурање не садржи посебне ризике које треба покрити осигурањем, извршилац
је дужан покрити само основне транспортне ризике.

Ако
налогодавац није дао налог за осигурање, или је дао налог за делимично покриће ризика
штетне последице које би услед тога настале падају на терет налогодавца.

 

XIV. НАКНАДА ЗА УСЛУГЕ
И НАКНАДА ТРОШКОВА

 

Члан 37.

Извршилац
има право на накнаду за своје услуге, као и накнаду својих трошкова.

Накнада
се утврђује тарифом или посебним уговором.

Налогодавац
остаје у обавези према извршиоцу и кад га упути да своје накнаде и трошкове наплати
од трећих лица.

Извршилац
за своје услуге извршене иностраном налогодавцу има право на накнаду за своје услуге
и накнаду свих трошкова у валути земље у којој налогодавац има своје седиште, или,
по споразуму, у некој другој валути.

Када
извршилац пре истека прописаног рока по међународним конвенцијама и позитивним прописима
добије образложено задужење за разлику између претходно обрачунатих и стварних трошкова, 
извршилац има право на надокнаду таквих ефективних трошкова.

Забрана
и друге мере не утичу на права извршиоца према налогодавцу, па му и у оваквим случајевима
сва његова права на накнаду остају непромењена.

Рачун
извршиоца, ако није другачије уговорено – договорено,  доспева на наплату осам
дана по његовом пријему. Приговор на рачун могу се ставити у року од осам дана од
дана њиховог пријема.

Кад
се приговором оспорава само део износа из рачуна, неоспоравани део мора бити плаћен
у року од осам дана од дана пријема рачуна.

Када
извршилац у извршењу налога унапред уложи сопствена средства има право на посебну
провизију за сва ангажована средства, чија се висина утврђује тарифом, односно споразумом
са налогодавцем.

 

XV. ОДГОВОРНОСТ ИЗВРШИЛАЦА

 

Члан 38.

Извршилац
је дужан у свакој прилици поступити како то захтевају интереси налогодавца и с пажњом
доброг привредника.

Када
је логистичко шпедицијским уговором одређена једна укупна свота (комплетан форфетни
став за све фазе логистике – шпедиције, односно транспорта) за извршење целокупног
налога о логистици – шпедицији ствари, она обухвата комплетну накнаду за све услуге,
тј. накнаду по основу логистике – шпедиције, накнаду за превоз, те накнаду свих
осталих трошкова.

У
случајевима из претходног става извршилац одговара налогодавцу и за рад превозилаца,
те других давалаца услуга чије су услуге биле обухваћене у укупној своти, наведеној
у ставу 2. овог члана.

У
случају да логистичар – шпедитер због пропуста трећих ангажованих лица буде оглашен
одговорним и стога претрпи материјалне губитке, а из одговарајућих решења о изреченој
буде недвосмислено утврђено чињенично стање у смислу пропуста трећих ангажованих
лица, извршилац од тих лица има право надокнаде тако настале штете, који се по таквом
захтеву одричу права побијања по било ком основу, на било који начин и у било којој
фази.

У
осталим случајевима извршилац налогодавцу одговара за избор превозилаца, те за избор
других лица са којима је у извршењу налога закључио уговор (ускладиштење робе и
сл.), али не одговара и за њихов рад, изузев ако је ту одговорност преузео уговором.
У овим случајевима извршилац је дужан преузети све потребне мере ради осигурања
налогодавчевог права на накнаду штете.

Извршилац
који извршење целокупног налога повери другом извршиоцу, уместо да га сам изврши,
одговара за његов рад.

Ако
извршилац обавља сам и друге послове обухваћене налогом, обичајима или општим условима,
има права и обавезе које произилазе из такве врсте послова.

Ако
налог садржи изричито или прећутно овлашћење извршиоцу да повери извршење налога
другом извршиоцу или ако је то очигледно у интересу налогодавца, извршилац одговара
само за његов избор, осим ако је преузео одговорност за његов рад.

Извршилац
одговара за број комада, као и за ознаке колета, уколико су видљиве. Извршилац не
одговара за тежину, кубатуру, квалитет, садржај и вредност ствари.

Сматра
се да је услуга извршиоца исправно извршена, ако је пошиљка даље отпремљена у оном
стању у којем је и примљена.

Извршилац
не одговара за штету насталу услед више силе или својства самих ствари.

Извршилац
не одговара за нетачно обрачунате возарине, као и царинске и друге јавне дажбине.
Извршилац је дужан да поднесе рекламацију само ако налогодавац то изричито тражи.
У том случају налогодавац је дужан да преда извршиоцу превозна, царинска и друга
документа, потребна за подношење рекламације. Извршилац је дужан да отпреми налогодавцу
документа у року од три дана по њиховом пријему.

Извршилац
може, уколико је то објективно могуће, а по тражењу налогодавца, на трошак за рачун
и уз ризик налогодавца, да поднесе одштетни захтев и да води спор против лица са
којима је закључио уговор у извршавању налога за шпедицију ствари.

 

XVI. ЗАЛОГА И ЗАДРЖАВАЊЕ

 

Члан 39.

Ради осигурања наплате својих потраживања насталих у вези
са логистичко шпедицијским уговором извршилац има право залоге и задржавања на стварима
предатим ради отпремања и у вези са отпремањем, све док их држи или док има у рукама
исправу помоћу које може са таквим стварима располагати.

Кад је у извршењу логистике – шпедиције суделовао и други
извршилац, он је дужан да се брине о наплати потраживања, те о остварењу права залога
претходних извршиоца.

Ако други извршилац исплати потраживања претходног извршиоца
према налогодавцу, та потраживања и извршиочева права залоге прелазе на њега по
самом закону. То исто бива ако други извршилац исплати потраживања превозника.

  

Члан 40.

Кад су по диспозицији налогодавца ствари стављене на располагање
трећем лицу, или треба да се предају трећем лицу, извршилац се може користити правом
залоге за потраживања према трећим лицима само ако је потраживање у вези са стварима
које извршилац држи по поменутом основу.

  

Члан 41.

Да се у свом раду придржава ових општих услова, извршилац
може обавестити налогодавца и остале пословне партнере посебним актом, али се сматра
да је о тој околности обавестио заинтересоване стране и уколико то истакне на било
ком документу којим комуницира са трећим лицима.

Чином давања налога или закључења уговора налогодавац и
остали пословни партнери изјављују да су упознати са свим детаљима из ових општих
услова, да немају никаквих недоумица у погледу пуног значења употребљених термина
и да их у потпуности и безпоговорно прихватају.

  

Члан 42.

Доношењем ових општих услова престају да важе „Општи услови
пословања шпедитера Југославије” које је донела Савезна привредна комора из
1970. године.

  

Члан 43.

Ова општа правила ступају
на снагу осмог дана од дана објављивања у „Службеном гласнику Републике Србије”.

 

 

48
број 125/2

У
Београду, 9. октобра 2008. године

Привредна
комора Србије

Председник
Скупштине,


Мирослав
Милетић, с.р.