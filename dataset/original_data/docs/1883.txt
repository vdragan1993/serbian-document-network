ЗАКОН
о преузимању обавеза привредног друштва Air Serbia а.д. Београд према правним и физичким лицима по основу извршених услуга и испоручених роба и претварању тих обавеза у јавни дуг Републике Србије
"Службени гласник РС", број 
	142 од 25. децембра 2014.
 
Предмет уређивања
Члан 1.
Овим законом уређује се начин и динамика измирења обавеза Републике Србије насталих по основу преузимања обавеза привредног друштва Air Serbia а.д. Београд према правним и физичким лицима по основу извршених услуга и испоручених роба, као и начин обезбеђења средстава за ове намене.
Република Србија у јавни дуг преузима и обавезе које је привредно друштво Air Serbia а.д. Београд измирило према правним и физичким лицима по основу извршених услуга и испоручених роба из става 1. овог члана и обавезује се да иста средства рефундира привредном друштву Air Serbia а.д. Београд.
Износ обавеза
Члан 2.
Република Србија преузима као јавни дуг Републике Србије обавезе из члана 1. овог закона, а у складу са Програмом мера за измиривање обавеза привредног друштва Air Serbia а.д. Београд према правним и физичким лицима по основу извршених услуга и испоручених роба са стањем на дан 31. децембар 2013. године. 
	
Обавезе из става 1. овог члана извршиће се у оргиналној валути, и то у износу до 9.349.334.841,05 динара, а трансакције у иностраној валути извршиће се у динарској противвредности по средњем курсу Народне банке Србије на дан плаћања, и то: 23.540.644,42 евра, 74.730.704,93 америчких долара, 572.327,91 дирхама (УАЕ), 2.611,37 аустралијских долара, 185.151,39 конвертибилних марака (БиХ), 472,13 бугарских лева, 3.010,49 канадских долара, 361.028,55 швајцарских франака, 736.164,46 данских круна, 415.451,40 британских фунти, 461.332,00 македонских денара, 1.631,00 норвешких круна, 1.305.943,45 руских рубаља, 1.143.632,64 шведских круна, 117.935,00 ријала (Саудијска Арабија), 7.692,71 тунижанских динара и 614,84 турских лира. 
	
Средства за измирење обавеза
Члан 3.
Средства за измирење обавеза из члана 2. овог закона обезбеђују се у буџету Републике Србије.
Начин и динамика измирења обавеза
Члан 4.
Обавезе из члана 2. овог закона према правним и физичким лицима по основу извршених услуга и испоручених роба по основу закључених уговора и према привредном друштву Air Serbia а.д. Београд, Република Србија исплатиће у две рате према следећој динамици:
– до 31. децембра 2014. године – у висини 1/2 укупног износа обавезе утврђене у члану 2. овог закона,
– до 31. марта 2015. године – у висини 1/2 укупног износа обавезе утврђене у члану 2. овог закона.
Измирење обавеза
Члан 5.
Измирење обавеза према правним и физичким лицима по основу извршених услуга и испоручених роба, као и према привредном друштву Air Serbia а.д. Београд извршиће Министарство финансија – Управа за јавни дуг, у складу са чланом 4. овог закона.
Завршна одредба
Члан 6.
Овај закон ступа на снагу наредног дана од дана објављивања у „Службеном гласнику Републике Србије”.