На основу члaна 27. став 7, члана 101. став 2. и члана 240. став 2. Закона о енергетици („Службени гласник РС”, број 145/14), 
Министар рударства и енергетикe доноси
 
ПРАВИЛНИК 
о лиценци за обављање енергетске делатности и сертификацији

				"Службени гласник РС", број 87 од 19. октобра 2015.
 
I. УВОДНЕ ОДРЕДБЕ
Члан 1.
Овим правилником ближе се прописују услови за издавање, измену и одузимање лиценце за обављање енергетске делатности, садржина захтева за издавање лиценце, садржина захтева за издавање извештаја надлежног инспектора и докази који се прилажу уз захтев за издавање тог извештаја, као и начин вођења регистра издатих и одузетих лиценци.
Овим правилником ближе се уређује поступак сертификације оператора преносног система електричне енергије односно транспортног система природног гаса, садржај захтева за сертификацију, садржај одлуке о сертификацији и документа која се прилажу уз захтев.
II. ЛИЦЕНЦА
1. Услови за издавање, измену и одузимање лиценце
Члан 2.
Лиценца за обављање енергетске делатности издаје се, мења и одузима ако су испуњени услови прописани законом којим се уређује енергетика (у даљем тексту: Закон) и овим правилником.
Лиценца за обављање енергетске делатности снабдевања на велико електричном енергијом страном правном лицу издаје се ако су поред услова прописаних Законом испуњени и следећи услови:
1) да је учесник на тржишту електричне енергије или берзи електричне енергије у Европској унији или у земљама потписницама Уговора о оснивању Енергетске заједнице између Европске Заједнице и Републике Албаније, Републике Бугарске, Босне и Херцеговине, Републике Хрватске, Бивше Југословенске Републике Македоније, Републике Црне Горе, Румуније, Републике Србије и Привремене мисије Уједињених нација на Косову у складу са Резолуцијом 1244 Савета безбедности Уједињених нација („Службени гласник РС”, број 62/06 – у даљем тексту: Уговор о оснивању Енергетске заједнице);
2) да директор и чланови органа управљања нису правноснажно осуђени за кривична дела у вези са обављањем привредне делатности.
Члан 3.
У погледу стручног кадра, подносилац захтева за издавање лиценце за обављање енергетских делатности производње електричне енергије, комбиноване производње електричне и топлотне енергије, преноса електричне енергије и управљања преносним системом, дистрибуције електричне енергије и управљања дистрибутивним системом, дистрибуције електричне енергије и управљања затвореним дистрибутивним системом, транспорта и управљања транспортним системом за природни гас, складиштења и управљања складиштем природног гаса и дистрибуције и управљања дистрибутивним системом за природни гас мора да има:
1) најмање једно запослено лице са положеним стручним испитом за обављање послова техничког руковођења;
2) најмање три запослена лица са положеним стручним испитом за обављање послова руковања и
3) најмање три запослена лица са положеним стручним испитом за обављање послова одржавања.
Стручни испит из става 1. овог члана полаже се у складу са прописима којима се уређују услови, програм и начин полагања стручног испита за обављање послова у објектима за производњу, пренос и дистрибуцију електричне енергије, односно транспорт, дистрибуцију и складиштење природног гаса.
Изузетно од става 1. овог члана, подносилац захтева за издавање лиценце за обављање енергетске делатности: 
1) дистрибуције електричне енергије и управљања затвореним дистрибутивним системом мора да има најмање по једно запослено лице са положеним стручним испитом за обављање послова техничког руковођења, руковања и одржавања;
2) производње електричне енергије:
(1) у електранама инсталисане снаге до 3 MW мора да има најмање једно запослено лице са положеним стручним испитом за обављање послова техничког руковођења,
(2) у електранама инсталисане снаге преко 3 MW до 10 MW мора да има најмање по једно запослено лице са положеним стручним испитом за обављање послова техничког руковођења, руковања и одржавања,
(3) у електранама инсталисане снаге преко 10 MW до 30 MW најмање једно запослено лице са положеним стручним испитом за обављање послова техничког руковођења, два запослена лица за обављање послова руковања и три запослена лица за обављање послова одржавања.
2. Садржина захтева за издавање лиценце
Члан 4.
Захтев за издавање лиценце за обављање енергетских делатности прописаних Законом подноси се Агенцији за енергетику Републике Србије (у даљем тексту: Агенција), осим за делатности из става 3. овог члана. 
Захтев из става 1. овог члана садржи податке о подносиоцу захтева, о енергетској делатности и изјаве о исправности и истинитости података наведених у захтеву из Општег обрасца ОО1, који је одштампан уз овај правилник и чини његов саставни део.
Захтев за издавање лиценце за обављање енергетских делатности производња топлотне енергије, дистрибуција топлотне енергије и снабдевање топлотном енергијом подноси се јединици локалне самоуправе.
Захтев из става 3. овог члана садржи податке о подносиоцу захтева, о енергетској делатности и изјаве о исправности и истинитости података наведених у захтеву из Општег обрасца ОО2, који је одштампан уз овај правилник и чини његов саставни део.
Члан 5.
Захтев за издавање лиценце за производњу електричне енергије садржи и податке наведене у посебним обрасцима који су одштампани уз овај правилник и чине његов саставни део, и то за: 
1) хидроелектране – Образац ПО 1.1; 
2) термоелектране – Образац ПО 1.2;
3) ветроелектране – Образац ПО 1.3;
4) соларне електране – Образац ПО 1.4;
5) електране које нису обухваћене обрасцима ПО 1.1 до ПО 1.4 – Образац ПО 1.5.
 Захтев за издавање лиценце за комбиновану производњу електричне и топлотне енергије, садржи опште податке наведене у Обрасцу ПО 2.1, који је одштампан уз овај правилник и чини његов саставни део и податке о гориву и емисијама гасова и честица наведене у Обрасцу ПО 2.2, који је одштампан уз овај правилник и чини његов саставни део.
Члан 6. 
Захтев за издавање лиценце за обављање енергетских делатности пренос електричне енергије и управљање преносним системом, дистрибуцију електричне енергије и управљање дистрибутивним системом и дистрибуцију електричне енергије и управљање затвореним дистрибутивним системом садржи и податке наведене у посебним обрасцима који су одштампани уз овај правилник и чине његов саставни део, и то за:
1) пренос електричне енергије и управљање преносним системом, Општи подаци – Образац ПО 3.1;
2) пренос електричне енергије и управљање преносним системом, Трансформаторске станице – сумарно – Образац ПО 3.2;
3) пренос електричне енергије и управљање преносним системом, Електроенергетски водови сумарно – Образац ПО 3.3;
4) пренос електричне енергије и управљање преносним системом, Трансформаторске станице – Образац ПО 3.4;
5) пренос електричне енергије и управљање преносним системом, Надземни електроенергетски водови – Образац ПО 3.5;
6) дистрибуцију електричне енергије и управљање дистрибутивним системом, Општи подаци – Образац ПО 4.1;
7) дистрибуцију електричне енергије и управљање дистрибутивним системом, Подаци о местима преузимања/испоруке – Образац ПО 4.2;
8) дистрибуцију електричне енергије и управљање дистрибутивним системом, Трансформаторске станице – сумарно – Образац ПО 4.3;
9) дистрибуцију електричне енергије и управљање дистрибутивним системом, Трансформаторске станице х/0.4 kV – Образац ПО 4.4;
10) дистрибуцију електричне енергије и управљање дистрибутивним системом, Трансформаторске станице 35/х kV – Образац ПО 4.5;
11) дистрибуцију електричне енергије и управљање дистрибутивним системом, Трансформаторске станице 110/х kV – Образац ПО 4.6;
12) дистрибуцију електричне енергије и управљање дистрибутивним системом, Дужина електроенергетских водова – Образац ПО 4.7;
13) дистрибуцију електричне енергије и управљање затвореним дистрибутивним системом, Општи подаци – Образац ПО 5.1;
14) дистрибуцију електричне енергије и управљање затвореним дистрибутивним системом, Подаци о местима преузимања/испоруке – Образац ПО 5.2;
15) дистрибуцију електричне енергије и управљање затвореним дистрибутивним системом, Трансформаторске станице – Образац ПО 5.3;
16) дистрибуцију електричне енергије и управљање затвореним дистрибутивним системом, Дужина електроенергетских водова – Образац ПО 5.4.
Члан 7. 
Захтев за издавање лиценце за обављање енергетских делатности из области природног гаса садржи и податке наведене у посебним обрасцима који су одштампани уз овај правилник и чине његов саставни део, и то за: 
1) транспорт и управљање транспортним системом за природни гас – Образац ПО 6; 
2) складиштење и управљање складиштем природног гаса – Образац ПО 7; 
3) дистрибуцију и управљање дистрибутивним системом за природни гас – Образац ПО 8.
Члан 8. 
Захтев за издавање лиценце за обављање енергетских делатности из области нафте и деривата нафте садржи и податке наведене у посебним обрасцима који су одштампани уз овај правилник и чине његов саставни део, и то за: 
1) производњу деривата нафте – Образац ПО 9;
2) транспорт нафте нафтоводима – Образац ПО 10;
3) транспорт деривата нафте продуктоводима – Образац ПО 11;
4) складиштење нафте, деривата нафте и биогорива – Образац ПО 12;
5) трговину нафтом, дериватима нафте, биогоривима и компримованим природним гасом – Образац 13;
6) трговину горивима ван станица за снабдевање превозних средстава – Образац ПО 14;
7) пуњење посуда за течни нафтни гас, компримовани и утечњени природни гас – Образац ПО 15;
8) трговину моторним и другим горивима на станицама за снабдевање превозних средстава – Образац ПО 16;
9) трговину горивима за пловила – Образац ПО 17.
Члан 9. 
Захтев за издавање лиценце за обављање енергетских делатности из области топлотне енергије садржи и податке наведене у посебним обрасцима који су одштампани уз овај правилник и чине његов саставни део, и то за:
1) производњу топлотне енергије – Образац ПО 18;
2) дистрибуцију топлотне енергије – Образац ПО 19.
Члан 10. 
Захтев за издавање лиценце за обављање енергетских делатности у вези са течним или гасовитим горивима из биомасе садржи и податке наведене у посебним обрасцима који су одштампани уз овај правилник и чине његов саставни део, и то за:
1) производњу биогорива – Образац ПО 20;
2) производњу биотечности – Образац ПО 21;
3) намешавање биогорива са горивима нафтног порекла – Образац ПО 22.
Члан 11.
Одредбе чл. 4–10. овог правилника које се односе на захтев за издавање лиценце за обављање енергетске делатности примењују се и на захтев за измену лиценце за обављање енергетске делатности. 
Члан 12.
Као доказ о испуњености услова за издавање лиценце, који су прописани Законом и овим правилником, домаће правно лице, односно предузетник подноси: 
1) акт о оснивању и извод из регистра у складу са прописом којим се уређује регистрација привредних субјеката, као и акт о поверавању обављања делатности од општег интереса, односно уговор о концесији;
2) употребну дозволу, односно акт надлежног органа да није предвиђено издавање употребне дозволе;
3) извештај надлежног инспектора из члана 17. овог правилника;
4) доказе о испуњености финансијских услова за обављање енергетске делатности;
5) потврду надлежног органа да директор, односно чланови органа управљања нису били правноснажно осуђени за кривична дела у вези са обављањем привредне делатности;
6) акт надлежног органа да подносиоцу захтева није била изречена мера забране обављања делатности или да су престале правне последице изречене мере; 
7) правни основ коришћења енергетског објекта у којем се обавља енергетска делатност; 
8) акт надлежног органа да над подносиоцем захтева није покренут стечај или ликвидација;
9) изјаву подносиоца захтева оверену од стране надлежног органа да су испуњени услови из члана 25. ст. 6. и 7. Закона.
Члан 13.
Као доказ о испуњености услова за издавање лиценце за обављање енергетске делатности снабдевање на велико електричном енергијом, који су прописани Законом и овим правилником, страно правно лице подноси: 
1) акт о регистрацији код надлежног органа, односно о упису у одговарајући регистар;
2) доказе о испуњености финансијских услова за обављање енергетске делатности;
3) потврду надлежног органа да директор, односно чланови органа управљања нису били правноснажно осуђени за кривична дела у вези са обављањем привредне делатности;
4) акт надлежног органа да подносиоцу захтева није била изречена мера забране обављања делатности или да су престале правне последице изречене мере; 
5) акт надлежног органа да над подносиоцем захтева није покренут стечај или ликвидација;
6) лиценцу за обављање делатности снабдевања електричном енергијом из друге државе, односно акт надлежног органа да је учесник на тржишту електричне енергије или берзи електричне енергије у Европској унији или у земљама потписницама Уговора о оснивању Енергетске заједнице.
Члан 14.
Докази из члана 12. тачка 4) овог правилника су:
1) акт надлежног органа о измирењу пореских обавеза;
2) програм пословања или пословни план за годину у којој се подноси захтев за издавање лиценце.
Поред доказа из става 1. овог члана домаће правно лице, односно предузетник у зависности од периода пословања подноси и следеће доказе:
1) ако послује две или више година:
(1) потврду пословних банака о оствареном промету и дневном просечном стању средстава на свим текућим рачунима подносиоца захтева за претходне две године,
(2) биланс стања и биланс успеха за претходне две године,
(3) стандардизоване извештаје о бонитету: БОН 1 – Потпуни извештај о показатељима за оцену бонитета, БОН 2 – Извештај о финансијском положају и успешности пословања;
2) ако послује мање од две године:
(1) потврду пословних банака о оствареном промету и дневном просечном стању средстава на свим текућим рачунима подносиоца захтева од дана отварања текућег рачуна до дана подношења захтева,
(2) биланс стања и биланс успеха за претходну годину, односно почетни биланс стања, ако енергетски субјект отпочиње са пословањем,
(3) потврду пословне банке или матичног предузећа да подносиоцу захтева може ставити на располагање неопходна финансијска средства или друга средства обезбеђења према обиму планиране активности.
Члан 15. 
Докази из члана 13. тачка 2) овог правилника су:
1) акт надлежног органа о измирењу пореских обавеза;
2) пословни план за годину у којој се подноси захтев за издавање лиценце.
Поред доказа из става 1. овог члана страно правно лице у зависности од периода пословања подноси и следеће доказе:
1) ако послује две или више година:
(1) потврду пословних банака о оствареном промету и дневном просечном стању средстава на свим текућим рачунима подносиоца захтева за претходне две године,
(2) биланс стања и биланс успеха за претходне две године;
2) ако послује мање од две године:
(1) потврду пословних банака о оствареном промету и дневном просечном стању средстава на свим текућим рачунима подносиоца захтева од дана отварања текућег рачуна до дана подношења захтева, 
(2) биланс стања и биланс успеха за претходну годину, односно почетни биланс стања, ако енергетски субјект отпочиње са пословањем, 
(3) потврду пословне банке или матичног предузећа да подносиоцу захтева може ставити на располагање неопходна финансијска средства или друга средства обезбеђења према обиму планиране активности.
Члан 16.
Докази из чл. 12, 13, 14. и 15. овог правилника, прилажу се у оригиналу или овереном препису који не могу бити старији од шест месеци од дана издавања до дана подношења захтева за издавање, односно измену лиценце, осим акта о поверавању обављања енергетске делатнoсти од општег интереса, уговора о концесији, употребне дозволе, акта о оснивању и доказа о правном основу за коришћење енергетског објекта у којем се обавља енергетска делатност. 
Докази који нису на српском језику прилажу се са преводом судског тумача.
3. Захтев за издавање извештаја надлежног инспектора
Члан 17.
Захтев за издавање извештаја надлежног инспектора у погледу испуњености услова и захтева утврђених техничким прописима, као и захтев за издавање извештаја надлежног инспектора у погледу испуњености услова из прописа о енергетској ефикасности, подноси се министарству надлежном за послове енергетике, надлежном органу аутономне покрајине или другом надлежном органу у складу са законом.
Захтев за издавање извештаја надлежног инспектора у погледу стручног кадра из члана 3. овог правилника подноси се министарству надлежном за послове енергетике или надлежном органу аутономне покрајине у складу са Законом.
Захтев за издавање извештаја надлежног инспектора за делатности за које су прописани посебни технички услови који се односе на промет роба и услуга, подноси се министарству надлежном за послове трговине – тржишној инспекцији. 
Захтев за издавање извештаја надлежног инспектора у погледу испуњености услова из прописа о заштити од пожара и експлозија, као и захтев за издавање извештаја надлежног инспектора у погледу испуњености услова из прописа о заштити животне средине подноси се министарству надлежном за те области.
Члан 18.
Захтев за издавање извештаја надлежног инспектора из члана 17. овог правилника, садржи податке о:
1) подносиоцу захтева;
2) енергетској делатности;
3) називу, врсти и локацији енергетског објекта.
Уз захтев из става 1. овог члана прилажу се:
1) акт о оснивању и извод из регистра у складу са прописом којим се уређује регистрација привредних субјеката, као и акт о поверавању обављања делатности од општег интереса, односно уговор о концесији;
2) копија употребне дозволе, односно акта надлежног органа да није предвиђено издавање употребне дозволе;
3) списак енергетских објеката са техничким карактеристикама, у зависности од врсте објекта;
4) списак опреме под притиском; 
5) извештај о извршеним ревизијама и ремонтима са роковима за отклањање утврђених неисправности одређеним на основу техничког стања објекта и времена потребног за довођење објекта у исправно стање, потписан од стране подносиоца захтева, односно одговорног лица у правном лицу;
6) копије евиденционих и ревизионих листова опреме под притиском, односно копије записника о испитивању на чврстоћу и непропусност гасовода, нафтовода и продуктовода;
7) изјава, дата под пуном материјалном и кривичном одговорношћу о исправности и истинитости података наведених у захтеву за издавање извештаја надлежног инспектора и доказима који се подносе уз захтев за издавање извештаја.
Захтев за издавање извештаја надлежних инспектора из члана 17. овог правилника, поред података из става 1. овог члана, садржи податке у складу са прописима којима се уређују послови трговине, заштита животне средине и заштита од пожара и експлозија.
Захтев за издавање извештаја надлежног инспектора из члана 17. став 2. овог правилника садржи списак запослених лица којима доказује испуњеност прописаних услова у погледу стручног кадра, као и податке о подносиоцу захтева и енергетској делатности. 
Уз захтев за издавање извештаја надлежног инспектора из става 4. овог члана прилажу се следећи докази: 
1) копија потврде, односно уверења о положеном стручном испиту;
2) копија обрасца М-3А Пријава, промена и одјава на обавезно социјално осигурање;
3) копијa уговора о раду.
4. Регистар
Члан 19.
Регистар издатих и одузетих лиценци се води као јавна књига у облику регистарске књиге (штампана форма) и као јединствена база података (електронска форма).
Регистар издатих и одузетих лиценци је доступан на интернет страници Агенције, односно надлежног органа јединице локалне самоуправе, града, односно града Београда, а увид у регистар се може обавити у службеним просторијама Агенције, односно надлежног органа јединице локалне самоуправе, града, односно града Београда. 
III. СЕРТИФИКАЦИЈА
1. Поступак сертификације
Члан 20.
Поступак сертификације оператора преносног система електричне енергије, односно оператора транспортног система природног гаса покреће се и спроводи у складу са Законом и овим правилником.
Поступак сертификације оператора преносног система електричне енергије, односно оператора транспортног система природног гаса у вези са трећим земљама покреће се и спроводи у складу са Законом и овим правилником.
2. Садржај захтева за сертификацију
Члан 21.
Захтев за сертификацију садржи податке о подносиоцу захтева и изјаву о исправности и истинитости података наведених у захтеву из обрасца ОС1, који је одштампан уз овај правилник и чини његов саставни део.
Захтев из става 1. овог члана садржи и податке наведене у посебним обрасцима који су одштампани уз овај правилник и чине његов саставни део, и то за сертификацију: 
1) оператора преносног система електричне енергије – Образац ОС 2; 
2) оператора транспортног система – Образац ОС 3.1;
3) независног оператора система – Образац ОС 3.2;
4) независног оператора транспорта – Образац ОС 3.3.
Члан 22.
Уз захтев из члана 21. овог правилника подноси се: 
1) акт о оснивању или статут и извод из регистра у складу са прописом којим се уређује регистрација привредних субјеката, као и акт о поверавању обављања делатности од општег интереса;
2) годишњи финансијски извештај са извештајем ревизора;
3) доказе о власничким и другим правима на мрежи;
4) списак лиценци, дозвола и/или других овлашћења које је правно лице које се сертификује добило за обављање енергетске делатности у Републици Србији и/или другим земљама; 
5) списак сувласника/акционара, а у коме треба да буде јасно назначено колико акција и гласова има сваки од сувласника/акционара; 
6) списак сувласника/акционара из трећих земаља, уколико их има, а у коме треба да буде јасно назначено колико акција и гласова има сваки сувласник/акционар;
7) списак правних лица која су под непосредном или посредном контролом правног лица које се сертификује са јасним навођењем начина контроле и права правног лица које се сертификује која произилазе из те контроле;
8) списак других енергетских субјеката повезаних са правним лицем које се сертификује са јасним навођењем врсте односа и нивоом сарадње;
9) списак лиценци, дозвола и/или других овлашћења које имају лица из тач. 5) и 6) овог става за обављање енергетске делатности у Републици Србији и/или другим земљама; 
10) копије аката којима се уређује организација рада органа управљања правног лица које се сертификује;
11) списак чланова органа управљања лица из тач. 5) и 6) овог става;
12) одлуку о избору чланова органа управљања правног лица које се сертификује;
13) одлуку органа управљања о избору директора правног лица које се сертификује;
14) изјава о директору и другим лицима овлашћеним за заступање која садржи: 
(1) надлежности и функције,
(2) описе њихових радних места,
(3) изјаву да та лица не учествују у обављању енергетских делатности производња и/или снабдевање електричном енергијом и/или природним гасом; 
15) акт и процедуре којима се спречава откривање поверљивих или других комерцијално осетљивих информација енергетским субјектима који се баве производњом и/или снабдевањем електричном енергијом и/или природним гасом;
16) изјава о запосленима који су прешли у правно лице које се сертификује, а обављали су послове руковођења или су били чланови органа управљања у предузећима која обављају делатност производње или снабдевања електричном енергијом или природним гасом, у периоду од шест месеци пре подношења захтева за сертификацију;
17) изјава о представницима јавне власти који имају директну или индиректну контролу или право удела код подносиоца захтева за сертификацију;
18) изјава о начину испуњавања одредбе о независности у случајевима у којима исти представник јавне власти директно или индиректно спроводи контролу над енергетским субјектима који обављају енергетске делатности производње или снабдевања електричном енергијом или природним гасом, и истовремено директно или индиректно спроводи контролу или има било које друго овлашћење над оператором преносног односно транспортног система или преносним односно транспортним системом.
Члан 23. 
Захтев из члана 21. овог правилника, као и докази из члана 22. овог правилника подносе се на српском језику са преводом судског тумача на енглески језик. 
У поступку сертификације Агенција, односно надлежно тело сагласно обавезама које произлазе из потврђених међународних уговора може затражити од правног лица које се сертификује и/или било ког правног лица повезаног с њим додатна документа, податке и/или информације важне за сертификацију оператора преносног, односно транспортног система. 
Правно лице у поступку сертификације, дужно је да, без одлагања, обавести Агенцију о свим променама у односу на достављене доказе из члана 22. овог правилника. 
3. Садржај одлуке о сертификацији
Члан 24.
Агенција доноси одлуку о сертификацији, у складу са Законом која садржи: назив, седиште и адресу правног лица које се сертификује, модел организовања оператора система, број и датум издавања мишљења надлежног тела сагласно обавезама које произлазе из потврђених међународних уговора и образложење које садржи утврђено чињенично стање у погледу испуњености услова у складу са Законом и овим правилником.
IV. ЗАВРШНЕ ОДРЕДБЕ
Члан 25. 
Даном ступања на снагу овог правилника престаје да важи Правилник о ближим условима и садржини захтева за издавање, измену и одузимање лиценце за обављање енергетских делатности и о начину вођења регистра издатих и одузетих лиценци („Службени гласник РС”, број 31/13).
Члан 26. 
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00010/2015-04
У Београду, 9. октобра 2015. године
Министар,
Александар Антић, с.р.
 

Општи образац ОО1 - Захтев за издавање/измену лиценце за 
				обављање енергетске делатности   

Општи образац ОО2 - Захтев за издавање лиценце за обављање енергетске делатности 
				
 

Образац ПО 1.1 - Производња електричне енергије - хидроелектране

Образац ПО 1.2 - Производња електричне 
				енергије - термоелектране

Образац ПО 1.3 - Производња електричне 
				енергије - ветроелектране

Образац ПО 1.4 - Производња електричне 
				енергије - соларне електране

Образац ПО 1.5 - Производња 
				електричне енергије - електране које нису 
				обухваћене обрасцима ПО 1.1 до ПО 1.4


Образац ПО 2.1 - Комбинова производња 
				електричне енергије и топлотне енергије - Општи подаци


Образац ПО 2.2 - Комбинова производња 
				електричне енергије и топлотне енергије - Подаци о гориву и 
				емисијама гасова и честица


Образац ПО 3.1 - Пренос електричне 
				енергије и управљање преносним системом - Општи подаци


Образац ПО 3.2 - Пренос електричне 
				енергије и управљање преносним системом, Трансформаторске 
				станице - сумарно


Образац ПО 3.3 - Пренос електричне 
				енергије и управљање преносним системом, Електроенергетски 
				водови - сумарно


Образац ПО 3.4 - Пренос електричне 
				енергије и управљање преносним системом - Трансформаторске 
				станице


Образац ПО 3.5 - Пренос електричне 
				енергије и управљање преносним системом - Надземни 
				електроенергетски водови по напонским нивоима


Образац ПО 4.1 - Дистрибуцијa електричне 
				енергије и управљање дистрибутивним системом - Општи подаци

Образац ПО 4.2 - Дистрибуцијa електричне 
				енергије и управљање дистрибутивним системом - Подаци о местима 
				преузимања/испоруке

Образац ПО 4.3 - Дистрибуцијa електричне 
				енергије и управљање дистрибутивним системом - Трансформаторске 
				станице – сумарно

Образац ПО 4.4 - Дистрибуцијa електричне 
				енергије и управљање дистрибутивним системом - Трансформаторске 
				станице х/0.4

Образац ПО 4.5 - Дистрибуцијa електричне 
				енергије и управљање дистрибутивним системом - Трансформаторске 
				станице 35/х kV

Образац ПО 4.6 - Дистрибуцијa електричне 
				енергије и управљање дистрибутивним системом - Трансформаторске 
				станице 110/х kV

Образац ПО 4.7 - Дистрибуцијa електричне 
				енергије и управљање дистрибутивним системом - Дужина 
				електроенергетских водова

Образац ПО 5.1 - Дистрибуцијa електричне 
				енергије и управљање затвореним дистрибутивним системом - Општи 
				подаци

Образац ПО 5.2 - Дистрибуцијa електричне 
				енергије и управљање затвореним дистрибутивним системо - Подаци 
				о местима преузимања/испоруке

Образац ПО 5.3 - Дистрибуцијa електричне 
				енергије и управљање затвореним дистрибутивним системом - 
				Трансформаторске станице

Образац ПО 5.4 - Дистрибуцијa електричне 
				енергије и управљање затвореним дистрибутивним системом - Дужина 
				електроенергетских водова

Образац ПО 6 - Транспорт и управљање 
				транспортним системом за природни гас


Образац ПО 7 - Складиштење и управљање 
				складиштем природног гаса

Образац ПО 8 - Дистрибуција и управљање 
				дистрибутивним системом за природни гас

Образац ПО 9 - Производња деривата нафте

Образац ПО 10 - Транспорт нафте 
				нафтоводима

Образац ПО 11 - Транспорт деривата нафте 
				продуктоводима

Образац ПО 12 - Складиштење нафте, 
				деривата нафте и биогорива

Образац ПО 13 - Трговина нафтом, дериватима 
				нафте, биогоривима и компримованим природним гасом

Образац ПО 14 - Трговина горивима ван 
				станица за снабдевање превозних средстава

Образац ПО 15 - Пуњење посуда за течни 
				нафтни гас, компримовани и утечњени природни гас

Образац ПО 16 - Трговина моторним и 
				другим горивима на станицама за снабдевање превозних средстава

Образац ПО 17 - Трговина горивима за 
				пловила

Образац ПО 18 - Производња топлотне 
				енергије

Образац ПО 19 - Дистрибуција топлотне 
				енергије

Образац ПО 20 - Производња биогорива

Образац ПО 21 - Производња биотечности

Образац ПО 22 - Намешавање биогорива са 
				горивима нафтног порекла  

Образац ОС1 - Захтев за сертификацију

Образац ОС 2 - Оператор преносног система електричне енергије

Образац ОС 3.1 - Оператор транспортног система

Образац ОС 3.2 - Независни оператор система

Образац ОС 3.3 - Независни оператор транспорта