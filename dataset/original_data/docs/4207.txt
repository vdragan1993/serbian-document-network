На основу члана 6. став 1. Закона о техничким захтевима за производе и оцењивању усаглашености („Службени гласник РС”, број 36/09), 
Министар привреде доноси
 
ПРАВИЛНИК 
о електричној опреми намењеној за употребу у оквиру одређених граница напона
"Службени гласник РС", број 25 од 9. марта 
				2016.
 
I. УВОДНЕ ОДРЕДБЕ
Предмет
Члан 1.
Овим правилником прописују се: битни елементи безбедносних циљева за електричну опрему и други захтеви које мора да испуни електрична опрема која се испоручује на тржишту; претпоставка усаглашености; поступци оцењивања усаглашености електричне опреме; садржина техничке документације; знак усаглашености и означавање усаглашености; декларација о усаглашености и модел декларације о усаглашености; захтеви које мора да испуњава тело за оцењивање усаглашености и заштитна клаузула.
Значење појединих израза
Члан 2.
Поједини изрази који се употребљавају у овом правилнику имају следеће значење:
1) испорука на тржишту је свако чињење доступним електричне опреме на тржишту Републике Србије ради дистрибуције, потрошње или употребе, у оквиру трговачке делатности, са или без накнаде;
2) стављање на тржиште је прва испорука електричне опреме на тржишту Републике Србије;
3) произвођач је предузетник или правно лице које израђује електричну опрему или даје да се електрична опрема пројектује и изради са циљем да је стави на тржиште под својим пословним именом или трговачким знаком;
4) заступник је предузетник или правно лице регистровано у Републици Србији које је произвођач писмено овластио да у његово име извршава одређене активности прописане овим правилником;
5) увозник је предузетник или правно лице регистровано у Републици Србији које ставља на тржиште Републике Србије електричну опрему из других земаља;
6) дистрибутер је предузетник или правно лице регистровано у Републици Србији које је укључено у ланац испоруке и које испоручује на тржишту електричну опрему, а није произвођач или увозник;
7) испоручилац је произвођач, заступник, увозник или дистрибутер;
8) техничка спецификација је документ у коме се утврђују технички захтеви које треба да испуни електрична опрема;
9) хармонизовани стандард је европски стандард који је донет на основу захтева Европске комисије за примену у хармонизованом законодавству Европске уније;
10) оцењивање усаглашености је поступак којим се утврђује да ли су за електричну опрему испуњени безбедносни циљеви из члана 5. овог правилника и Прилога 1 – Битни елементи безбедносних циљева за електричну опрему намењену за употребу у оквиру одређених граница напона, који је одштампан уз овај правилник и чини његов саставни део;
11) опозив је свака активност или мера којом се врши повраћај електричне опреме која је већ испоручена крајњем кориснику;
12) повлачење је свака активност или мера којом се спречава да се електрична опрема у ланцу испоруке испоручи на тржишту;
13) хармонизовано законодавство Европске уније је законодавство Европске уније којим се усаглашавају услови за стављање производа на тржиште;
14) знак усаглашености је ознака коју произвођач ставља на електричну опрему и којом потврђује да је та електрична опрема усаглашена са захтевима свих прописа којима је утврђена обавеза стављања тог знака.
Други изрази који се употребљавају у овом правилнику, а нису дефинисани у ставу 1. овог члана, имају значење дефинисано законима којима се уређују технички захтеви за производе и оцењивање усаглашености, општа безбедност производа, тржишни надзор, акредитација и стандардизација.
Примена
Члан 3.
Овај правилник примењује се на електричну опрему намењену за употребу у границама напона између 50 V и 1000 V за наизменичну струју и између 75 V и 1500 V за једносмерну струју, осим електричне опреме и појава из члана 4. овог правилника (у даљем тексту: електрична опрема).
Електрична опрема и појаве на које се не примењује правилник
Члан 4.
Овај правилник се не примењује на следећу електричну опрему и појаве:
1) електричну опрему намењену за употребу у експлозивној атмосфери;
2) електричну опрему која се користи у радиолошке и медицинске сврхе;
3) електричну опрему лифтова за превоз лица и терета;
4) бројила електричне енергије;
5) прикључнице и утикаче за употребу у домаћинству;
6) уређаје за контролу електричних ограда;
7) радио-електричне сметње;
8) специјализовану електричну опрему за употребу на бродовима, авионима или железници која испуњава захтеве за безбедност прописане од стране одговарајућих међународних организација;
9) опрему израђену по мери, намењену стручњацима искључиво за употребу на местима на којима се обављају истраживачке и развојне делатности и у те сврхе.
II. ИСПОРУКА ЕЛЕКТРИЧНЕ ОПРЕМЕ НА ТРЖИШТУ
Испорука на тржишту 
Члан 5.
Електрична опрема може бити испоручена на тржишту Републике Србије само ако, када је израђена у складу с добром инжењерском праксом у области безбедности која је на снази у Републици Србији, не угрожава здравље и безбедност људи или домаћих животиња или имовину, под условом да је исправно уграђена, одржавана и да се користи за предвиђену намену.
Битни елементи безбедносних циљева из става 1. овог члана садржани су у Прилогу 1 овог правилника.
Слободан промет
Члан 6.
Електрична опрема која која је усаглашена са захтевима из овог правилника испоручује се на тржишту слободно, без икаквих ограничења.
Захтеви за прикључивање електричне опреме на мрежу или за испоруку електричне енергије
Члан 7.
Енергетски субјекти, који у смислу закона којим се уређује област енергетике, обављају дистрибуцију и испоруку електричне енергије, не могу корисницима електричне опреме постављати строже захтеве за безбедност електричне опреме за прикључивање на мрежу или за испоруку електричне енергије, од оних који су прописани чланом 5. и Прилогом 1 овог правилника.
Захтеви за електричну опрему
Члан 8.
Електрична опрема може да се испоручи на тржишту само ако испуњава следеће захтеве: 
1) да је пројектована и израђена у складу са безбедносним циљевима из члана 5. и Прилога 1 овог правилника; 
2) да је за електричну опрему произвођач сачинио техничку документацију из Прилога 2 – Интерна контрола производње, који је одштампан уз овај правилник и чини његов саставни део (у даљем тексту: техничка документација); 
3) да је спроведен поступак оцењивања усаглашености електричне опреме у складу са Прилогом 2 овог правилника; 
4) да је за електричну опрему произвођач сачинио декларацију о усаглашености из члана 12. овог правилника (у даљем тексту: декларација о усаглашености) и да је на електричну опрему ставио знак усаглашености, ако електрична опрема испуњава безбедносне циљеве из члана 5. и Прилога 1 овог правилника; 
5) да је произвођач обезбедио одговарајуће поступке којима се остварује континуираност испуњености захтева овог правилника у случају серијске производње електричне опреме при чему се, на одговарајући начин, узимају у обзир измене настале у пројекту или карактеристикама електричне опреме, као и измене у примењеним стандардима или другим техничким спецификацијама на основу којих је декларисана усаглашеност електричне опреме;
6) да испоручилац који ставља електричну опрему на тржиште, када је то одговарајуће с обзиром на ризике које електрична опрема представља, а у циљу заштите здравља и безбедности, врши испитивање узорака електричне опреме на тржишту, проверава оправданост рекламација и, ако је потребно, води регистар рекламација и регистар неусаглашене и опозване електричне опреме и о томе обавештава дистрибутере;
7) да је произвођач електричну опрему која се ставља на тржиште означио бројем типа, шарже или серије или неким другим податком који омогућава њену идентификацију или, у случајевима када то не допуштају димензије или карактеристике електричне опреме, да су идентификациони подаци наведени на њеној амбалажи или у документацији која је прати;
8) да је произвођач на електричној опреми или, када то није могуће, на њеној амбалажи или у документацији која је прати, навео своје пословно име или трговачки знак, као и своју поштанску адресу за контакт;
9) да је увозник на електричној опреми или, када то није могуће, на њеној амбалажи или у документацији која је прати, навео своје пословно име или трговачки знак, као и своју поштанску адресу за контакт, на српском језику;
10) да електричну опрему прате јасна и разумљива упутства и безбедносне информације на српском језику;
11) да услови складиштења или транспорта не угрожавају усаглашеност електричне опреме са безбедносним циљевима из члана 5. и Прилога 1 овог правилника. 
Декларација о усаглашености и техничка документација чува се у периоду од најмање десет година након стављања електричне опреме на тржиште и ставља се на располагање надлежном инспектору, у складу са законом којим се уређују технички захтеви за производе и оцењивање усаглашености и прописом којим се уређује начин спровођења оцењивања усаглашености.
III. УСАГЛАШЕНОСТ ЕЛЕКТРИЧНЕ ОПРЕМЕ
Претпоставка усаглашености на основу српских стандарда којима се преузимају хармонизовани стандарди
Члан 9.
Сматра се да електрична опрема испуњава безбедносне циљеве из члана 5. и Прилога 1 овог правилника ако испуњава захтеве српских стандарда или њихових делова, којима су преузети одговарајући хармонизовани стандарди, односно њихови делови, и то у мери у којој су ти циљеви обухваћени таквим стандардима, односно њиховим деловима.
Списак српских стандарда из става 1. овог члана (у даљем тексту: списак стандарда) се саставља и објављује у складу са законом којим се уређују технички захтеви за производе и оцењивање усаглашености.
Претпоставка усаглашености на основу међународних стандарда
Члан 10.
У случају да нису донети и објављени српски стандарди из члана 9. овог правилника, сматра се да електрична опрема испуњава безбедносне циљеве из члана 5. и Прилога 1 овог правилника ако је израђена у складу са захтевима за безбедност међународних стандарда Међународне електротехничке комисије (IEC) који су објављени у службеном гласилу Европске уније.
Претпоставка усаглашености на основу националних стандарда
Члан 11.
У случају да нису донети и објављени српски стандарди из члана 9. овог правилника, као и да нису објављени захтеви за безбедност међународних стандарда из члана 10. овог правилника, сматра се да електрична опрема испуњава безбедносне циљеве из члана 5. и Прилога 1 овог правилника ако је израђена у складу са захтевима за безбедност из националних стандарда Републике Србије или државе у којој је произведена којима се обезбеђује испуњавање тих безбедносних циљева. 
Декларација о усаглашености
Члан 12.
Декларацијом о усаглашености потврђује се да електрична опрема испуњава безбедносне циљеве из члана 5. и Прилога 1 овог правилника.
Декларација о усаглашености сачињава се на српском језику по моделу из Прилога 4 – Модел декларације о усаглашености, који је одштампан уз овај правилник и чини његов саставни део, тако да садржи елементе из поступка оцењивања усаглашености из Прилога 2 овог правилника и редовно се ажурира.
Изузетно, за електричну опрему која се увози у Републику Србију, уколико декларација о усаглашености није сачињена на српском језику, лице које ставља ту електричну опрему на тржиште обезбеђује њен превод на српски језик.
Уколико се на електричну опрему примењује више прописа којима је утврђена обавеза сачињавања декларације о усаглашености, сачињава се јединствена декларација о усаглашености у складу са свим примењеним прописима, у којој су наведени сви ти прописи, при чему се под јединственом декларацијом о усаглашености сматра и скуп свих декларација о усаглашености у складу са појединачним примењеним прописима.
Сачињавањем декларације о усаглашености произвођач преузима одговорност за усаглашеност електричне опреме са захтевима овог правилника.
Потврда о усаглашености 
Члан 13.
Пре стављања електричне опреме на тржиште, произвођач, његов заступник или увозник за ту електричну опрему, у складу са поступком из Прилога 3 – Потврда о усаглашености, који је одштампан уз овај правилник и чини његов саставни део, обезбеђује потврду о усаглашености или извод из евиденције о издатим потврдама о усаглашености од тела за оцењивање усаглашености које је именовано за обављање послова оцењивања усаглашености електричне опреме са безбедносним циљевима из члана 5. и Прилога 1 овог правилника (у даљем тексту: именовано тело).
Потврда о усаглашености или извод из евиденције о издатим потврдама о усаглашености из става 1. овог члана не обезбеђује се за електричну опрему за коју су захтеви за безбедност уређени посебним техничким прописима, а који се у погледу захтева у вези са ризицима од електричних опасности позивају на примену овог правилника.
Потврда о усаглашености важи за исти тип и/или модел електричне опреме истог произвођача пет година од дана њеног издавања.
Означавање усаглашености 
Члан 14.
Електрична опрема која је усаглашена са захтевима овог правилника, пре стављања на тржиште, означава се знаком усаглашености из Прилога 5 – Знак усаглашености, који је одштампан уз овај правилник и чини његов саставни део.
Знак усаглашености ставља се на електричну опрему или њену натписну плочицу тако да буде видљив, читљив и неизбрисив, а уколико то није могуће или није оправдано због карактеристика електричне опреме, на њену амбалажу или документацију која је прати.
На електричну опрему се могу стављати и други знакови, симболи, натписи или друге ознаке, под условом да се тиме не смањује видљивост, читљивост и/или значење знака усаглашености.
IV. ЗАХТЕВИ ЗА ИМЕНОВАНО ТЕЛО ЗА ОЦЕЊИВАЊЕ УСАГЛАШЕНОСТИ
Захтеви за обављање послова оцењивања усаглашености електричне опреме
Члан 15.
Тело за оцењивање усаглашености може да обавља послове оцењивања усаглашености електричне опреме са безбедносним циљевима из члана 5. и Прилога 1 овог правилника ако испуњава захтеве из Прилога 6 – Захтеви које мора да испуни тело за оцењивање усаглашености да би било именовано за оцењивање усаглашености, који је одштампан уз овај правилник и чини његов саставни део и ако је именовано у складу са законом којим се уређују технички захтеви за производе и оцењивање усаглашености и прописом донетим на основу тог закона.
Претпоставка о испуњености захтева за именовано тело
Члан 16.
Претпоставља се да тело за оцењивање усаглашености које докаже испуњеност захтева одговарајућих српских стандарда или делова тих стандарда, испуњава и захтеве из Прилога 6 овог правилника, у мери у којој су ти захтеви обухваћени наведеним стандардима.
Одговарајући српски стандарди из става 1. овог члана су српски стандарди којима су преузети релевантни хармонизовани стандарди који садрже захтеве за тела за оцењивање усаглашености.
Захтеви за именовано тело у вези са његовим подизвођачима
Члан 17.
Уколико именовано тело повери подизвођачу обављање одређених активности у вези са оцењивањем усаглашености, за које је то тело именовано, у земљи или иностранству, именовано тело обезбеђује да тај подизвођач испуњава захтеве из Прилога 6 овог правилника и доказе о томе чува и ставља на располагање министру надлежном за именовање тела за оцењивање усаглашености електричне опреме са битним захтевима овог правилника (у даљем тексту: орган надлежан за именовање).
Именовано тело, које поверава одређене активности у вези са оцењивањем усаглашености подизвођачу, има пуну одговорност за обављање тих поверених активности.
V. ПРОВЕРЕ ЕЛЕКТРИЧНЕ ОПРЕМЕ ПОСЛЕ ИСПОРУКЕ НА ТРЖИШТУ И ЗАШТИТНА КЛАУЗУЛА 
Захтеви за безбедност електричне опреме после испоруке на тржишту и/или стављања у употребу, oдносно захтеви за безбедност електричне опреме током века употребе
Члан 18.
Испоручилац обезбеђује да, без одлагања, буду предузете све неопходне корективне радње како би електрична опрема којa је испорученa на тржишту и/или стављенa у употребу, а која није усаглашена или постоје разлози да испоручилац сматра да није усаглашена са овим правилником, била усаглашена са овим правилником, повучена или, ако је потребно, опозвана. 
Испоручилац, ако електрична опрема представља ризик за здравље и безбедност људи, домаћих животиња или за имовину, односно није усаглашена са захтевима овог правилника, о томе надлежном органу тржишног надзора, без одлагања, доставља обавештење које садржи и податке о неусаглашености и предузетим корективним радњама, у складу са законом којим се уређују технички захтеви за производе и оцењивање усаглашености.
Корективне радње из става 1. овог члана се предузимају за сву неусаглашену електричну опрему испоручену на тржишту и то сразмерно ризику који таква електрична опрема представља.
Ако је за електричну опрему из става 1. овог члана издата исправа о усаглашености у складу са овим правилником, именовано тело које је издало ту исправу се обавештава о утврђеној неусаглашености.
Ако нису предузете корективне радње у складу са ставом 1. овог члана, предузимају се одговарајуће мере, у складу са законом којим се уређују технички захтеви за производе и оцењивање усаглашености. 
Формална неусаглашеност електричне опреме
Члан 19.
Ако се после испоруке електричне опреме на тржишту утврди било која од следећих неусаглашености:
1) одсуство знака усаглашености;
2) стављање знака усаглашености супротно одредбама члана 14. овог правилника;
3) несачињавање декларације о усаглашености;
4) сачињавање декларације о усаглашености супротно одредбама члана 12. и Прилога 4 овог правилника;
5) недоступност или некомплетност техничке документације;
6) одсуство, некомплетност или нетачност информација из члана 8. став 1. тач. 8) и 9) овог правилника;
7) неиспуњавање других захтева из члана 8. овог правилника, осим захтева из става 1. тачка 1) тог члана;
8) неиспуњавање захтева из члана 13. овог правилника,
сматра се да је електрична опрема формално неусаглашена и, у случају неотклањања или понављања формалне неусаглашености, предузимају се мере у складу са законом којим се уређују технички захтеви за производе и оцењивање усаглашености. 
Заштитна клаузула
Члан 20.
Испорука или употреба електричне опреме која је испоручена на тржишту, чија је усаглашеност оцењена у складу са овим правилником, на коју је стављен знак усаглашености и за коју је сачињена декларација о усаглашености, коју прати прописана документација и која се користи у складу са предвиђеном наменом или у условима који се могу разумно предвидети, а за коју се утврди да представља ризик за здравље и безбедност људи или домаћих животиња или за имовину, може се ограничити или забранити или та електрична опрема може бити повучена или опозвана, у складу са законима којима се уређују технички захтеви за производе и оцењивање усаглашености и тржишни надзор и овим правилником.
VI. УСКЛАЂЕНОСТ СА ПРОПИСИМА ЕВРОПСКЕ УНИЈЕ
Члан 21.
Овај правилник је усклађен са Директивом 2014/35/ЕУ Европског парламента и Савета од 26. фебруара 2014. године о усаглашавању прописа држава чланица о испоручивању на тржишту електричне опреме намењене за употребу у оквиру одређених граница напона.
VII. ПРЕЛАЗНЕ И ЗАВРШНЕ ОДРЕДБЕ
Члан 22.
Од дана ступања на снагу потврђеног међународног уговора о оцењивању усаглашености и прихватању индустријских производа са Европском унијом (у даљем тексту: АCАА споразум) за електричну опрему на коју се примењује овај правилник или, ако тај уговор не буде закључен, од дана приступања Републике Србије Европској унији, у свим одредбама и насловима из овог правилника у којима се наводе, речи: „знак усаглашености” имаће значење: „CЕ знак”, а речи: „декларација о усаглашености” имаће значење: „ЕУ декларација о усаглашености”. 
Од дана приступања Републике Србије Европској унији, у чл. 2. и 5. овог правилника речи: „Република Србија” имаће значење: „Европска унија”, у члану 11. овог правилника реч: „државе” имаће значење: „државе чланице Европске уније”, а у члану 8. став 1. тач. 9) и 10), речи: „на српском језику” имаће значење: „на српском језику или на језику лако разумљивом крајњим корисницима и надлежном инспектору”.
Члан 23.
Од дана почетка примене овог правилника до дана ступања на снагу АCАА споразума за електричну опрему на коју се примењује овај правилник или, ако тај уговор не буде закључен, до дана приступања Републике Србије Европској унији, означавање усаглашености електричне опреме обавља се стављањем Српског знака усаглашености у складу са овим правилником и посебним прописима.
Од дана ступања на снагу АCАА споразума за електричну опрему на коју се примењује овај правилник или, ако тај уговор не буде закључен, од дана приступања Републике Србије Европској унији, означавање усаглашености електричне опреме обавља се стављањем CЕ знака у складу са овим правилником и посебним прописима.
Изузетно од става 2. овог члана, електрична опрема која је усаглашена са овим правилником и која се даном ступања на снагу АCАА споразума за електричну опрему на коју се примењује овај правилник или, ако тај уговор не буде закључен, даном приступања Републике Србије Европској унији, налази на залихама испоручилаца, а није означена CЕ знаком, може да се испоручује на територији Републике Србије до истека тих залиха, а најкасније две године од дана приступања Републике Србије Европској унији.
Члан 24.
Даном ступања на снагу потврђеног међународног уговора о оцењивању усаглашености и прихватању индустријских производа са Европском унијом (АCАА споразум) за електричну опрему на коју се примењује овај правилник или, ако тај уговор не буде закључен, даном приступања Републике Србије Европској унији, престају да се примењују одредбе члана 13, главе IV, Прилога 3 и тачке 7. Прилога 4 овог правилника.
Члан 25.
Даном почетка примене овог правилника престају да важе следећи прописи: 
1) Правилник о електричној опреми намењеној за употребу у оквиру одређених граница напона („Службени гласник РС”, број 13/10);
2) Правилник о техничким нормативима за ласерске уређаје и системе („Службени лист СФРЈ”, број 72/87);
3) Правилник о техничким мерама за уређаје са светлећим цевима („Службени лист СФРЈ”, број 14/67);
4) Правилник о техничким и другим захтевима за обележавање ласерских производа, затворених просторија и терена („Службени гласник РС”, број 56/09).
Тела за оцењивање усаглашености која су именована у складу са прописом из става 1. тачка 1) овог члана, обављају те послове, у складу са чланом 13. овог правилника, од дана почетка примене овог правилника до окончања поступка именовања у складу са овим правилником.
Тела за оцењивање усаглашености из става 2. овог члана могу да органу надлежном за именовање поднесу захтев за именовање у складу са овим правилником најкасније шест месеци од дана почетка његове примене.
Тела за оцењивање усаглашености из става 2. овог члана, која не поднесу захтев за именовање у року из става 3. овог члана, односно тела за оцењивање усаглашености за која орган надлежан за именовање, по поднетом захтеву, утврди да не испуњавају захтеве из овог правилника, неће моћи да обављају послове оцењивања усаглашености као именована тела у складу са овим правилником.
Исправе о усаглашености које су, до дана почетка примене овог правилника, тела из става 2. овог члана издала са роком важења, важе до истека рока на који су издате, а исправе о усаглашености које су та тела, на основу прописа из става 1. тачка 1) овог члана, издала без рока важења, важе годину дана од дана почетка примене овог правилника.
Члан 26.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јула 2017. године.
Број 119-01-123/2015-07 
У Београду, 1. марта 2016. године 
Министар,
Жељко Сертић, с.р.


Прилог 1 - 
Битни 
	елементи безбедносних циљева за електричну опрему намењену за употребу у 
	оквиру одређених граница напона

Прилог 2 - 
Интерна 
	контрола производње

Прилог 3 - 
Потврда 
	о усаглашености 

Прилог 4 - 
Модел 
	декларације о усаглашености

Прилог 5 - 
Знак 
	усаглашености

Прилог 6 - 
Захтеви 
	које мора да испуни тело за оцењивање усаглашености да би било именовано за 
	оцењивање усаглашености