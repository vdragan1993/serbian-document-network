На
основу члана 32. став 2 Закона о здравственој заштити („Службени гласник
Републике Србије“, бр. 17/92, и 50/92),
Влада
Републике Србије донела је
 
 
УРЕДБУ

о 
прикупљању резерви крви
„Службени гласник
РС”, број 36 од 21. маја 1993.
 
 
 I. ОСНОВНЕ ОДРЕДБЕ
 
Члан 1.
Овом
уредбом утврђују се:
1)
потребе које се обезбеђују прикупљањем крви,
2)
минимални нормативи резерви крви, 
3)
задаци здравствених и других установа у спровођењу ове уредбе,
4)
начин обезбеђивања средстава.
Члан 2.
За
задовољавање односно обезбеђивање потреба и минималних норматива резерви крви
утврђених овом уредбом неопходно је да се годишње мотивише за давање крви и да
се узме крв од најмање 3% становништва, односно од најмање 300.000 давалаца
крви (око 110.000 литара крви).
Министарство
надлежно за послове здравља ближе утврђује за сваку годину број давалаца крви
по општинама, начин планирања броја давалаца по установама, предузећима и
заједницама, као и подручје на коме поједине здравствене установе врше
прикупљање крви.
 
II. ПОТРЕБЕ И
МИНИМАЛНИ НОРМАТИВИ РЕЗЕРВИ КРВИ
 
Члан 3.
Из
прикупљене, односно узете, обрађене и прерађене крви од даваоца крви обезбеђују
се:
1)
потребе здравствених установа у свежој крви и компонентама крви (еритроцити,
тромбоцити, замрзнута свежа плазма, криопреципитат и леукоцити), у количинама
које су неопходне за свакодневно лечење оболелих и повређених, као и за
петодневне резерве;
2)
потребе здравствених установа у стабилним продуктима од крви (албумин, гама
глобулин, специфични гама глобулини, концентровани фактори коагулације и др.) и
тест серумима у количинама које су неопходне за свакодневно лечење оболелих и
повређених, као и за једномесечне резерве ових продуката;
3)
резерве Републике Србије у стабилним продуктима и тест серумима за потребе у
рату, у случају елементарних и других већих непогода и других ванредних
прилика.
 
III. ЗАДАЦИ
ЗДРАВСТВЕНИХ И ДРУГИХ УСТАНОВА У ПРИКУПЉАЊУ КРВИ
 
Члан 4.
Мотивисање
становништва за давање крви и узимање крви врши се на принципима добровољности,
анонимности и бесплатности.
Организацију
и спровођење активности на мотивисању становништва за давање крви и на узимању
крви, у складу са законом, врши Црвени крст Србије и његови организациони
делови. Завод за трансфузију крви Србије и други заводи за трансфузију крви,
односно здравствене установе које врше узимање крви, у сталној сарадњи са
установама, предузећима, школама, факултетима, средствима јавног информисања,
спортским, верским и другим организацијама, заједницама, удружењима и
клубовима, општинама односно градовима и свим здравственим установама.
Активности
из става 1. овог члана обухватају:
1)
планско популарисање давалаштва крви, односно мотивисање становништва за давање
крви преко средстава јавног информисања (радио, штампа, ТВ);
2)
одржавање стручних предавања односно семинара за едукацију добровољних
сарадника и активиста, првенствено у општинама, односно градовима са недовољно
развијеним давалаштвом крви;
3)
организацију и одржавање стручних предавања у предузећима, установама и другим
организацијама и заједницама;
4)
директне контакте са предузећима, установама и другим организацијама и
заједницама у циљу припремања и организовања акција за давање крви, као и ради
обезбеђивања појединачног давања крви;
5)
израду и расподелу агитки, плаката, видео-спотова и филмова и других средстава;
6)
израду и додељивање знакова признања даваоцима крви и најуспешнијим учесницима
у спровођењу активности на прикупљању крви;
7)
опслуживање екипа за узимање крви ван здравствених установа;
8)
образовање и рад комисија за унапређење давалаштва крви.
Члан 5.
Стручне
послове узимања и обраде крви обављају Завод за трансфузију крви Србије, други
заводи за трансфузију крви и здравствене установе које имају службу трансфузије
крви.
У
циљу заштите здравља даваоца и примаоца крви обавезно се врши провера
здравственог стања даваоца а узета крв тестира на: крвну групу, Рх фактор, ирегуларна
антитела, ХИВ инфекцију, хепатитис и луес.
Здравствена
установа која врши узимање крви 35% од узете крви доставља Заводу за
трансфузију крви Србије на прераду у стабилне продукте од крви.
Здравствена
установа која врши узимање, обраду, чување и примену крви и компонената крви,
користи и занавља резерве стабилних продуката од крви, ове послове обавља у
складу са стручно-методолошким и доктринарним упутствима Завода за трансфузију
крви Србије.
Здравствена
установа која врши узимање крви обезбеђује захвални оброк свим даваоцима крви.
 
IV. НАЧИН
ОБЕЗБЕЂИВАЊА СРЕДСТАВА
 
Члан 6.
Средства
за финансирање потреба и активности утврђених овом уредбом обезбеђују се:
1)
из средстава Републичког завода за здравствено осигурање, у складу са законом и
актима овог завода којима су уређени обим и садржина права осигураника;
2)
у буџету Републике Србије.
 
V. ЗАВРШНА ОДРЕДБА
 
Члан 7.
Ова
уредба ступа на снагу осмог дана од дана објављивања у „Службеном гласнику
Републике Србије”
 
05
број 06-1787
У
Београду, 19. маја 1993. године

Влада
Републике Србије
Потпредседник,
др
Данило Ж. Марковић, с. р.