На основу тачке 
7. Резолуције Народне скупштине 
Републике Србије о неопходности праведног решавања 
питања 
Аутономне покрајине Косово и Метохија заснованог на међународном 
праву („Службени 
гласник РС”, број 69/07) и 
члана 43. став 1. 
Закона о Влади („Службени 
гласник РС”, бр 55/04 и 71/05 – исправка),

Влада доноси

  

ОДЛУКУ

о установљењу и саставу 
Државног преговарачког тима за преговоре о будућем статусу Косова и Метохије

„Службени 
гласник РС“, број 86 од 21. септембра 2007.

 

 

Уводна одредба

 

Члан 1.

Установљава се Државни 
преговарачки тим за преговоре о будућем статусу Косова и Метохије (у даљем 
тексту: Тим).

 

Структура Тима

 

Члан 2.

Тим је јединствен и чине га 
два копредседника Тима, руководилац оперативног састава Тима, министри у Влади, 
представници Срба с Косова и Метохије, стални саветници Тима и радне групе.

 

Састав Тима

 

Члан 3.

Копредседници Тима су 
председник Републике Борис Тадић и председник Владе Војислав Коштуница.

Руководилац оперативног 
састава Тима је министар за Косово и Метохију у Влади Слободан Самарџић.

Министар спољних послова и 
други министри у Влади учествују у раду Тима на основу заједничке одлуке оба 
копредседника Тима.

Представници Срба с Косова 
и Метохије у Тиму су Марко Јакшић и Горан Богдановић. На основу заједничке 
одлуке оба копредседника Тима, у раду Тима могу учествовати и други представници 
Срба с Косова и Метохије и представници неалбанских заједница с Косова и 
Метохије.

У раду Тима учествују и 
стални саветници Тима, који се именују из редова помоћника министара и саветника 
председника Републике и саветника председника Владе.

Специјални стални саветник 
Тима је професор Томас Флајнер са Универзитета у Фрибуру у Швајцарској.

У Тиму се ангажују и 
стручњаци за поједина питања, који могу образовати посебне радне тимове за 
припрему преговора. Стручњаци могу учествовати у преговорима.

 

Секретаријат Тима

 

Члан 4.

Образује се Секретаријат 
Тима.

Секретаријат Тима обавља 
административно-техничке послове за Тим.

Секретаријат Тима се 
образује у Министарству за Косово и Метохију.

Састав Секретаријата 
одређује министар за Косово и Метохију.

 

Престанак важења ранијих 
одлука

 

Члан 5.

Престаје да важе Одлука о 
установљењу и саставу Тима за политичке разговоре о будућем статусу Косова и 
Метохије („Службени гласник РС”, бр. 103/05 и 105/05 – исправка) и Одлука о 
образовању Секретаријата Тима за политичке разговоре о будућем статусу Косова и 
Метохије („Службени гласник РС”, број 3/06).

 

Ступање на снагу одлуке

 

Члан 6.

Ова одлука ступа на снагу 
наредног дана од дана објављивања у „Службеном гласнику Републике Србије”.

  

05 број 02-5905/2007

У Београду, 20. септембра 
2007. године

Влада

Председник,


Војислав Коштуница, 
с.р.