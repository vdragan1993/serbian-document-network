На основу члана 14, а у вези са члaном 11. тач. 2) и 5) Закона о спољнотрговинском пословању („Службени гласник РС”, бр. 36/09, 36/11 – др. закон и 88/11) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
УРЕДБУ
о извозу и увозу робе која би могла да се користи за извршење смртне казне, мучење или друго окрутно, нељудско или понижавајуће поступање или кажњавање
"Службени 
				гласник РС", број 110 од 14. октобра 2014.
 
I. Уводне ОДРЕДБЕ
Члан 1.
Овом уредбом уређују се начин и услови под којима се извози и увози роба која би могла да се користи за извршење смртне казне, мучење или друго окрутно, нељудско или понижавајуће поступање или кажњавање (у даљем тексту: роба), прописују се облик и садржај обрасца захтева за издавање дозволе, поступак издавања и одузимање дозволе, као и надзор над робом. 
Члан 2.
Роба из члана 1. ове уредбе наведена је у Прилогу 1 и Прилогу 2, који су одштампани уз ову уредбу и чине њен саставни део.
Дефиниције
Члан 3.
Поједини изрази употребљени у овој уредби имају следеће значење: 
1) мучење је када службено лице или лице које наступа као службено лице намерно наноси, подстиче или допушта да се неком лицу наносе тешке телесне или душевне повреде (у даљем тексту: повреде) на темељу дискриминације било које врсте, односно да би се то или треће лице застрашило или присилило да открије податак или призна дело које је починио, или за које се сумња да га је починио он или треће лице, а да би се казнило. 
Мучење не укључује повреду која произлази из прописане казне или која је повезана са њом;
2) друго окрутно, нељудско или понижавајуће поступање или кажњавање је сваки чин којим се лицу узрокује повреда када такву повреду наноси, подстиче или допушта службено лице или друго лице које наступа као службено лице. 
Друго окрутно, нељудско или понижавајуће поступање или кажњавање не укључује повреду која произлази из прописане казне или која је повезана са њом;
3) извоз је изношење, слање, односно испорука робе са територије Републике Србије на територију друге државе или царинске територије, у складу са царинским прописима;
4) увоз je уношење, допремање, односно испорука робе са територије друге државе или царинске територије на територију Републике Србије, у складу са царинским прописима;
5) техничка помоћ је услуга у вези са поправком, развојем, производњом, испитивањем, одржавањем, састављањем и свим осталим техничким услугама, а доступна је у облику упутства, савета, тренинга, преноса знања или вештина или саветовања. Техничка помоћ укључује и усмене и електронске облике помоћи.
6) подносилац захтева je физичко или правно лице:
(1) у чије име се извози или увози роба, односно лице које, у време када је дозвола издата има закључен уговор са примаоцем робе у другој држави и овлашћење да одлучи о слању робе изван царинског подручја Републике Србије. Ако уговор о извозу није закључен или ако једна страна у уговору не делује у своје име, извозник је лице које има овлашћење да одлучи о слању робе изван царинског подручја Републике Србије; 
(2) са седиштем или пребивалиштем на територији Републике Србије када извози или увози робу у име и за рачун лица са седиштем изван Републике Србије;
(3) које пружа услугу код набавке техничке помоћи из тачке 5) овог члана.
Подносилац захтева може да буде и музеј који излаже робу у случају извоза и увоза из тачке 5) овог члана. 
Члан 4.
Роба из члана 2. став 1. ове уредбе извози се, односно увози на основу дозволе министарства надлежног за послове спољне трговине (у даљем тексту: Министарство).
II. ИЗВОЗ И УВОЗ РОБЕ КОЈА СЕ МОЖЕ УПОТРЕБИТИ ЗА ИЗВРШЕЊЕ СМРТНЕ КАЗНЕ, МУЧЕЊЕ И ОСТАЛО ОКРУТНО, НЕЧОВЕЧНО ИЛИ ПОНИЖАВАЈУЋЕ ПОСТУПАЊЕ ИЛИ КАЖЊАВАЊЕ УКЉУЧУЈУЋИ И НЕУПОТРЕБЉИВУ РОБУ
Забрана извоза и увоза
Члан 5.
Забрањен је извоз и увоз робе која се може употребити за извршење смртне казне, мучење и остало окрутно, нечовечно или понижавајуће поступање или кажњавање, укључујући и неупотребљиву робу, наведене у Прилогу 1, независно од њеног порекла.
Забрањена је набавка и пријем техничке помоћи у вези с робом наведеном у Прилогу 1, са царинског подручја Републике Србије и на царинско подручје Републике Србије, било ком лицу или органу у трећој земљи.
Изузетно од одредбе става 1. овог члана Министарство може издати дозволу за извоз робе наведене у Прилогу 1 и набавку односно пријем са њом повезане техничке помоћи, ако се докаже да ће се у земљи извоза та роба користити искључиво ради јавне изложбе у музеју, а за увоз у Републику Србију и набавку односно пријем са њом повезане техничке помоћи – само ако се докаже да ће се та роба користити искључиво ради јавне изложбе у музеју.
III. ЗАХТЕВ ЗА ИЗДАВАЊЕ ДОЗВОЛЕ, ПОСТУПАК ИЗДАВАЊА, ИЗМЕНА, ДОПУНА И ОДУЗИМАЊЕ ДОЗВОЛЕ
Члан 6. 
Захтев за издавање дозволе за извоз и увоз робе подноси се Министарству на прописаном обрасцу, који је одштампан уз ову уредбу и чини њен саставни део. 
Члан 7.
Министарство, приликом одлучивања о захтеву за издавање дозволе за извоз и увоз робе наведене у Прилогу 1 прибавља потврду министарства надлежног за послове културе да ће та робa бити искључиво коришћена ради излагања у музејима.
У случају да министарство надлежно за послове културе не достави потврду из става 1. овог члана у року од 15 дана од дана пријема захтева Министарства за издавање потврде, а не затражи продужење тог рока, Министарство ће одбити захтев за издавање дозволе.
Члан 8.
Mинистарство, приликом одлучивања о захтеву за издавање дозволе за извоз и увоз робе наведене у Прилогу 2 прибавља мишљење министарства надлежног за спољне послове, министарства надлежног за унутрашње послове, министарства надлежног за послове правде, министарства надлежног за послове финансија, органа државне управе надлежног за послове националне безбедности, као и других надлежних органа у зависности од врсте робе.
Министарство и органи из става 1. овог члана у поступку одлучивања о захтеву за издавање дозволе за извоз и увоз робе узимају у обзир доступне међународне судске одлуке, као и одлуке надлежних органа Уједињених нација и других међународних организација које обавезују Републику Србију.
Ако неки орган из става 1. овог члана не достави мишљење у року од 15 дана од дана пријема захтева Министарства за давање мишљења, а не затражи продужење тог рока, сматраће се да је дато позитивно мишљење. У случају да је за давање мишљења неопходна додатна документација, о томе ће обавестити Министарство које ће исту затражити од подносиоца захтева.
Министарство ће решењем одбити захтев за издавање дозволе када постоји сумња да роба наведена у Прилогу 2 може бити употребљена за мучење или друго окрутно, нељудско или понижавајуће поступање или кажњавање.
Члан 9.
Дозвола се издаје на прописаном обрасцу који је одштампан уз ову уредбу и чини њен саставни део. 
Министарство о захтеву за издавање дозволе одлучује у року од 30 дана од дана уредно поднетог захтева, односно у року од 60 дана ако је потребно извршити додатне провере.
Извозна или увозна дозвола издаје се са роком важења до дванаест месеци.
Изузетно од става 3. овог члана, ако реализација посла траје дуже, дозвола се на захтев подносиоца може продужити на рок потребан за окончање посла, а најдуже до две године.
Члан 10.
Дозвола се издаје у четири примерка, од којих један прати робу, други је за царинске органе, трећи – за подносиоца захтева, а четврти – за архиву.
Члан 11.
Министарство може издату дозволу решењем изменити, допунити или одузети, ако утврди да један или више услова на основу којих је била издата дозвола више не постоји или су промењени.
Министарство може решењем поништити издату дозволу ако утврди да је дозвола била издата на основу нетачних или непотпуних података, а да је подносилац захтева је знао или је морао знати да су ти подаци нетачни или непотпуни.
Министарство може изменити, допунити или укинути издату дозволу на захтев извозника, односно увозника.
За случајеве из ст. 1–3. овог члана, Република Србија није одговорна за могућу штету проузроковану изменом, допуном или укидањем дозволе. 
Члан 12.
Министарство води евиденцију издатих извозних и увозних дозвола.
IV. НАДЗОР
Члан 13.
Министарство врши надзор над спровођењем ове уредбе. Царински органи врше контролу извоза и увоза робе наведене у члану 1. ове уредбе, у складу са царинским прописима.
Ако царински орган утврди, током спровођења контроле, да су повређене одредбе ове уредбе, привремено ће прекинути поступак и задржати робу, о чему ће обавестити Министарство.
V. ЗАВРШНЕ ОДРЕДБЕ
Члан 14.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-12056/2014
У Београду, 9. октобра 2014. године
Влада
Председник,
Александар Вучић, с.р.


Прилог 1
Листа роба чији се извоз или увоз одобрава у складу са чланом 7. Уредбе
Предмет контроле робе наведене у Прилогу 1 не треба да буде укинут извозом и увозом било којих роба које нису контролисане (укључујући и фабричка постројења) које садрже једну или више контролисаних компоненти, кад су контролисана компонента или компоненте главни елемент тих роба и лако се могу уклонити или користити у друге сврхе.
При процени да ли треба контролисану компоненту или компоненте сматрати главним елементом, потребно је узети у обзир факторе количине, вредности и употребљеног технолошког знања, као и остале посебне околности због којих би контролисана компонента или компоненте могла постати главни елемент набављене робе.
1. Предмети намењени убијању људи:
1.1. вешала и гиљотине;
1.2. електричне столице за убијање људи;
1.3. херметичке коморе од нпр. челика и стакла за убијање људи смртоносним гасом или другом супстанцом;
1.4. аутоматски састави за убризгавање намењени убијању људи убризгавањем смртоносне хемијске супстанце.
Напомена: Подтач. 1.3. и 1.4. у погледу предмета намењених извршењу смртне казне не обухватају медицинско-техничку робу.
2. Роба која није погодна за употребу за обуздавање људи од стране органа власти:
2.1. Уређаји за задавање електричних шокова који су намењени да их притворени појединац носи на телу, као што су појасеви, рукави и лисице, намењени обуздавању особа задавањем електричних шокова;
2.2. лисице за палчеве, лисице за прсте, завртањ за стискање палчева и завртањ за стискање прстију.
Напомена: Ова подтачка укључује назубљене и неназубљене лисице и завртње.
2.3. Окови у облику полуге, окови за ноге с утегама и збирни ланци који укључују окове у облику полуге или окове за ноге с утегама.
Напомене:
1. Окови у облику полуге су окови или прстенови око глежњева с механизмом за закључавање, повезани крутом полугом обично израђеном од метала;
2. Ова подтачка укључује окове у облику полуге и окове за ноге с утегама који су ланцем повезани са класичним лисицама.
2.4. Лисице за обуздавање људи, конструисане за причвршћивање на под, зид или таваницу;
2.5. Принудне столице: столице опремљене оковима или другим средствима за обуздавање људи.
Напомена: Ова подтачка не забрањује столице опремљене само тракама или каишевима.
2.6. Плоче с оковима и кревети с оковима: плоче и кревети опремљени оковима или другим средствима за обуздавање људи.
Напомена: Ова подтачка не забрањује плоче и кревете опремљене само тракама или каишевима.
2.7. Кревети с решеткама: кревети у облику кавеза (четири странице и плафон) или сличне структуре којима се људско биће присилно затвара у кревет, а на таваници или једној или више страница се налазе металне или друге решетке које се могу отворити само споља;
2.8. Кревети с мрежом: кревети у облику кавеза (четири странице и плафон) или сличне структуре којима се људско биће присилно затвара у кревет, а на таваници или једној или више страница се налазе мреже које се могу отворити само споља.
3. Преносни уређаји који нису погодни за употребу од стране извршних органа власти у сврху контроле немира или самозаштите:
3.1. Палице и пендреци израђени од метала или других материјала с металним шиљцима;
3.2. Штитови с металним шиљцима.
4. Бичеви како следи:
4.1. Бичеви који се састоје од више канапа или ремена, попут кнутова или деветоструких бичева;
4.2. Бичеви који имају један или више канапа или ремена опремљених бодљама, кукама, шиљцима, металном жицом или сличним предметима који повећавају учинак канапа или ремења. 
Прилог 2
Листа роба чији се извоз или увоз одобрава у складу са чланом 8. Уредбе
Предмет контроле робе наведене у овом прилогу не треба да буде укинут извозом било којих роба које нису контролисане (укључујући и фабричко постројење) које садрже једну или више контролисаних компоненти, кад су контролисана компонента или компоненте главни елемент тих роба и лако се могу уклонити или користити у друге сврхе.
При процени да ли треба контролисану компоненту или компоненте сматрати главним елементом, потребно је узети у обзир факторе количине, вредности и употребљеног технолошког знања, као и остале посебне околности због којих би контролисана компонента или компоненте могла постати главни елемент набављене робе.
У неким случајевима хемикалије су наведене именом и CAS бројем. Листа се односи на хемикалије исте структурне формуле (укључујући хидрате) без обзира на име или CAS број. CAS бројеви приказани су како би се лакше дефнисала одређена хемикалија или смеса без обзира на номенклатуру. CAS бројеви се не могу користити као једино средство идентификације јер неки облици наведених хемикалија имају другачије CAS бројеве, а и смесе које садрже наведену хемикалију могу такође имати друге CAS бројеве.
1. Предмети намењени обуздавању људи: 
1.1. Окови и заједнички ланци
Напомене:
1. Окови су средства спутавања која се састоје од две лисице или два обруча са механизмом за закључавање, повезаних ланцем или полугом
2. Ова тачка не обухвата окове за ноге и заједничке ланце чије је коришћење забрањено подтачком 2.3. Прилога 1 ове уредбе.
3. Ова тачка не обухвата „класичне лисице”. Класичне лисице су лисице које задовољавају све следеће услове:
– њихова целокупна димензија, укључујући ланац, мерећи од спољне ивице једне лисице до спољне ивице друге лисице, износи између 150 и 280 mm када су обе лисице закључане;
– унутрашњи обим сваког обруча лисице је највише 165 mm када затварајући механизам склизне у последњи урез на улазу у механизам закључавања;
– унутрашњи обим сваког обруча лисице је најмање 200 mm када затварајући механизам клизне у први урез на улазу у механизам закључавања; и
– нису биле измењене како би проузроковале телесни бол или патњу.
1.2. Појединачне лисице или обручи са механизмом за закључавање који имају унутрашњи обим већи од 165 mm када затварајући механизам клизне у задњи урез на улазу у механизам за закључавање.
Напомена:
Ова подтачка укључује окове за врат и друге појединачне окове или обруче са механизмом за закључавање који су ланцем повезани са класичним лисицама.
1.3. Капуљаче против пљувања: капуљаче, укључујући капуљаче направљене од мрежастог материјала, које укључују прекривање уста како би се онемогућило пљување.
Напомена: Ова подтачка укључује капуљаче против пљувања које су ланцем повезане с класичним лисицама.
2. Оружје и уређаји намењени контроли немира или самозаштити:
2.1. Преносно оружје са електричним пражњењем које се може усмерити само на једну особу приликом сваког задавања електричног шока, које укључује електричне шок палице, електричне штитове, пиштоље за омамљивање и електричне парализаторе, али није на њих ограничено.
Напомене:
1. Ова тачка не обухвата појасеве за електричне шокове и друге уређаје из подтачке 2.1. овог прилога;
2. Ова подтачка не обухвата појединачне електричне уређаје за задавање електричних шокова када се користе у сврху личне заштите њихових корисника.
2.2. Комплети који садрже све битне делове за састављање преносивог оружја са електричним пражњењем обухваћеног подтачком 2.1. ове тачке.
Напомена:
Следећи производи сматрају се битним саставним деловима:
– Јединица која производи електрични удар,
– прекидач, без обзира на то да ли је на даљинско управљање или не, и
– електроде односно, према потреби, жице путем којих се задају електрични шокови.
2.3. Фиксно или монтажно оружје с електричним пражњењем које обухвата широко подручје и може задати електричне шокове већем броју особа.
3. Оружје и опрема за распршивање средстава за онеспособљавање или надраживање ради контроле немира или самозаштите, као и одређене сличне супстанце:
3.1. Преносиво оружје и опрема којом се примењују средства за онеспособљавање или надраживање усмерена према једној особи, или се та средства распршују, а која делују на малој површини, нпр. у облику распршене магле или облака, приликом примене или распршавања хемијског средства.
Напомене:
1. Ова подтачка не обухвата опрему из тачке 7.(е) Националне контролне листе наоружања и војне опреме;
2. Ова тачка не обухвата појединачну преносиву опрему, чак и ако садржи хемијске супстанце, када се користи у сврху личне заштите корисника;
3. Поред одговарајућих хемијских средстава, попут ствари за контролу немира или ПАВА-е, роба из подтач. 3.3. и 3.4. ове тачке сматра се средствима за онеспособљавање или надраживање.
3.2. Vinililamid пеларгонске киселине (ПАВА) (CAS RN 2444-46-4);
3.3. Oleoresin caosicum (OC) (CAS RN 8023-77-6);
3.4. Смеше које садрже најмање 0,3% удела ПАВА-е или OC-a и средства која служе за отапање као што су етанол, 1-пропанол или хексан, који се сами по себи могу применити као средства за онеспособљавање или надраживање, посебно у облику аеросола или у течном облику, или се могу користити за прозводњу средстава за онеспособљавање или надраживање.
Напомене:
1. Ова подтачка не обухвата умаке и препарате за умаке, супе и средства за припрему супа, као ни мешавине зачина или додатке јелима под условом да ПАВА или OC није њихов једини састојак;
2. Ова подтачка не обухвата лекове за које је у складу са домаћим прописима издато одобрење за њихово стављање у промет.
3.5. Фиксна опрема за распршивање средстава за онеспособљавање или надраживање која се може причврстити за зид или таваницу унутар зграде, укључујући оставу са средствима за онеспособљавање или надраживање која се активира системом даљинског управљања.
Напомена:
Поред одговарајућих хемијских средстава, попут средстава за контролу немира или ПАВА-е, роба из подтач. 3.3. и 3.4. ове тачке сматра се средствима за онеспособљавање или надраживање.
3.6. Фиксна или монтажна опрема за распршивање средстава за онеспособљавање или надраживање која обухвата велико подручје и није намењена причвршћивању за зид или таваницу унутар зграде.
Напомене:
1. Ова подтачка не обухвата опрему из тачке 7.(е) Националне контролне листе наоружања и војне опреме;
2. Ова подтачка такође обухвата и водене топове;
3. Поред одговарајућих хемијских средстава, попут средстава за контролу немира или ПАВА-е, роба из подтач. 3.3. и 3.4. сматра се средствима за онеспособљавање или надраживање.
4. Саставни делови намењени за предмете намењене за усмрћивање особа:
4.1. Оштрице гиљотине.