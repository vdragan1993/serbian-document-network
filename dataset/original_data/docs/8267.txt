Редакцијски пречишћен текст

 

 

 

    
На основу члана 45. став
7. Закона о доприносима за обавезно социјално осигурање („Службени гласник РС”,
број 84/04),  



    
Министар финансија и
министар рада, запошљавања и социјалне политике споразумно доносе
 
 

ПРАВИЛНИК

о начину и поступку обрачунавања и плаћања доприноса
за обавезно социјално осигурање за новозапослене старије од 45, односно 50 година


"Службени гласник РС", бр. 99 од 31. августа 2004,
33 од 12. априла 2005, 72 од 29. августа 2006, 


74 од 21. августа 2013 - 

др. правилник,

118 од 30. децембра 2013 - 
др. правилник
 
 

I ОСНОВНЕ ОДРЕДБЕ 
 

Члан 1

Овим
правилником уређује се начин и поступак обрачунавања и плаћања доприноса за обавезно
социјално осигурање за новозапослене старије од 45, односно 50 година, сагласно
члану 45. Закона о доприносима за обавезно социјално осигурање ("Службени гласник
РС", бр. 84/04, 61/05 и 62/06* - у даљем тексту: Закон).

 

*Службени
гласник РС, број 72/2006
 

Члан 2

Послодавац
који запосли лице које је на дан закључења уговора о раду старије од 50 година,
односно од 45 година и које испуњава услове прописане чланом 45. ст. 1. и 2. Закона,
ради остваривања права на потпуно, односно делимично ослобађање од обавезе плаћања
доприноса за обавезно социјално осигурање (у даљем тексту: доприноси) на основицу,
односно на терет средстава послодавца за то лице, Националној служби за запошљавање
(у даљем тексту: Национална служба) доставља податке на обрасцима који су прописани
овим правилником.
 

Члан 3

Послодавац
из члана 2. овог правилника, Националној служби доставља податке о запосленим лицима
за које има право на ослобађање од обавезе плаћања доприноса, по члану 45. ст.
1. и 2. Закона, на следећим обрасцима:

1)
Образац ОНСЗ - Обавештење о заснивању/престанку радног односа лица из члана 45.
ст. 1. и 2. Закона.

2)
Образац ИНСЗ - Извештај о обрачунатим и плаћеним доприносима на терет послодавца
за лица из члана 45. ст. 1. и 2. Закона.

Обрасци
из става 1. овог члана одштампани су уз овај правилник и чине његов саставни део.

У
образац из става 1. тачка 2) овог члана новчани износи уносе се у динарима без пара,
а подаци о броју запослених у целом броју.
 

Члан 4

Образац
ОНСЗ подноси се при заснивању радног односа са лицем које је старије од 50, односно
од 45 година, као и по престанку радног односа тог лица.
 

Члан 5

Образац
ОНСЗ послодавац подноси Националној служби у року од осам дана од дана заснивања
радног односа, односно од дана престанка радног односа запосленог.

Брисан
је став 2. (види члан 1. Правилника 33/2005-13)

Изузетно
од става 1. овог члана, у случају престанка радног односа запосленог отказом уговора
о раду од стране запосленог, за тог запосленог Образац ОНСЗ подноси се у року од
15 дана од дана престанка радног односа.*

Ако
у року из става 2. овог члана послодавац, у смислу члана 45. став 5. Закона, запосли
друго лице (у даљем тексту: друго лице), подносе се истовремено два Обрасца ОНСЗ
- за запосленог коме је престао радни однос и за друго лице, у року од осам дана
од дана заснивања радног односа са другим лицем.*

У
случају из става 3. овог члана, у Образац ОНСЗ који се подноси за запосленог уместо
кога је заснован радни однос са другим лицем, под "Напоменом" се уноси
име и презиме и ЈМБГ тог запосленог и име и презиме и ЈМБГ другог лица.*

Копију Обрасца ОНСЗ послодавац
доставља и Пореској управи, у року из става 1. овог члана.

 

*Службени
гласник РС, број 72/2006

 
 

Члан 5а*

Образац
ИНСЗ послодавац подноси Националној служби у три примерка, у року од осам дана од
дана исплате зараде за коју се врши обрачун и плаћање доприноса и подноси тај образац.*

Национална
служба, по извршеном плаћању доприноса на терет средстава Националне службе, на
достављеном Обрасцу ИНСЗ оверава да је плаћање доприноса извршено.*

Један
примерак овереног Обрасца ИНСЗ Национална служба враћа послодавцу са копијом извода
органа надлежног за јавна плаћања о извршеној уплати доприноса на терет средстава
Националне службе, у року од 15 дана од дана уплате доприноса.

Оверени
образац ИНСЗ и копија извода органа надлежног за јавна плаћања** из става 3. овог
члана, за послодавца чини веродостојну документацију и основ за унос података у
пријаву података за матичну евиденцију о плаћеним доприносима за запосленог на терет
средстава Националне службе, у складу са законом који уређује пензијско и инвалидско
осигурање.*

Други
примерак овереног Обрасца ИНСЗ Национална служба доставља Пореској управи у року
прописаном законом који уређује порески поступак и пореску администрацију за достављање
збирне пореске пријаве о обрачунатим и плаћеним порезу и доприносима по одбитку.*

 

*Службени
гласник РС, број 33/2005

**Службени
гласник РС, број 72/2006

 
 
 

II НАЧИН ПОПУЊАВАЊА ОБРАСЦА ОНСЗ 

 

Члан 6

У
Образац ОНСЗ, послодавац уноси следеће податке:

У
колону 2 - име и презиме лица са којим је закључен уговор о раду, а које је старије
од 50, односно од 45 година;

У
колону 3 - порески идентификациони број - јединствени матични број грађана (у даљем
тексту: ЈМБГ) за запослено лице из колоне 2;

У
колону 4 - године старости запосленог лица из колоне 2;

У
колону 5 - статус који је код Националне службе имало лице из колоне 2 на дан закључења
уговора о раду: корисник новчане накнаде за време незапослености или пријављено
као незапослено лице најмање годину дана без прекида код Националне службе.

Ако
је запослено лице из колоне 2 имало истовремено статус корисника новчане накнаде
и статус пријављеног незапосленог лица најмање годину дана без прекида код Националне
службе, у колони 5 наводе се оба статуса;

У
колону 6 - датум закључења уговора о раду између послодавца и запосленог лица из
колоне 2;

У
колону 7 - датум ступања на рад код послодавца запосленог лица из колоне 2.

Када
се Образац ОНСЗ подноси по престанку радног односа запосленог лица старијег од
50, односно од 45 година, поред исказивања података у кол. 2 до 7, исказују се и
подаци у кол. 8 и 9, и то:

У
колони 8 - датум престанка радног односа лица из колоне 2;

У
колони 9 - правни основ престанка радног односа лица из колоне 2, у смислу закона
који уређују радне односе (одредба и назив закона).
 
 

III НАЧИН ПОПУЊАВАЊА ОБРАСЦА ИНСЗ 

 

Члан 7

У
Образац ИНСЗ, послодавац уноси следеће податке:

У
колону 2 - име и презиме лица са којим је закључен уговор о раду, а које је старије
од 50, односно од 45 година;

У
колону 3 - ЈМБГ за запослено лице из колоне 2;

У
колону 4 - основица за обрачун доприноса, исказана на начин како се исказује код
обрачуна и плаћања доприноса на зараде запослених на прописаном обрасцу збирне пореске
пријаве - ПП ОД;

У
кол. 5 до 7 - износ обрачунатих доприноса на терет послодавца, за сваки облик осигурања,
који се добија применом законом прописаних стопа на основицу из колоне 4;

У
кол. 8 до 10 - износе доприноса од обрачунатих доприноса из кол. 5 до 7, за сваки
облик осигурања, које плаћа Национална служба (којих је послодавац ослобођен по
члану 45. ст. 1. и 2. Закона), а који су за лице старије од 50 година једнаки обрачунатим
доприносима из кол. 5 до 7, а за лице старије од 45 година износе 80% од обрачунатих
доприноса из кол. 5 до 7;

У
кол. 11 до 13 - износе доприноса од обрачунатих доприноса из кол. 5 до 7, за сваки
облик осигурања, које плаћа послодавац, као разлику између обрачунатих доприноса
у кол. 5 до 7 и износа доприноса из кол. 8 до 10 које плаћа Национална служба (којих
је ослобођен послодавац по члану 45. ст. 1. и 2. Закона).
 

Члан 7а*

По
уносу појединачних података на начин из члана 7. овог правилника, у Образац ИНСЗ
под Укупно, у кол. 4. до 13. уноси се збир појединачних износа исказаних у тим колонама.*

 

*Службени
гласник РС, број 33/2005

 
 
 

IV ГУБИТАК ПРАВА НА ОСЛОБАЂАЊЕ И ПЛАЋАЊЕ ДОПРИНОСА 

 

Члан 8

Кад
се стекну услови из члана 45. ст. 4. и 5. Закона за губитак права на ослобођење
од плаћања доприноса, Национална служба ће, у року од три дана од дана пријема Обрасца
ОНСЗ за запосленог, односно другог лица коме је престао радни однос, послодавцу
послати писмено обавештење о висини и року за плаћање његових обавеза у смислу члана
45. став 4. Закона.*

У
случају да послодавац не измири своје обавезе у висини и у року утврђеном у члану
45. став 4. Закона, Национална служба ће без одлагања о томе писмено обавестити
Пореску управу. *

У
случају из става 2. овог члана, Пореска управа ће решењем, које се доставља Националној
служби и послодавцу, утврдити обавезу послодавца да Националној служби плати допринос
у висини утврђеној у члану 45. став 4. Закона, руководећи се подацима из образаца
ОНСЗ и ИНСЗ, обавештења из ст. 1. и 2. овог члана, као и других података којима
располаже.*

 

*Службени
гласник РС, број 72/2006

 
 
 

V ЗАВРШНА ОДРЕДБА 
 

Члан 9

Овај
правилник ступа на снагу наредног дана од дана објављивања у "Службеном гласнику
Републике Србије".
 

Број 110-00-292/2004-01

У Београду, 30. августа 2004. године

 

Министар финансија,

Млађан Динкић, с.р.

 

Министар рада, запошљавања

и социјалне политике,

Слободан Лаловић, с.р.

 

 

 

ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ"
ПРАВИЛНИКА
 

Правилник о изменама и допунама Правилника о
начину и поступку обрачунавања и плаћања доприноса за обавезно социјално осигурање
за новозапослене старије од 45, односно 50 година: "Службени гласник
РС", бр. 33/2005
-13
 

Члан 4.

Образац ИНСЗ
замењује се новим Обрасцем ИНСЗ, који је одштампан уз овај правилник и чини његов
саставни део. 

 

Члан 5

Национална
служба за запошљавање ће на копији Обрасца ИНСЗ који је примила од послодавца у
периоду од 1. септембра 2004. године до дана ступања на снагу овог правилника, оверити
да је плаћање доприноса на терет средстава Националне службе извршено и тако оверену
копију доставити послодавцу са изводом органа надлежног за јавна плаћања о извршеној
уплати доприноса на терет средстава Националне службе, у року од 15 дана од дана
ступања на снагу овог правилника.
 

Члан 6

Овај
правилник ступа на снагу наредног дана од дана објављивања у "Службеном гласнику
Републике Србије".
 
 

Правилник о изменама и допунама Правилника о
начину и поступку обрачунавања и плаћања доприноса за обавезно социјално осигурање
за новозапослене старије од 45, односно 50 година: "Службени гласник
РС", бр. 72/2006-17

 

Члан 5.

Образац ОНСЗ
замењује се новим Обрасцем ОНСЗ, који је одштампан уз овај правилник и чини његов
саставни део.

 

Члан 6

Овај
правилник ступа на снагу наредног дана од дана објављивања у "Службеном гласнику
Републике Србије", а примењиваће се од 1. септембра 2006. године. 

 

Прилози

 

НАПОМЕНА ИЗДАВАЧА: За 
исплате прихода на које се плаћају порези по одбитку, које су обухваћене 
Правилником о пореској пријави за порез по одбитку ("Службени гласник РС", бр. 
74/2013, 118/2013) и које се врше почев од 1. марта 2014. године, уместо Обрасца 
ИНСЗ, подносе се обрасци прописани Правилником о пореској пријави за порез по 
одбитку ("Службени гласник РС", бр. 74/2013, 118/2013) (види члан 22. Правилника 
- 74/2013-3 и члан 12. Правилника – 118/2013-76). 
 


Образац ОНСЗ - Обавештење о 
	заснивању/престанку радног односа лица


Образац ИНСЗ - Извештај о обрачунатим и плаћеним доприносима на терет послодавца
за лица