ЗАКОН

о 
гаранцији федерације за обавезе по уговору о рефинансирању између 
Народне банке 
Југославије и банака 
овлашћених за послове са иностранством, као дужника и заступника поверилаца и 
иностраних комерцијалних банака као поверилаца

„Службени
лист СФРЈ”, број 31 од 15. 
маја 1988.

 

Члан
1.

Федерација преузима
обавезе као гарант по Уговору о рефинансирању између Народне банке Југославије
и банака овлашћених за послове са иностранством као дужника и заступника
поверилаца и иностраних комерцијалних банака, као поверилаца до износа
7.100,000.000 САД долара чија динарска противувредност износи
10,650.000,000.000 динара која се увећава за износ камате и трошкова кредита.

Динарски износ из
става 1. овог члана повећаће се, односно смањиће се за износ курсне разлике ако
се промени курс валуте на основу које је утврђена висина кредита.

 

Члан
2.

Гаранција федерације
из члана 1. овог закона даје се под следећим условима:

1) да је Уговором из
члана 1. овог закона предвиђено да се дати кредит у износу 7.100,000.000 САД
долара користи за рефинансирање доспећа главнице у периоду од 1987. до 1996.
године по средњорочним и дугорочним кредитима Народне банке Југославије и
банака из тог члана;

2) на време од 18
година;

3) са променљивом
каматном стопом, увећаном за 13/16%;

4) са почеком од
шест година.

 

Члан
3.

Народна банка
Југославије и банке овлашћене за послове са иностранством дужне су да
правовремено извршавају обавезе преузете Уговором из члана 1. овог закона.

Народна банка
Југославије као заступник дужника обављаће плаћања према иностранству у вези са
реализацијом кредита из члана 1. овог закона.

Банке овлашћене за
послове са иностранством дужне су да на захтев и о року из позива за плаћање
Народне банке Југославије пренесу на рачуне Народне банке Југославије
одговарајући девизни износ обавеза по кредиту, сразмерно обиму кредита за
рефинансирање који су закључили.

 

Члан
4.

Ако банка овлашћена
за послове са иностранством не пренесе девизе на рачун Народне банке
Југославије у складу са ставом 3. члана 3. овог закона Народна банка
Југославије блокираће жиро-рачун и друге рачуне банке овлашћене за послове са
иностранством до измирења обавеза у девизама.

Ако банка овлашћена
за послове са иностранством не изврши пренос девиза на рачун Народне банке
Југославије у року од десет дана од дана измирења обавезе према иностранству,
Народна банка Југославије известиће о томе савезни орган управе надлежан за
послове финансија.

Функционер који
руководи савезним органом управе надлежним за послове финансија дужан је да у
року од два дана од дана добијеног извештаја из става 2. овог члана изда налог
Служби друштвеног књиговодства да на терет прихода федерације пренесе на
Народну банку Југославије динарску противувредност плаћене обавезе у девизама
заједно са затезном каматом која се обрачунава од дана извршеног плаћања до
дана преноса.

Федерација ће у
случају из става 3. овог члана од републике, односно аутономне покрајине на
чијој је територији корисник кредита (организација удруженог рада и друга
самоуправна организација и заједница и орган) наплатити динарску
противувредност измирене обавезе, као и затезну камату и остале трошкове
настале од датума плаћања према иностранству до датума измирења обавезе од
стране корисника.

Ако република,
односно аутономна покрајина у року од 15 дана од дана кад јој је саопштено да
је федерација извршила обавезе из члана 1. овог закона, не пренесе одговарајући
износ средстава на федерацију, Служба друштвеног књиговодства по налогу
функционера који руководи савезним органом управе надлежним за послове
финансија пренеће у корист федерације одговарајући износ средстава из прихода
републике, односно аутономне покрајине.

Ако република,
односно аутономна покрајина из својих прихода пренесе у буџет федерације
одговарајући износ средстава по ставу 5. овог члана, Служба друштвеног
књиговодства републике, односно аутономне покрајине пренеће, по налогу
републичког, односно покрајинског функционера који руководи републичким,
односно покрајинским органом надлежним за послове финансија, у корист рачуна
буџетских прихода републике, односно аутономне покрајине, динарска средства у
висини извршеног плаћања из буџета републике, односно аутономне покрајине
увећаног за обрачунате камате и трошкове, са рачуна овлашћене банке – гаранта,
односно организације удруженог рада и друге самоуправне организације и
заједнице – корисника кредита.

 

Члан
5.

Текст гаранције
федерације који утврди Савезно извршно веће потписује функционер који руководи
савезним органом управе надлежним за послове финансија.

 

Члан
6.

Овај закон ступа на
снагу осмог дана од дана објављивања у „Службеном листу СФРЈ”.