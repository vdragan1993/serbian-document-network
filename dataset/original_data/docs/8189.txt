Редакцијски пречишћен текст
 
 
На основу члана 43. став 3, члана 46. и члана 221. став. 1. тачка 1) Закона о здравственом осигурању („Службени гласник РС”, бр. 107/05, 109/05 – исправка, 57/11, 110/12 – УС, 119/12, 99/14, 123/14 и 126/14 – УС), 
Управни одбор Републичког фонда за здравствено осигурање, на седници одржаној 7. јула 2015. године, доноси 
ПРАВИЛНИК 
о Листи лекова који се прописују и издају на терет средстава обавезног здравственог осигурања 
"Службени гласник РС", бр. 65 од 24. јула 
				2015, 71 од 14. августа 2015 - исправка, 104 од 17. децембра 
				2015, 24 од 8. марта 2016, 57 од 17. јуна 2016, 61 од 7. јула 
				2016 - исправка, 78 од 16. септембра 2016, 89 од 2. новембра 
				2016, 101 од 16. децембра 2016, 11 од 17. фебруара 2017.
Члан 1. 
Овим правилником утврђује се Листа лекова који се прописују и издају на терет средстава обавезног здравственог осигурања (у даљем тексту: Листа лекова). 
Листа лекова из става 1. овог члана одштампана је уз овај правилник и чини његов саставни део. 
Члан 2. 
Листу лекова из члана 1. став 1. овог правилника чине: 
1) А. Лекови који се прописују и издају на обрасцу лекарског рецепта (у даљем тексту: Листа А); 
2) А1. Лекови који се прописују и издају на обрасцу лекарског рецепта, а који имају терапијску паралелу (терапијску алтернативу) лековима у Листи А (у даљем тексту: Листа A1); 
3) Б. Лекови који се примењују у току амбулантног односно болничког лечења у здравственим установама (у даљем тексту: Листа Б); 
4) Ц. Лекови са посебним режимом (у даљем тексту: Листа Ц); 
5) Д. Лекови који немају дозволу у Републици Србији, а неопходни су у дијагностици и терапији – нерегистровани лекови, а изузетно и лекови за које је издата дозвола за лек у Републици Србији и који су истог ИНН као лек који се налази на Листи лекова, али који није доступан на тржишту Републике Србије у количинама које су неопходне за остваривање здравствене заштите осигураних лица, односно који је повучен из промета (у даљем тексту: Листа Д). 
Лекови из става 1. овог члана разврстани су у групе према анатомско-терапијско-хемијској класификацији лекова (АТЦ) и то: 
Листа А састоји се из 14 група лекова, 
Листа А1 састоји се из 12 група лекова, 
Листа Б састоји се из 13 група лекова, 
Листа Ц састоји се из 4 групе лекова, 
Листа Д састоји се из 14 група лекова. 
Члан 3. 
Листa А, Листа А1, Листа Б и Листа Ц садрже: 
– следеће податке о леку: 
1) шифра јединствене класификације лека – ЈКЛ, 
2) шифра лека анатомско-терапијско-хемијска – АТЦ, 
3) интернационално незаштићено име лека – ИНН, 
4) заштићено име лека, 
5) фармацеутски облик лека – ФО,
6) паковање и јачина лека, 
7) назив произвођача лека, 
8) држава производње лека, 
9) цена лека на велико за паковање, 
10) дефинисана дневна доза – ДДД, 
11) цена лека на велико по ДДД, 
12) партиципација осигураног лица, 
13) индикација,
14) напомена;
– следеће податке о дијететском производу: 
1) шифра (додељује Републички фонд за здравствено осигурање, у даљем тексту: Републички фонд), 
2) шифра анатомско-терапијско-хемијска – АТЦ, 
3) интернационално незаштићено име – ИНН, 
4) заштићено име, 
5) фармацеутски облик – ФО, 
6) паковање и јачина, 
7) назив произвођача, 
8) држава производње, 
9) цена на велико за паковање, 
10) партиципација осигураног лица, 
11) индикација,
12) напомена;
Листа Д садржи следеће податке о леку: 
1) шифра лека (додељује Републички фонд), 
2) шифра лека анатомско-терапијско-хемијска – АТЦ, 
3) интернационално незаштићено име лека – ИНН, 
4) фармацеутски облик лека – ФО, 
5) јачина лека, 
6) индикације. 
Члан 4. 
За одређене лекове са Листе лекова, утврђује се ограничење у прописивању у односу на: 
1) медицинску дијагнозу утврђену у складу са Међународном класификацијом болести – Десета ревизија (МКБ-10); 
2) мишљење лекара одговарајуће специјалности (које важи до наредне контроле код лекара специјалисте); 
3) мишљење три лекара одговарајуће специјалности референтне здравствене установе (које важи до наредне контроле код тих лекара специјалиста у референтној здравственој установи); 
4) мишљење надлежне стручне комисије Републичког фонда за одобравање употребе одређеног лека, коју образује и именује директор Републичког фонда (у даљем тексту: Комисија РФЗО); 
5) број паковања лека који се могу прописати на један лекарски рецепт. 
При увођењу новог лека у терапију, на један лекарски рецепт може се прописати највише једно паковање лека.
Изузетно од става 2. овог члана, за лекове из групе имуносупресивних лекова (АТЦ класификација: L04) на један лекарски рецепт може се прописати више од једног паковања лека. 
Члан 5. 
За лекове са Листе А, утврђује се партиципација коју плаћају осигурана лица у фиксном износу од 50 динара за сваку количину издатог лека која је једнака или мања од количине лека у паковању на Листи лекова. 
За лекове са Листе А1, утврђује се партиципација у процентуалном износу од 10% до 90% од цене лека на мало, коју плаћају сва лица. 
За ампулиране лекове са Листе Б, који се апликују у здравственим установама које обављају здравствену делатност на примарном нивоу, утврђује се партиципација у износу од 50 динара по једном налогу, коју плаћају осигурана лица. 
За лекове са Листе А и Листе А1, који се користе у току болничког лечења, осигурана лица не плаћају партиципацију у фиксном и процентуалном износу. 
За лекове са Листе Б, Листе Ц и Листе Д, Републички фонд обезбеђује средства у пуном износу од цене лека. 
Члан 6. 
За лекове са Листе лекова које је осигурано лице набавило у иностранству, у складу са општим актом Републичког фонда, утврђује се партиципација у износу од 20% од динарског износа цене лека по једном паковању. 
Члан 7. 
Партиципацију за лекове са Листе А и Листе Б из члана 5. ст. 1. и 3. овог правилника не плаћају: 
1) ратни војни инвалиди, мирнодопски војни инвалиди и цивилни инвалиди рата; 
2) слепа лица и трајно непокретна лица, као и лица која остварују новчану накнаду за туђу помоћ и негу другог лица, у складу са законом; 
3) деца, ученици и студенти до краја прописаног школовања, а најкасније до навршених 26 година живота; 
4) жене у току трудноће, порођаја и 12 месеци после порођаја. 
Члан 8. 
Лекови са Листе А и Листе Б из члана 5. ст. 1. и 3. овог правилника обезбеђују се у пуном износу без плаћања партиципације: 
1) привремено расељеним лицима са територије АП Косово и Метохија, којима је то својство утврдио надлежни републички огран; 
2) осигураницима из члана 22. ст. 1. и 4. Закона о здравственом осигурању као и члановима уже породице осигураника из члана 22. став 1. тач. 7)–9) и 11) и став 4. Закона о здравственом осигурању; 
3) осигураницима из чл. 17. и 23. Закона о здравственом осигурању као и члановима њихових породица, чији су приходи испод износа утврђених у складу са одредбама подзаконског акта којим је регулисан садржај и обим права на здравствену заштиту из обавезног здравственог осигурања и партиципација.
Члан 9. 
Даном почетка примене овог правилника престаје да важи Правилник о Листи лекова који се прописују и издају на терет средстава oбавезног здравственог осигурања („Службени гласник РС”, бр. 123/14 и 136/14) изузев у делу који се односи на Листу А и Листу А1 који престаје да важи дана 31. октобра 2015. године. 
Члан 10. 
Овај правилник, по добијању сагласности Владе, ступа на снагу осмог дана од дана објављивања у „Службеном гласнику Републике Србије”, а Листа А и Листа А1 примењује се од 1. новембра 2015. године. 
До примене Листе А и Листе А1, у складу са овим правилником, примењују се Листа А и Листа А1 прописане Правилником о Листи лекова који се прописују и издају на терет средстава oбавезног здравственог осигурања („Службени гласник РС”, бр. 123/14 и 136/14). 
 
01/2 број 110-90/15 
У Београду, 7. јулa 2015. године
Управни одбор Републичког фонда за здравствено осигурање 
Председник,
Велимир Миличић, с.р.
 
Прилози
 
НАПОМЕНА ИЗДАВАЧА: 
Правилником о изменама и допунама 
				Правилника о Листи лекова 
				који се прописују и издају на терет средстава обавезног 
				здравственог осигурања ("Службени гласник РС", број 104/2015), 
				измењена је Листа лекова (А, А1, Б, Ц и Д) (види Правилник - 
				104/2015-73)
Правилником о изменама и допуни 
				Правилника 

о Листи лекова који се прописују и издају на терет средстава 
				обавезног здравственог осигурања ("Службени гласник РС", број 
				24/2016), измењене су Листа Ц и Листа Д (види чл. 1-3. 
				Правилника - 24/2016-43)
Правилником о изменама и допунама 
				Правилника о Листи лекова који се прописују и издају на терет 
				средстава обавезног здравственог осигурања ("Службени гласник 
				РС", број 57/2016) измењена је Листа лекова (А, А1, Б, Ц и Д). 
				Овај правилник је ступио на снагу
				
				осмог дана од дана објављивања у „Службeном гласнику Републике 
				Србије“, односно 25. јуна 2016. године, осим одредаба члана 1. 
				ст. 7., 11. и 13., члана 2. ст. 1., 2., 4., 9., 12., 25. и 26., 
				члана 3. став 2., члана 5. ст. 3., 5. и 16., члана 6. ст. 6. и 
				10., члана 7., члана 8. ст. 5., 6., 13. и 19., члана 10. ст. 1., 
				4. и 9., члана 11. ст. 4., 6., 8. и 9., члана 12. став 3., члана 
				13. ст. 5. и 7., члана 15. ст. 6., 8., 10., 13., 17., 20., 25., 
				32., 37., 46. и 47., члана 16. ст. 3. и 4., члана 17. став 2., 
				члана 18. ст. 4., 10. и 11., члана 20. ст. 8., 10., 13., 15. и 
				17., члана 21. ст. 2. и 4. и члана 22. став 2., које се 
				примењују од 1. септембра 2016. 
				(види Правилник - 57/2016-35).
Правилник о изменама и допунама Правилника о Листи лекова који се прописују и издају на терет средстава обавезног здравственог осигурања ("Службени гласник РС", број 78/2016) 
				измењена је Листа лекова (А, А1, Б, Ц, Д и Легенда и 
				скраћенице). Овај правилник ступио је на снагу осмог дана од дана објављивања у "Службеном гласнику Републике Србије", односно 24. септембра 2016. године, осим одредаба чл. 1. и 2,  члана 7. став 4, члана 9. став 2, члана 11. став 2, члана 15. ст. 2-4, члана 17. став 2, члана 19. став 1, члана 23. ст. 4, 8. и 17, члана 24. ст. 1, 3, 5. и 6, које се примењују од 1. јануара 2017. године и одредаба члана 3, члана 4. ст. 2-4, члана 6. став 2, члана 8, члана 9. ст. 3. и 4, члана 10. ст. 2, 3, 5, 7. и 10, члана 11. ст. 1, 4. и 7, чл. 12. и 13, члана 15. ст. 1. и 5, члана 16. ст. 1, 3. и 5. и члана 17. ст. 1. и 4, које се примењују по истеку 30 дана од дана ступања на снагу овог правилника (види члан 33. Правилника – 78/2016-11). 
Правилником о изменама и допунама 
				Правилника о Листи лекова 
				који се прописују и издају на терет средстава обавезног 
				здравственог осигурања ("Службени гласник РС", број 89/2016), 
				измењене су Листе лекова (А, А1, Б и Ц) (види Правилник - 
				89/2016-106).
Правилником о изменама и допунама 
				Правилника о Листи лекова 
				који се прописују и издају на терет средстава обавезног 
				здравственог осигурања ("Службени гласник РС", број 10/2016), 
				измењене су Листе лекова (А, А1, Б и Ц) (види Правилник - 
				101/2016-107).
Правилником о изменама и допунама 
				Правилника о Листи лекова 
				који се прописују и издају на терет средстава обавезног 
				здравственог осигурања ("Службени гласник РС", број 11/2017), 
				измењене су Листе лекова (А, А1, Б и Ц) (види Правилник - 
				11/2017-31).
 
Пречишћен текст Листе лекова, без 
				посебно означених измена и допуна, преузет 
						је са вебсајта Републичког фонда за здравствено осигурање:
Листа A (која 
						се примењује од 25.02.2017. године)
Листа A1 (која 
						се примењује од 25.02.2017. године)
Листа Б (која 
						се примењује од 25.02.2017. године )
Листа Ц (која 
						се примењује од 
				25.02.2017. године)
Листа Д (која 
						се примењује од 
				25.02.2017. године)

Легенда и скраћенице