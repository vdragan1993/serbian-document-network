На основу члана 68. став 2, члана 71. став 3. Закона о платним услугама („Службени гласник РС”, број 139/14) и члана 18. став 1. тачка 3) Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),
Гувернер Народне банке Србије доноси
 
ОДЛУКУ
o јединственој структури текућих рачуна
"Службени гласник РС", број 55 од 25. јуна 
				2015.
 
1. Овом одлуком прописује се јединствена структура текућих рачуна за извршавање платних трансакција у динарима.
Јединствена структура текућих рачуна из става 1. ове тачке представља и основ за идентификацију и класификацију тих рачуна у контном оквиру за Народну банку Србије, односно за банке.
Одредбе ове одлуке сходно се примењују и на јединствену структуру других рачуна који нису текући рачуни, а које Народна банка Србије води у складу с прописима.
2. Текући рачун је рачун који се отвара за извршавање платних трансакција и који је јединствено означен у нумеричком облику, на начин прописан овом одлуком.
3. Нумеричку ознаку текућег рачуна чине три одвојена дела, и то:
1) фиксни број пружаоца платних услуга;
2) број рачуна; 
3) контролни број.
4. Фиксни број пружаоца платних услуга (три нумеричка места) јесте јединствени идентификациони број пружаоца платних услуга за извршавање платних трансакција у земљи.
Фиксни број пружаоца платних услуга одређује се за сваког пружаоца платних услуга одлуком гувернера Народне банке Србије којом се утврђују јединствени идентификациони бројеви пружалаца платних услуга, а која се објављује на интернет презентацији Народне банке Србије.
5. Број рачуна (тринаест нумеричких места) одређује пружалац платних услуга.
6. Контролни број (два нумеричка места) јесте број који се рачуна за низ од шеснаест цифара (фиксни број пружаоца платних услуга и број рачуна), по међународном стандарду ISO 7064, MODUL 97. Контролни број се добија тако што се низ од првих шеснаест цифара помножи са 100, добијени број подели с 97, а остатак одузме од броја 98. Добијени резултат изражен с две цифре представља контролни број.
7. Нумеричка ознака текућег рачуна користи се у електронском облику искључиво као низ од осамнаест цифара.
На писаним и штампаним документима дозвољено је писање нумеричке ознаке текућег рачуна у три дела утврђена тачком 3. ове одлуке, одвојена повлакама (цртама), при чему се водеће нуле у другом делу могу изоставити.
8. Даном ступања на снагу ове одлуке престаје да важи Одлука о јединственој структури за идентификацију и класификацију рачуна и о плану рачуна за обављање платног промета код банке („Службени гласник РС”, број 57/04).
9. Ова одлука објављује се у „Службеном гласнику Републике Србије” и ступа на снагу 1. октобра 2015. године. 
 
О. број 13
У Београду, 19. јуна 2015. године
Гувернер
Народне банке Србије,
др Јоргованка Табаковић, с.р.