На основу члана 27. став 1. Закона о иновационој делатности („Службени гласник РС”, бр. 110/05, 18/10 и 55/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
УРЕДБУ
о утврђивању Програма иновационе делатности за 2016. годину
"Службени гласник РС", број 80 од 30. 
				септембра 2016.
Члан 1.
Овом уредбом утврђује се Програм иновационе делатности за 2016. годину.
Члан 2.
Програм из члана 1. ове уредбе одштампан је уз ову уредбу и чини њен саставни део.
Члан 3.
Министар надлежан за иновациону делатност, у складу са законом, прописаће начин реализације програма из члана 1. ове уредбе, у року од 30 дана од дана ступања на снагу ове уредбе.
Члан 4.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-8509/2016
У Београду, 29. септембра 2016. године
Влада
Председник,
Александар Вучић, с.р.
ПРОГРАМ
ИНОВАЦИОНЕ ДЕЛАТНОСТИ ЗА 2016. ГОДИНУ
Ради пружања подршке развоју или значајне измене постојећихиновационих производа и услуга, ради подстицања примене и комерцијализације научноистраживачких резултата, као и ради пружања подршке коришћењу савремених технологија и изградњи инфраструктуре иновационих организација у 2016. години, утврђује се програм иновационе делатности, и то:
ПРОГРАМ ФИНАНСИРАЊА ИНОВАЦИОНИХ ПРОЈЕКАТА КОЈИ ЗА РЕЗУЛТАТ ИМАЈУ РАЗВИЈЕН КОМЕРЦИЈАЛНО ВЕРИФИКОВАН ПРОИЗВОД, УКЉУЧУЈУЋИ СОФТВЕР, ПРОЦЕС, ТЕХНОЛОГИЈУ ИЛИ УСЛУГУ
Програм подстиче регистроване субјекте иновационе делатности да у сарадњи са привредним друштвима и иновационим кластерима, допринесу развоју комерцијално верификованих производа, укључујући и софтвер, процес, технологију или услугу који ће имати конкурентна својства. Приоритет у реализацији овог програма имаће пројекти који обезбеђују виши степен учешћа ванбуџетских улагања у цени пројекта, кроз новчану партиципацију, опремање, улагање Know-how, инфраструктурне и стручне услуге и др.
Начин реализације програма утврђује министар надлежан за иновациону делатност, у складу са законом.
Програм се реализује путем јавног позива за пријаву иновационих пројеката. Јавни позив се расписује у складу са условима конкурисања и критеријумима за избор реализатора пројеката који се финансирају из буџетских средстава и фондова са већинским државним власништвом а финансира се у складу са законом којим се уређује државна помоћ мале вредности (de minimis), као и подзаконским прописима и другим општим актима донетим ради његовог извршавања. Програмом се равноправно подстичу субјекти иновационе делатности из јавног и приватног сектора.
Одлуку о пројекту који ће имати приоритет у реализацији овог програма јер обезбеђује висок степен учешћа ванбуџетских улагања у цени пројекта, кроз новчану партиципацију, опремање, улагање know-how, инфраструктурне и стручне услуге и др. доноси министар надлежан за иновациону делатност на основу образложеног предлога посебне комисије.
Средства буџета Републике Србије по овом програму користе се у складу са законом.
Рок за реализацију програма је 31. децембар 2016. године.