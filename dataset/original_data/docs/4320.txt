Редакцијски пречишћен текст

 


 


 


На основу члана 173. Закона о привредним друштвима („Службени гласник РС”, број 125/04) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 



Влада доноси
 
 
ОДЛУКУ
о изменама и допунама Оснивачког акта Акционарског друштва за ваздушни саобраћај „JAT Airways” а.д.Београд

	„Службени гласник РС“, бр. 71 од 25. јула 2007, 92 од 7. новембра 2009, 41 
	од 15. јуна 2010, 42 од 13. јуна 2011, 63 од 29. јуна 2012. 
 
 
I. ОСНОВНЕ ОДРЕДБЕ
 
Члан 1.
Јавно предузеће за ваздушни саобраћај „JAT AIRWAYS” Београд, организује се као затворено акционарско друштво, које послује у складу са прописима којима се уређује правни положај привредних субјеката (у даљем тексту: Друштво). 
 
Члан 2.
Влада Федеративне Народне Републике Југославије (у даљем тексту: ФНРЈ) је на седници одржаној дана 27. априла 1948. године, а на основу члана 4. у вези са чланом 5. Основног закона о државним привредним предузећима, донела решење о оснивању државног привредног предузећа Југословенски Аеротранспорт (у даљем тексту Предузеће), скраћени назив тог предузећа је ЈАТ, седиште Предузећа је у Београду, предмет пословања Предузећа је експлоатација унутрашњег и међународног цивилног ваздушног саобраћаја и остали видови комерцијалне употребе ваздухоплова, а Предузеће је под административно-оперативним руководством Главне управе цивилног ваздушног саобраћаја Министарства саобраћаја ФНРЈ.
Решењем Владе ФНРЈ, бр. 1379/49 од 1. марта 1949., извршено је спајање државног привредног предузећа „Југословенски Аеротранспорт” са „Државним предузећем за оправку ваздухопловног материјала” Земун. Решењем Министарства финансија ФНРЈ бр. 15115 од 7. маја 1949. године, Предузеће је уписано у регистар државних привредних предузећа.
Дана 28. децембра 1973. године‚ у складу са чланом 112. Закона о конституисању и упису у судски регистар организација удруженог рада, Окружни суд у Београду је донео решење да се предузеће „Југословенски Аеротранспорт” упише у регистар организација удруженог рада и конституише као радна организација „Југословенски Аеротранспорт – систем за ваздушни саобраћај са солидардном одговорношћу”. 
Решењем Окружног суда у Београду од 20. децембра 1978. године извршена је промена у организовању организације и регистрован је „Југословенски Аеротранспорт – радна организација за ваздушни саобраћај”.
Решењем Окружног суда у Београду од 11. јула 1980. године извршено је усаглашавање са одредбама Закона о удруженом раду.
На основу пријаве за усклађивање организовања и рада организације „Југословенски Аеротранспорт” са одредбама Закона о предузећима, Окружни суд у Београду је 1. јуна 1989. године донео Решење о промени у организовању и усклађивању са одредбама Закона о предузећима, тако да „Југословенски Аеротранспорт, радна организација за ваздушни саобраћај ООУР-а” постаје „Југословенски Аеротранспорт, предузеће за ваздушни саобраћај са потпуном одговорношћу”.
Решењем Привредног суда у Београду од 6. априла 1992. године и уписом у судски регистар „Југословенски Аеротранспорт” постаје јавно предузеће, у складу са Законом о оснивању јавног предузећа за ваздушни саобраћај („Службени гласник РС”, број 9/92).
Законом о престанку важења Закона о оснивању јавног предузећа за ваздушни саобраћај („Службени гласник РС”, број 18/05), чланом 2. прописано је да даном почетка рада Јавно предузеће за ваздушни саобраћај „JAT AIRWAYS” преузима права, обавезе, средства, запослене, документацију и предмете у вршењу јавних овлашћења Јавног предузећа „ЈУГОСЛОВЕНСКИ АЕРОТРАНСПОРТ” и оснивачка права и обавезе тог предузећа у предузећима чији је оснивач, осим оснивачких права и обавеза тог предузећа у Јавном предузећу Аеродром „Београд”.
Решењем Трговинског суда у Београду од 8. августа 2003. године, а по захтеву за упис промене назива фирме Јавног предузећа „Југословенски Аеротранспорт”, ово предузеће је уписано у судски регистар као Јавно предузеће „JAT Airways”, Београд, са седиштем у Булевару уметности бр. 16, Нови Београд. Скраћени назив предузећа је ЈП „ЈАТ”.
Одлуком о оснивању Јавног предузећа за обављање јавног превоза у ваздушном саобраћају („Службени гласник РС”, број 129/04), основано је Јавно предузеће за ваздушни саобраћај „JAT AIRWAYS”.
Одлуком о промени правне форме Јавног предузећа за ваздушни саобраћај „JAT AIRWAYS” Београд („Службени гласник РС”, број 70/08), промењена је правна форма Јавног предузећа за ваздушни саобраћај „JAT AIRWAYS” Београд у правну форму затвореног акционарског друштва.
 
II. ПОДАЦИ О ОСНИВАЧУ
 
Члан 3.
Оснивач Друштва је Република Србија, која је као једини акционар уписана код Централног регистра, депоа, клиринга и хартија од вредности (у даљем тексту: Централни регистар) и за коју на основу законског овлашћења оснивачка права врши Влада, Београд, ул. Немањина бр. 11 (у даљем тексту: Оснивач).
 
III. ПОСЛОВНО ИМЕ И СЕДИШТЕ ДРУШТВА
 
Члан 4.
Друштво послује под пословним именом: Акционарско друштво за ваздушни саобраћај „JAT AIRWAYS” а.д Београд. 
Скраћено пословно име Друштва је: „JAT AIRWAYS” а.д. Београд.
 
Члан 5.
Седиште Друштва је у Београду, Булевар уметности 16.
 
IV. ПЕЧАТ И ШТАМБИЉ ДРУШТВА
 
Члан 6.
Друштво има печат и штамбиљ.
Печат Друштва је округлог облика, пречника 22 mm, на коме је исписано пословно име и седиште Друштва на српском језику, ћириличким писмом.
Штамбиљ је правоугаоног облика, димензија 55 mm х 15 mm, на коме је исписано пословно име и седиште Друштва на српском језику, ћириличким писмом, са простором за број и датум завођења акта у деловодни протокол.
Управни одбор Друштва доноси одлуку којом се утврђује начин употребе и чувања печата и штамбиља Друштва.
 
V. ДЕЛАТНОСТ ДРУШТВА
 
Члан 7.
Претежна делатност Друштва је: 
62100 – Ваздушни саобраћај, линијски.
Поред делатности из става 1. овог члана, Друштво обавља и делатност: 
62200 – Ваздушни саобраћај ванредни (чартер). 
Друштво може обављати и друге делатности, укључујући и спољнотрговинску делатност, уколико за то испуњава услове утврђене законом.
 
VI. ОСНОВНИ КАПИТАЛ
 
Члан 8.
Укупан уписани и уплаћени основни капитал Друштва на дан 30. јуна 2008. године износи 185.675.450,50 евра, што према потврди Удружења банака Србије по средњем курсу Народне банке Србије на дан 30. јуна 2008. године износи 14.664.350.531,77 динара.
Пословна зграда у Београду, Булевар уметности број 16, која чини имовину којом послује Акционарско друштво за ваздушни саобраћај „Jat Airways“ а.д. Београд, површине 8590,48 m², на катастарској парцели 1172/3, уписана у лист непокретности 3110 КО Нови Београд, у својини је Акционарског друштва за ваздушни саобраћај „Jat Airways“ а.д. Београд.*
У својини Акционарског друштва за ваздушни саобраћај „Jat Airways” а.д. Београд су објекти на катастарској парцели број 14032 уписани у Лист непокретности број 5033 КО Вршац, објекти на катастарској парцели бр. 19095/1, 19095/3, 19099 и 19114 уписани у Лист непокретности број 14687 КО Вршац и објекат на катастарској парцели бр. 4988 уписан у Лист непокретности број 17196 КО Вршац, према спецификацији објеката Вршац, која је одштампана уз ову одлуку и чини њен саставни део.**
У својини Акционарског друштва за ваздушни саобраћај „Jat Airways” а.д. Београд су ваздухоплови из Уверења о оспособљености за обављање јавног авио-транспорта број РС-001 и то:**
1. Boeing 737-300, серијског броја: 23715, регистарске ознаке YU-ANK, уписан у Уложак у Регистру цивилних ваздухоплова број: 1504;**
2. Boeing 737-300, серијског броја: 23329, регистарске ознаке YU-AND, уписан у Уложак у Регистру цивилних ваздухоплова број: 1462;**
3. Boeing 737-300, серијског броја: 23330, регистарске ознаке YУ-ANF, уписан у Уложак у Регистру цивилних ваздухоплова број: 1463;**
4. Boeing 737-300, серијског броја: 23415, регистарске ознаке YУ-ANN, уписан у Уложак у Регистру цивилних ваздухоплова број: 1484;**
5. Boeing 737-300, серијског броја: 23714, регистарске ознаке YU-ANJ, уписан у Уложак у Регистру цивилних ваздухоплова број: 1503;**
6. Boeing 737-300, серијског броја: 23716, регистарске ознаке YU-ANL, уписан у Уложак у Регистру цивилних ваздухоплова број: 1505;**
7. Boeing 737-300, серијског броја: 24140, регистарске ознаке YU-ANV, уписан у Уложак у Регистру цивилних ваздухоплова број: 1539;**
8. Boeing 737-300, серијског броја: 24141, регистарске ознаке YU-ANW, уписан у Уложак у Регистру цивилних ваздухоплова број: 1540;**
9. АТR 72-202, серијског броја: 180, регистарске ознаке YU-ALN, уписан у Уложак у Регистру цивилних ваздухоплова број: 1607;**
10. АТR 72-202, серијског броја: 186, регистарске ознаке YU-ALO, уписан у Уложак у Регистру цивилних ваздухоплова број: 1608;**

11. АТR 72-202, серијског броја: 189, регистарске ознаке YU-ALP, уписан у Уложак у Регистру цивилних ваздухоплова број: 1609.**

У својини Акционарског 
	друштва за ваздушни саобраћај „Jat Airways” а.д. Београд је смештајни и 
	магацински простор који се налази у ниском приземљу, површине 1.265.11 m², у 
	објекту – хотелу „ЈАТ – апартмани”, уписан у Листу непокретности број 927 
	К.О. Копаоник, на катастарској парцели 4/32.***
У својини 
	Акционарског друштва за ваздушни саобраћај „Jat Airways” а.д. Београд је 
	зграда „Школског центра” која се налази на катастарској парцели бр. 3742/2, 
	КО Сурчин, укупне површине од 3936 m², уписана у Привремени лист 
	непокретности број 504.****

 
*Службени гласник РС, број 92/2009

**Службени гласник РС, број 41/2010


	***Службени 
	гласник РС, број 42/2011

****Службени 
	гласник РС, број 63/2012
 

 
VII. БРОЈ, ВРЕДНОСТ, ВРСТА И КЛАСА АКЦИЈА ДРУШТВА И ПРАВО ИЗ АКЦИЈА
 
Члан 9.
Укупан основни капитал Друштва из члана 8. ове одлуке подељен је на 14.664.350 акција, појединачне номиналне вредности од 1.000,00 динара. 
Акције Друштва су обичне, гласе на име и преносиве су у складу са овом одлуком.
 
Члан 10.
Акционари, имаоци обичних акција, имају право пречег уписа акција из нових емисија у складу са законом и овом одлуком.
 
Члан 11.
Акционари своје акције могу слободно преносити без ограничења.
 
VIII. ОРГАНИ ДРУШТВА
 
Члан 12.
Органи Друштва су: Скупштина Друштва, Управни одбор Друштва и Извршни одбор Друштва.
 
Члан 13.
За Оснивача, као јединог акционара Друштва, овлашћења Скупштине Друштва врши Влада преко овлашћених представника.
 
Члан 14.
Скупштина Друштва одлучује о:
1) изменама оснивачког акта, у складу са законом;
2) статусним променама, промени правне форме у другу форму привредног друштва и стицању и располагању имовином велике вредности;
3) расподели добити и покрићу губитака;
4) усвајању финансијских извештаја, као и извештаја Управног одбора Друштва и извештаја ревизора у вези са финансијским извештајима;
5) политици накнада и наградама члановима Управног одбора Друштва;
6) избору и разрешењу чланова Управног одбора Друштва;
7) престанку Друштва;
8) избору и разрешењу ревизора;
9) питањима поднетим Скупштини Друштва на одлучивање од стране Управног одбора Друштва;
10) издацима по основу награђивања чланова Управног одбора Друштва путем издавања акција, вараната и других финансијских и нефинансијских давања;
11) доношењу других општих аката Друштва;
12) другим питањима, у складу са Законом о привредним друштвима.
 
Члан 15.
Управни одбор Друштва има 11 чланова које бира и разрешава Скупштина Друштва.
Кандидате за чланове Управног одбора Друштва предлаже акционар. 
Кандидати, као и чланови Управног одбора Друштва могу бити и лица која нису запослена у Друштву. 
 
Члан 16.
Управни одбор Друштва одлучује о:
1) контроли тачности финансијских извештаја и информација;
2) управљању развојем Друштва и стратегијом и надзирањем извршних директора и администрације Друштва;
3) утврђивању или одобравању пословног плана Друштва;
4) сазивању седнице Скупштине Друштва и утврђивању предлога дневног реда;
5) давању и опозивању прокуре;
6) утврђивању предлога одлука Скупштине и контроле њиховог спровођења;
7) издавању акција у оквиру лимита предвиђеног Законом о привредним друштвима;
8) издавању заменљивих обвезница, обвезница, вараната или других хартија од вредности, у оквиру лимита предвиђеног Законом о привредним друштвима;
9) утврђивању вредности акција и друге имовине у складу са Законом о привредним друштвима;
10) избору и разрешењу извршних директора, одобравању услова уговора које Друштво закључује са њима и утврђивању њихове накнаде;
11) утврђивању износа и дана дивиденде, дана плаћања и поступка плаћања дивиденди;
12) другим питањима, у складу са Законом о привредним друштвима и оснивачким актом.
Седнице Управног одбора Друштва сазива председник Управног одбора Друштва у складу са Законом.
 
Члан 17.
Управни одбор Друштва одговара за свој рад Скупштини Друштва.
Поступак за разрешење члана Управног одбора Друштва може да покрене Скупштина Друштва, као и сам Управни одбор Друштва.
 
Члан 18.
Извршни одбор има пет чланова које бира Управни одбор Друштва.
Чланови Извршног одбора Друштва су извршни директори.
Делокруг Извршног одбора Друштва укључује спровођење одлука Управног одбора Друштва и сва питања повезана са вођењем послова и текућим пословима Друштва, осим питања која су у надлежости Управног одбора Друштва и Скупштине Друштва.
 
Члан 19.
Председник Извршног одбора Друштва је генерални директор Друштва.
Генералног директора бира Управни одбор Друштва.
Генерални директор заступа Друштво у складу са законом и овом одлуком.
Друштво поред генералног директора могу заступати и други чланови Управног одбора Друштва, односно Извршног одбора Друштва.
 
IX. АКТИ И ДОКУМЕНТИ ДРУШТВА
 
Члан 20.
У Друштву се води књига акционара, са подацима и на начин прописан законом.
 
Члан 21.
У Друштву се води књига одлука.
У књигу одлука се уносе одлуке које доноси Управни одбор Друштва у складу са овом одлуком.
 
Члан 22.
Акти Друштва су правилници и одлуке којима се на општи начин уређују одређена питања.
Измене и допуне правилника и одлука врше се на начин и по поступку који су одређени за њихово доношење.
 
Члан 23.
Друштво је дужно да држи и чува све акте и документа у складу са законом којим се уређује правни положај привредних субјеката.
 
X. ДУЖНОСТ ЧУВАЊА ПОСЛОВНЕ ТАЈНЕ
 
Члан 24.
Акционари, чланови Управног одбора Друштва, Извршног одбора Друштва и запослени у Друштву обавезни су да чувају пословну тајну. Пословном тајном сматрају се оне информације и документа које органи Друштва прогласе пословном тајном.
 
XI. ТРАЈАЊЕ И ПРЕСТАНАК ДРУШТВА
 
Члан 25.
Друштво је основано на неодређено време, а престаје у случајевима и под условима предвиђеним Законом.
 
XII. ПРЕЛАЗНЕ И ЗАВРШНЕ ОДРЕДБЕ
 
Члан 26.
До избора председника и чланова Управног одбора „JAT AIRWAYS” а.д. Београд, овлашћења Управног одбора вршиће Управни одбор Јавног предузећа за ваздушни саобраћај „JAT AIRWAYS”.
До избора генералног директора и Извршног одбора Друштва, функцију вршиоца дужности генералног директора „JAT AIRWAYS” а.д. Београд, вршиће Саша Влаисављевић, из Београда, JМБГ 2704968110017, који ће изршити и судску оверу ове одлуке, у складу са законом.
 
Члан 27.
Ову одлуку објавити у „Службеном гласнику Републике Србије”. 
 
 
05 број 023-2894/2008-1
У Београду, 24. јула 2008. године

Влада
Први потпредседник Владе –
заменик председника Владе

Ивица Дачић, с.р.