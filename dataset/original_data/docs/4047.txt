На основу члана 15. став 2, члана 18. став 5. и члана 21. став 8. Закона о метрологији („Службени гласник РС”, број 30/10),
Министар привреде доноси
 
ПРАВИЛНИК
о млекомерима и лактофризима
"Службени гласник РС", број 66 од 27. јула 
				2015.
 
Предмет
Члан 1.
Овим правилником ближе се прописују захтеви за млекомере и лактофризе, означавање млекомера и лактофриза, начин утврђивања испуњености захтева за млекомере и лактофризе, методе мерења, као и начин и услови оверавања млекомера и лактофриза.
Примена
Члан 2.
Овај правилник примењује се на млекомере и лактофризе који се користе у промету роба и услуга и који мере запремину млека.
Овај правилник не примењује се на лактофризе уграђене у друмска возила.
Значење појединих израза
Члан 3.
Поједини изрази употребљени у овом правилнику имају следеће значење:
1) млекомер je мерилo запремине течности израђен од алуминијума или од нерђајућег челика, цилиндричног облика, симетричан у односу на уздужну осу, који се користи за одређивање вредности запремине млека;
2) лактофриз je мерилo запремине течности израђен од нерђајућег челика са уређајем за хлађење течности, цилиндричног или облика квадра, који се користи за одређивање вредности запремине млека при његовом складиштењу;
3) непреносиви лактофризи су лактофризи који се употребљавају само у одређеном простору, под контролисаним радним условима;
4) преносиви лактофризи су лактофризи који се употребљавају као преносива мерила;
5) називна запремина је заокружена вредност максималне запремине течности коју млекомер, односно лактофриз може да садржи у нормалним условима коришћења;
6) највећа дозвољена грешка (у даљем тексту: НДГ) је највећа позитивна или негативна вредност грешке млекомера, односно лактофриза у односу на познату референтну вредност запремине течности прописана овим правилником;
7) волуметријска метода је метода преношењa вредности јединице запрeмине са еталона запремине на мерило, при чему се као радна течност користи вода из водоводне мреже;
8) мерна летва са скалом је саставни неодвојиви део млекомера, односно саставни одвојиви део лактофриза који служи за очитавање нивоа запремине течности;
9) референтна температура је температура за коју је млекомер, односно лактофриз пројектован и израђен и за коју је израђена мерна летва са скалом, декларисана од стране произвођача и назначена у уверењу о оверавању;
10) вертикална мерна оса је вертикална линија која пролази кроз осу лактофриза;
11) доња референтна тачка је пресек вертикалне мерне осе са доњом површином лактофриза и представља почетну тачку мерења нивоа течности (референтна нула);
12) горња референтна тачка је тачка која се налази на вертикалној мерној оси лактофриза у односу на коју се мери празан простор;
13) референтна висина је разлика између доње и горње референтне тачке;
14) празан простор је разлика између слободне површине течности и горње референтне тачке, мерено дуж вертикалне мерне осе;
15) табела запремине је саставни део уверења о оверавању и представља табелу која приказује везу између висине h (независне променљиве) и запремине V (зависне променљиве).
Други изрази употребљени у овом правилнику, који нису дефинисани у ставу 1. овог члана, имају значење дефинисано законима којима се уређује метрологија и стандардизација.
Захтеви
Члан 4.
Захтеви за млекомере дати су у Прилогу 1 – Захтеви за млекомере, који је одштампан уз овај правилник и чини његов саставни део.
Захтеви за лактофризе дати су у Прилогу 3 – Захтеви за лактофризе, који је одштампан уз овај правилник и чини његов саставни део.
Мерне јединице
Члан 5.
Резултати мерења запремине течности млекомером изражавају се у јединицама L или dm3.
Резултати мерења запремине течности лактофризом изражавају се у јединицама L, dm3 или m3.
Означавање
Члан 6.
На млекомере и лактофризе постављају се следећи натписи и ознаке:
1) назив мерила: млекомер, односно лактофриз;
2) пословно име и/или знак, односно назив произвођача;
3) ознака мерне јединице;
4) мерни опсег млекомера, односно лактофриза;
5) серијски број и година производње;
6) референтна температура;
7) максимална висина пуњења (за лактофризе и у случају обавезне употребе табеле запремине);
8) референтна висина (за лактофризе и у случају обавезне употребе табеле запремине);
9) немерљива запремина при подешавању лактофриза на нулу.
Натписи и ознаке постављају се тако да буду видљиви, читљиви и неизбрисиви, односно да их није могуће уклонити без трајног оштећења.
Начин утврђивања испуњености захтева
Члан 7.
Испуњеност метролошких и техничких захтева утврђује се оверавањем млекомера и лактофриза које обухвата следеће провере и испитивања:
1) визуелни преглед;
2) испитивање непропустљивости;
3) испитивање тачности.
Млекомери и лактофризи се оверавају појединачно.
Начин и услови оверавања млекомера, дати су у Прилогу 2 – Оверавање млекомера, који је одштампан уз овај правилник и чини његов саставни део.
Начин и услови оверавања лактофриза, дати су у Прилогу 4 – Оверавање лактофриза, који је одштампан уз овај правилник и чини његов саставни део.
Уколико се у поступку оверавања потврди усаглашеност млекомера, односно лактофриза са захтевима овог правилника, млекомери, односно лактофризи и мерна летва са скалом жигошу се основним и годишњим жигом. Ако мерни лењир лактофриза има скалу у јединицама дужине онда се за лактофриз издаје и уверење о оверавању мерила које у прилогу има табелу запремине лактофриза.
Члан 8.
Млекомери и лактофризи подлежу првом, редовном и ванредном оверавању у складу са законом којим се уређује метрологија и прописима донетим на основу тог закона.
Прелазне и завршне одредбе
Члан 9.
Даном почетка примене овог правилника престају да важе Правилник о метролошким условима за расхладне судове за млеко (лактофризе), млекомере и мерне судове („Службени лист СФРЈ”, број 29/91) и Метролошко упутство за преглед расхладних судова за млеко (лактофриза), млекомера и мерних судова („Гласник СЗМДМ”, број 2/91).
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 15. новембра 2015. године.
 
Број 110-00-127/2015-07
У Београду, 14. јула 2015. године
Министар,
Жељко Сертић, с.р.
 
 
Прилози
 
Прилог 1 -
				Захтеви за млекомере
 
Прилог 2 -
				Оверавање млекомера
 
Прилог 3 -
				Захтеви за лактофризе
 
Прилог 4 -
				Оверавање лактофриза