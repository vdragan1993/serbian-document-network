Редакцијски пречишћен текст

 

 

 
 
ЦАРИНСКИ ЗАКОН
“Службени гласник РС”, бр. 73 од 18. јула 2003, 61 од 18. јула 2005,  
85 од 6. октобра 2005 - др. законик, 
62 од 19. јула 2006 - др. закон, 9 од 26. фебруара 2010 
- УС, 18 од 
26. марта 2010 - др. закон
 
 
НАПОМЕНА ИЗДАВАЧА: Закон је престао да важи, осим чл. 252. до 329. (види члан 310. Закона – 18/2010-3)
 
 
Чл. 1-251.
Престали су да важе (види члан 310. Закона – 18/2010-3)
 
Део девети
 
УПРАВА ЦАРИНА
 
Глава I
 
НАДЛЕЖНОСТ И ОРГАНИЗАЦИЈА УПРАВЕ ЦАРИНА
 
1. НАДЛЕЖНОСТ УПРАВЕ ЦАРИНА 
 
Члан 252.
(1) Управа царина обавља послове из свог делокруга на основу принципа професионалности и интегритета, јавности рада, пружања услуга јавности, одговорности и доследности у примени закона и употреби законских овлашћења.
(2) Управа царина, у складу са делокругом утврђеним законом који уређује образовање и делокруг министарстава:
1) спроводи мере царинског надзора и контроле над царинском робом одређене овим законом и другим прописима;
2) спроводи царински поступак;
3) врши обрачун, наплату и принудну наплату увозних и других дажбина, акциза и пореза на промет и накнада за робу која се увози, односно када је то посебним прописима одређено, извози;
4) спроводи превентивну и накнадну контролу;
5) издаје општа обавештења о примени царинских прописа, обавезујућа обавештења о сврставању и пореклу робе, као и обавештења о примени других прописа из надлежности царинских органа;
6) спроводи законом предвиђени поступак у циљу откривања царинских прекршаја, привредних преступа и кривичних дела;
7) води првостепени и другостепени царинско-управни поступак; 
8) води првостепени царинско-прекршајни поступак за прекршаје прописане овим законом и другим прописима којима јој је то дато у надлежност;
9) врши контролу уношења и изношења динарских и девизних средстава у међународном путничком и пограничном промету са иностранством;
10) врши контролу уношења, изношења и транзита робе за коју су прописане посебне мере ради сигурности, заштите здравља и живота људи, животиња и биљака, заштите животне средине, националног блага, историјских, уметничких или археолошких вредности, заштите интелектуалне или индустријске својине и друго;
11) води евиденције из свог делокруга;
12) обрађује и статистички прати податке о увозу и извозу;
13) обавља и друге послове у складу са законом и другим прописима. 
 
2. ОРГАНИЗАЦИЈА И УПРАВЉАЊЕ УПРАВОМ ЦАРИНА 
 
Члан 253.
Послове из надлежности Управе царина врше организационе јединице у седишту и ван седишта Управе царина. 
 
Члан 254.
(1) Царинарнице, као подручни органи Управе царина, оснивају се у привредним и саобраћајним центрима када то захтевају обим, структура и токови роба у путничком и робном промету са иностранством.
(2) Ради обављања појединих послова из надлежности царинарница оснивају се, као организационе јединице, царинске испоставе, одсеци и реферати, у седишту или ван седишта царинарнице. 
(3) Одлуку о седишту Управе царина, оснивању, почетку и престанку рада царинарница, царинских испостава, одсека и реферата, доноси Влада на предлог министара. 
 
3. ДИРЕКТОР УПРАВЕ ЦАРИНА 
 
Члан 255.
(1) Управом царина руководи директор кога поставља и разрешава Влада, на предлог министра.
(2) Директор обезбеђује координацију рада и јединствену примену прописа из делокруга Управе царина на целом царинском подручју. 
 
4. ОРГАНИЗАЦИЈА УПРАВЕ ЦАРИНА 
 
Члан 256.
Министар, на предлог директора:
1) уређује унутрашњу организацију и систематизацију радних места у Управи царина којом се прописују посебна знања и способности за поједина радна места;
2) одлучује о правима и обавезама запослених у Управи царина из радног односа (звања, плате, накнаде зарада и додатна примања); 
3) одлучује о стручном образовању, оспособљавању и усавршавању запослених у Управи царина;
4) одлучује о приговору на одлуке о правима и обавезама из радног односа. 
 
Члан 257.
Царинарницом руководи управник царинарнице, који је одговоран директору. 
 
5. СТРУКТУРА РАДНИХ МЕСТА У УПРАВИ ЦАРИНА 
 
Члан 258.
(1) Министар, на предлог директора, утврђује број радних места, опис радних места, посебне услове који се односе на одговарајућа радна места, као и структуру радних места по следећим групама:
1) руководиоци високог нивоа;
2) руководиоци средњег нивоа;
3) руководиоци нижег нивоа;
4) овлашћени извршиоци;
5) помоћно и административно особље.
(2) Лица из става 1. тач. 1. до 4. овог члана су овлашћени царински службеници, у смислу одредаба овог закона.
 
6. ОВЛАШЋЕЊА ДИРЕКТОРА И ЦАРИНСКИХ СЛУЖБЕНИКА 
 
Члан 259.
Овлашћени царински службеник може, у примени одредаба овог закона или других прописа који се односе на увоз, извоз или транзит робе, да:
1) привремено задржи лице за које постоје основи сумње да је извршило кривично дело прописано овим законом, о чему одмах обавештава надлежног истражног судију или министарство надлежно за унутрашње послове. Привремено задржавање може трајати најдуже до доласка овлашћеног службеног лица министарства надлежног за унутрашње послове; 
2) затражи од лица исправу којом то лице доказује идентитет, као и да изврши проверу података из исправе;
3) прегледа пословне просторије, објекте, предмете, превозна средства, документацију, робу и лица, привремено одузме робу и средства којима је почињена повреда прописа лицу за које постоје основи сумње да је свесно учествовало у увозу, намеравало да извезе робу или је учествовало у увозу робе у супротности са овим законом и другим прописима, и спроводи накнадне контроле увозних и извозних послова, у складу са овим законом и другим прописима; 
4) остварује сарадњу и размењује информације са надлежним државним органима, јавним или приватним организацијама;
5) размењује информације о увозу, извозу или транзиту робе са страним царинским администрацијама, ради спровођења одредаба овог закона и других прописа;
6) врши испитивање у име других царинских администрација (замолним путем), у случајевима када је та администрација започела кривично испитивање или је дошла до сазнања у вези са чињеницом, која се односи на царински прекршај; и 
7) прикупља и располаже информацијама потребним за вођење поступка и предузима посебне радње ради откривања и спречавања царинских прекршаја, привредних преступа и кривичних дела. 
 
Члан 260.
Управа царина може да затражи помоћ од органа министарства надлежног за унутрашње послове и Војске Србије и Црне Горе у спровођењу одредаба овог закона и других прописа чија је примена у надлежности царинских органа. 
 
Члан 261.
Органи који при обављању послова из своје надлежности, утврде да су повређени царински и други прописи за чије је спровођење надлежна Управа царина, односно да постоји могућност да се то догоди, дужни су да о томе, без одлагања, известе најближу царинарницу. 
 
Члан 262.
Управа царина може, ради обављања својих задатака, да користи специјалну техничку опрему, службена возила опремљена светлосним и звучним сигналима и посебно обучене животиње. Службена возила могу имати ознаку "царина" и службену ознаку царинске службе. 
 
Члан 263.
Директор може, у писаној форми, да пренесе овлашћење за одређене послове, осим послова руковођења, овлашћеном царинском службенику или групи службеника, с тим што се сматра да је такво овлашћење користио или извршио директор. 
 
Члан 264.
Директор распоређује царинске службенике у складу са актом о организацији и систематизацији радних места и одлучује о њиховим правима и обавезама из радног односа. 
 
Члан 265.
Директор може да суспендује, распореди у нижу групу, изрекне меру престанка радног односа или да рехабилитује царинског службеника којег је распоредио у нижу групу, у складу са одредбама овог закона и акта о дисциплинској одговорности. 
 
Члан 266.
Директор може да стимулише лице које је допринело откривању царинских кривичних дела, царинских прекршаја и других повреда царинских прописа. Новчана средства за те намене одобрава министар. 
 
Члан 267.
Директор, на основу пријаве линијског руководиоца, покреће поступак за утврђивање недоличног понашања или повреде радне дужности царинског службеника које су утврђене Кодексом понашања из члана 317. овог закона. 
 
Члан 268.
Директор може да одреди посебно радно време за поједине организационе јединице и царинске службенике зависно од потребе службе и обављања посебних послова, као и када царински службеници треба да буду на располагању ради обављања посебних дужности. 
 
Члан 269.
Директор може, ради заштите прихода и спровођења забране или ограничења која су на снази, на основу закона и других прописа у вези са увозом или извозом робе, да одреди места за подношење декларације и преглед робе, која се увози или извози. 
 
Члан 270.
Директор може да изда акт којим уређује под којим условима и на који начин се роба, која се увози или извози може кретати местима одређеним за њено пријављивање, преглед и смештај. 
 
Члан 271.
(1) Директор може да утврди услове или ограничења у погледу:
1) кретања увезене робе од места увоза до места које је одредио као место царињења;
2) кретања робе између:
- складишта или слободне зоне и места које је одредио као место царињења;
- одобреног места и складишта из алинеје 1. ове тачке или слободне зоне;
- складишта или слободне зоне и другог складишта.
(2) Директор може, у складу са одредбама става 1. овог члана, да:
1) захтева да се роба, у одређеном периоду, креће одређеним путем; 
2) захтева да се превоз робе возилом или контејнером обави на одређени начин и под одређеним условима, уз одговарајуће мере обезбеђења;
3) забрани истовар или утовар у возило или контејнер, осим у изузетним случајевима и уз одговарајуће обезбеђење робе. 
 
Члан 272.
Министар може, ради спровођења мера царинског надзора и царинске контроле, да пропише услове:
1) у погледу стандарда возила, пловила или авиона за превоз одређене робе;
2) у погледу начина утовара, истовара, кретања и пуштања робе приликом њеног увоза. 
 
Члан 273.
Директор може да наложи лицу које је, у складу са одредбама овог закона, дужно да обезбеди просторије за царинске службенике или места која се користе за преглед робе, да: 
1) обезбеди и одржава неопходне услове, инвентар и средства који су потребни да царински службеник изврши преглед или претрес или да обавља своје дужности у просторијама тог лица, у просторијама под царинским надзором или на месту које одреди директор, као и да чува тај инвентар и средства;
2) дозволи овлашћеном царинском службенику да користи инвентар и средства из тачке 1. овог става и пружи му сву неопходну помоћ у обављању његових дужности. 
 
Члан 274.
Директор може да даје информације за јавност, у вези са спровођењем царинског поступка и осталим радњама у том поступку. 
 
Члан 275.
Директор и овлашћени линијски руководилац дужни су да пријаве кривична дела за која се гони по службеној дужности надлежном државном тужиоцу, у складу са Закоником о кривичном поступку. 
 
Члан 276.
(1) Овлашћени царински службеник обавља послове Управе царина у службеној и цивилној одећи, у случајевима и под условима које утврди директор. Службена одећа је царинска униформа и радно одело са прописаним знаком Управе царина.
(2) Овлашћени царински службеник доказује овлашћење за обављање царинских послова службеном легитимацијом и службеном значком са идентификационим бројем.
(3) Образац службене легитимације, изглед службене значке и службеног одела прописује министар.
(4) Поступак издавања службене легитимације и значке, начин употребе и трајање службене одеће, као и радна места на којима су овлашћени и други царински службеници дужни да носе службену одећу и врсту службене одеће прописује директор.
(5) Овлашћени царински службеник дужан је да се, на захтев учесника у царинском поступку, легитимише службеном легитимацијом и значком, а када послове обавља у цивилној одећи дужан је да се легитимише службеном легитимацијом пре предузимања било које радње.
(6) Овлашћени царински службеник има право и обавезу да носи оружје и муницију под условима и на начин који пропише министар, а може употребити оружје под условима и на начин који су прописани за овлашћена службена лица министарства надлежног за унутрашње послове. 
 
Члан 277.
(1) Овлашћени царински службеник може да:
1) прегледа сву робу која се увози, отвори или нареди да се отвори свако колето са увезеном робом и узме узорак увезене робе у одговарајућој количини. Прегледи робе врше се на местима које за ту сврху одреди директор. Отварање, распакивање, мерење тежине и димензија, поновно паковање, сакупљање, сортирање, формирање лотова, означавање бројева, утовар, истовар, ношење или искрцавање робе или контејнера, изношење или складиштење робе обавља власник робе, који, о свом трошку, обезбеђује средства или помоћ која је неопходна за такав преглед; 
2) прегледа поштанске пошиљке које су увезене и, у складу са одредбама овог члана, отвори или нареди да се отвори поштанска пошиљка за коју сумња да садржи робу чији је увоз забрањен, ограничен или уређен посебним прописима и узме узорке те робе у одговарајућој количини;
3) прегледа робу која је пријављена за извоз, отвори или нареди да се отвори колето или контејнер са таквом робом и узме узорке те робе у одговарајућој количини;
4) кад из оправданих разлога сумња да је направљена грешка приликом сврставања робе по Царинској тарифи, утврђивања вредности робе која подлеже плаћању дажбина или у погледу количине робе или када се тражи поништење или повраћај увозних дажбина у вези са увозном робом, у складу са одредбама овог закона или у складу са Царинском тарифом, прегледа робу и узме узорке те робе у одговарајућој количини;
5) кад из оправданих разлога сумња да је направљена грешка у вези са пријављеним или утврђеним пореклом робе, прегледа робу и узме узорке те робе у одговарајућој количини;
6) кад из оправданих разлога сумња да су одредбе овог закона и других прописа које спроводи, прекршене или би могле бити прекршене у погледу врсте робе, прегледа робу, отвори или нареди да се отвори колето или контејнер са робом;
7) кад из оправданих разлога сумња да су одредбе овог закона и других прописа које спроводи, прекршене или би могле бити прекршене у вези са превозним средством, заустави и претражи превозно средство, прегледа робу у њему и отвори или нареди да се отвори колето или контејнер и да захтева да се то превозно средство допреми у царинарницу или друго место погодно за претрес, преглед или отварање.
(2) Царински службеник не мора да отвори или нареди да се отвори, увозна поштанска пошиљка тежине до тридесет грама.
(3) Царински службеник може да нареди да се увозна поштанска пошиљка тежине до тридесет грама отвори у његовом присуству од стране примаоца или лица које прималац овласти.
(4) Директор одређује начин на који се располаже са узорцима који се узимају у складу са одредбама става 1. овог члана. 
 
Члан 278.
Овлашћени царински службеник може, осим ако није друкчије одређено овим законом или међународним уговором, у свако доба, да уђе у превозно средство, изврши преглед и претрес ма ког његовог дела, док то средство:
1) улази или излази из царинског подручја:
2) налази се унутар одобреног простора;
3) налази се у границама простора који служи за упловљавање или испловљавање из пристаништа или копна уз пристаниште које се користи за активности које се изводе у пристаништу;
4) долази на аеродром или га напушта;
5) долази или напушта одобрено пристаниште, царинско складиште или слободну зону. 
 
Члан 279.
Овлашћени царински службеник има слободан приступ сваком делу возила, пловила или ваздухоплова, на месту одређеном за царинску контролу и може да:
1) нареди да се роба означи пре него што се истовари;
2) закључа, пломбира, означи или на други начин обезбеди робу која се транспортује, као и место или контејнер у коме се роба превози, и
3) нареди да се отвори место или контејнер који је закључан, а кључеви се налазе код другог лица. 
 
Члан 280.
Овлашћени царински службеник може да задржи превозно средство док не буду плаћени трошкови настали у поступку царинског надзора и царинске контроле или трошкови претовара робе у царинско складиште који је извршен по његовом налогу. 
 
Члан 281.
(1) Овлашћени царински службеник може да захтева да капетан ваздухоплова омогући, у свако доба и на сваком месту, улазак у ваздухоплов и преглед:
1) ваздухоплова и робе коју превози, и
2) докумената која се односе на ваздухоплов, робу или лица која превози.
(2) Овлашћени аеродромски службеник дужан је, у свако доба, да дозволи овлашћеном царинском службенику да уђе и изврши преглед аеродрома, зграда и робе у њима, да направи копије и узме изводе из докумената и евиденције коју овлашћени аеродромски службеник води у складу са прописима. 
 
Члан 282.
(1) Царински службеник може да прегледа робу која се превози или ће се превозити пловилом:
1) у свако доба док је роба на пловилу, или
2) било где на царинском подручју где је роба смештена ради транспорта пловилом или у којем је истоварена са пловила.
(2) Ради прегледа робе у складу са одредбом става 1. овог члана, овлашћени царински службеник може да нареди да се отвори контејнер или да се роба распакује, а трошкове отварања, распакивања или поновног паковања сноси власник робе.
(3) Овлашћени царински службеник може да: 
1) уђе на пловило и изврши преглед пловила током пловидбе,
2) затражи да му се изда или донесе на увид сваки документ који треба да се налази на пловилу. Овлашћени царински службеник може да направи копије и узме изводе из тих докумената. 
 
Члан 283.
Овлашћени царински службеник може од сваког лица да захтева да покаже робу:
1) коју је набавило ван царинског подручја,
2) која подлеже царињењу или опорезивању, а коју је лице набавило на царинском подручју без плаћања увозних и других дажбина и по основу по коме нема право на ослобођење од плаћања увозних и других дажбина. 
 
Члан 284.
Лице које улази на царинско подручје или га напушта, дужно је да одговори на питања царинског службеника која се односе на његов пртљаг, предмете у пртљагу или друге предмете које носи са собом, а ако овлашћени царински службеник затражи, дужно је да пртљаг и предмет да на преглед. Царински службеник може да захтева од лица које долази на царинско подручје или га напушта да одговори на питања у вези његовог путовања. 
 
Члан 285.
(1) Ако овлашћени царински службеник, из оправданих разлога, посумња да је лице прећутало или дало нетачне податке на његова питања, чиме је извршена или би могла да буде извршена повреда одредаба овог закона или другог прописа или ако постоји доказ о томе или ако је лице сакрило робу чији је увоз или извоз забрањен, ограничен или уређен посебним прописима, може претрести:
1) лице које улази на царинско подручје,
2) лице које напушта царинско подручје, или
3) лице које је имало приступа подручју које је под посебном царинском контролом и које је означено као подручје под посебном царинском контролом, које користи лице које одлази из тог подручја, али не и из царинског подручја.
(2) Ако овлашћени царински службеник намерава да претресе лице из става 1. овог члана, на захтев тог лица, одмах ће га одвести код надлежног линијског руководиоца.
(3) Ако линијски руководилац из става 2. овог члана утврди да нема основа за претрес, пустиће то лице, а ако има основа за претрес, наложиће да се претрес обави.
(4) Претрес лица из става 2. овог члана врши овлашћени царински службеник истог пола, а ако га у месту где се претрес врши нема, овлашћени царински службеник може да одреди погодно лице истог пола да изврши претрес. Претрес малолетних лица врши се у присуству лица које је за малолетно лице одговорно или уколико то лице није присутно, у присуству социјалног радника.
(5) Претрес који подразумева физички преглед телесних отвора извршиће лекар или други медицински радник јавне здравствене установе. 
 
Члан 286.
(1) Царински службеник може да заустави и претресе превозно средство на било ком месту на царинском подручју, ако из оправданих разлога, посумња да превозно средство превози робу:
1) за коју се плаћају увозне и друге дажбине, а које нису плаћене нити обезбеђене, или
2) која је бесправно премештена. 
(2) Лице које превози или носи робу из става 1. овог члана, дужно је да одговори на питања овлашћеног царинског службеника која се односе на превозно средство и робу која се у њему налази или коју оно носи са собом, а ако овлашћени царински службеник затражи, дужно је да покаже робу и документа ради прегледа.
(3) Овлашћени царински службеник може да испита свако лице за које претпоставља да поседује сазнања о околностима из става 1. овог члана.
(4) Лица која се не придржавају одредаба овог члана, подлежу одговорности предвиђеној овим законом и другим прописима.
(5) Овлашћени царински службеник може, у складу са прописима, привремено да одузме превозно средство и робу из става 1. овог члана.
(6) Кад се роба преноси другим средством или путем скривене цеви, примењују се одредбе овог члана.
(7) Овлашћени царински службеник може да користи сва средства ради проналажења скривене цеви и пута те цеви. 
 
Члан 287.
Ако у поступку прегледа робе, претреса превозних средстава или лица, овлашћени царински службеник нађе предмете или робу чији је увоз или извоз забрањен, која се бесправно увози или извози у или ван царинског подручја, без одлагања ће привремено задржати те предмете или робу, а лице ће задржати до предаје надлежном органу у складу са законом. 
 
Члан 288.
Овлашћени царински службеник може, у оквиру царинског подручја, од лица које превози акцизну робу или робу чији је увоз посебно уређен, да захтева да докаже да је роба набављена у царинском подручју или да је увезена у складу са законом и другим прописима, као и да то лице са робом поступа у складу са одредбама овог и других закона за чију примену је надлежна Управа царина. Ако се такви докази не обезбеде, покренуће се поступак у складу са законом. 
 
Члан 289.
(1) Овлашћени царински службеник може да захтева од лица које улази или излази из слободне зоне одговор на питања у вези са робом. То лице је дужно да стави робу на увид ради прегледа, ако то царински службеник захтева.
(2) Овлашћени царински службеник може, приликом уласка или изласка возила из слободне зоне, да уђе у возило и претражи сваки његов део.
(3) Овлашћени царински службеник може, у свако доба, да уђе и изврши преглед слободне зоне и свих зграда и робе у слободној зони. 
 
Члан 290.
(1) Овлашћени царински службеник може да захтева да лице, које је по закону и другим прописима, дужно да дâ податке или да испуни одређену обавезу, поднесе, у одређеном року и на одређеном месту, књиговодствену исправу, уговор, евиденцију или другу исправу, укључујући извештај и извод из банке, коју сматра потребном за спровођење царинске контроле.
(2) Овлашћени царински службеник може да захтева испуњење обавезе из става 1. овог члана, од подносиоца декларације, произвођача или другог лица које учествује у царинском поступку, као и од другог лица које располаже или би могло располагати траженим исправама или подацима.
(3) Овлашћени царински службеник има право, ако се пословне књиге и прописане евиденције воде електронским путем, да прегледа базу података рачунарског система, као и да захтева израду, односно предају сваког документа или декларације која потврђује неки податак вођен на електронском медију.
(4) Овлашћени царински службеник може да узме копије и направи изводе из документа који је прибављен у складу са одредбама овог члана.
(5) Овлашћени царински службеник, при обављању царинске контроле, може да привремено одузме или забрани располагање исправама из става 1. овог члана, носачима података из става 3. овог члана (дискови, дискете, филмови, микрофилмови, меморије, итд.), као и предметима и узорцима предмета у вези којих се спроводи царински поступак, у року који не може бити дужи од 15 дана од дана њиховог привременог одузимања, односно забране располагања, ако је то потребно ради осигурања доказа, утврђивања неисправности или ако је лице те исправе, носаче података, предмете и узорке користило за повреде царинских и других прописа, односно ако је до њих дошло повредом царинских и других прописа. 
 
Члан 291.
Овлашћени царински службеник може да уђе у пословне просторије, у току редовног радног времена корисника тих просторија ако, из оправданих разлога, посумња да се те просторије користе у вези са набавком, увозом или извозом робе за коју се обрачунавају дажбине, да се та роба налази у тим просторијама, као и да изврши преглед тих просторија и робе, укључујући и просторије које су означене као седиште привредног субјекта или просторије које се користе као складиште робе. 
 
Члан 292.
Овлашћени царински службеник може да привремено задржи робу која је увезена или намењена извозу, док не утврди да се са робом поступало у складу са овим и другим законима, којим се забрањује, ограничава или посебно уређује увоз или извоз робе. 
 
Члан 293.
(1) Овлашћени царински службеник може, уместо да привремено одузме робу или превозно средство, да остави робу или превозно средство под надзором на чување лицу од кога се привремено одузима или лицу које сматра погодним за чување.
(2) Ако овлашћени царински службеник остави робу или превозно средство под надзором лицу које сматра погодним, обавештава о томе лице коме је привремено одузео робу. Роба, односно превозно средство сматра се привремено одузетим од дана када је дато обавештење о привременом одузимању.
(3) Лице коме је дата на чување роба или превозно средство из става 1. овог члана, дужно је да ту робу односно превозно средство држи на безбедном месту, без трошкова по државу, за време док се не донесе коначна одлука у вези те робе односно превозног средства. Овлашћеном царинском службенику роба мора бити доступна на његов захтев и робом се не може располагати нити однети из царинског подручја, док је под надзором, у складу са ставом 1. овог члана, осим ако овлашћени царински службеник не овласти лице да поступи друкчије.
(4) Овлашћени царински службеник може, у свако доба да изврши надзор над робом или превозним средством остављеним на чување лицу из става 1. овог члана, а после коначног одузимања робе или превозног средства, дужан је да ту робу, односно превозно средство преузме. 
 
Члан 294.
Овлашћени царински службеник може захтевати од других лица помоћ у вршењу претреса, привременог одузимања робе, односно превозног средства или привременог задржавања лица. *
 
*Службени гласник РС, број 9/2010 (Одлука УС)
 
Члан 295.
 
(1) Извештај у писаној форми о чињеничном стању утврђеном приликом претреса лица, превозних средстава и пословних просторија, као и привремено одузети предмети и документација у било којој форми или они предмети који су прибављени у складу са овим законом и другим прописима које примењује Управа царина, могу се користити као доказ у прекршајном, односно кривичном поступку.
(2) Изјаве дате овлашћеном царинском службенику у поступку, могу се употребити као доказ у кривичном поступку ако су дате под условима утврђеним Закоником о кривичном поступку. 
 
Глава II
 
ПРИКУПЉАЊЕ, ЕВИДЕНЦИЈА, ОБРАДА И ЗАШТИТА ПОДАТАКА 
 
Члан 296.
(1) Управа царина прикупља личне и друге податке за обављање послова из своје надлежности, непосредно од лица на које се ти подаци односе, као и од лица која поседују тражене податке или из већ постојећих евиденција, *.
(2) Ако царински службеник, за обављање одређених задатака, прикупља личне или друге податке из већ постојећих евиденција, органи, организације и други субјекти који те податке воде по службеној дужности, на захтев овлашћеног царинског службеника, пружиће те податке. 
 
*Службени гласник РС, број 9/2010 (Одлука УС)

 
Члан 297.
Управа царина води евиденцију о личним и другим подацима који се прикупљају и обједињују у вези обављања њених послова, у складу са законом којим се уређује заштита података о личности, другим законима којима је уређена заштита, прикупљање и чување личних података и података о привредним активностима. 
 
Глава III
 
РАД ЗАПОСЛЕНИХ У УПРАВИ ЦАРИНА
 
1. ОПШТЕ ОДРЕДБЕ 
 
Члан 298.
На запослене у Управи царина примењују се прописи о државној управи, прописи о радним односима и платама у државним органима, као и прописи из области здравственог и пензијско-инвалидског осигурања и образовања, ако овим законом није друкчије прописано. 
 
Члан 299.
 
(1) Лица која се први пут запошљавају у Управи царина и царински службеници који су на дан ступања на снагу овог закона запослени у Управи царина, полажу и потписују пред директором заклетву следеће садржине:
"Ја, _________________, заклињем се да ћу поштовати Устав Републике Србије и законе, да ћу савесно и одговорно обављати послове царинског службеника и да ћу градити и чувати углед Управе царина."
(2) Потписана заклетва чува се у персоналном досијеу царинског службеника.
(3) Ако царински службеник одбије да положи и потпише заклетву из става 1. овог члана престаје му радни однос у Управи царина. 
 
2. ЗДРАВСТВЕНА ПРОВЕРА ЦАРИНСКИХ СЛУЖБЕНИКА 
 
Члан 300.
Пре запошљавања у Управи царина или када то директор сматра потребним, од кандидата за заснивање радног односа и царинских службеника може се захтевати да прођу кроз стручну здравствену проверу ради утврђивања физичке и менталне способности за обављање посла. 
 
3. РАДНО ВРЕМЕ 
 
Члан 301.
У зависности од потребе посла директор одређује рад у сменама и радно време, укључујући и рад у време празника и прековремени рад. 
 
4. ОДСУСТВА СА РАДА 
 
Члан 302.
Запослени има право на одмор и одсуство у складу са законом који уређује права и обавезе запослених у органима државне управе. 
 
5. НАКНАДА ЗА ПРЕМЕШТАЈ 
 
Члан 303.
Царински службеник, који је привремено или трајно премештен ради извршења послова из делокруга Управе царина, у складу са поступком из чл. 318. до 324. овог закона, има право на накнаду трошкова путовања, за одвојени живот, као и на накнаду путних и селидбених трошкова ако је трајно премештен, у складу са законом који уређује права и обавезе запослених у органима државне управе. 
 
6. ПРЕСТАНАК РАДНОГ ОДНОСА 
 
Члан 304.
(1) Запосленом, поред случајева предвиђених законом, престаје радни однос, и ако:
1) је утврђено да, у складу са одредбама овог закона, незадовољавајуће испуњава обавезе;
2) је утврђено да се није прилагодио новим пословима у складу са одредбом члана 307. овог закона;
3) је правноснажно осуђен за кривично дело предвиђено одредбама овог закона; 
4) неоправдано одсуствује са радног места у трајању од најмање пет радних дана.
(2) Ако је за кривично дело предвиђена казна затвора до годину дана, а кривично дело није везано за надлежности Управе царина, није било почињено на послу, није у вези са насиљем, преваром, дрогом и опојним средствима и не руши углед Управе царина, директор може одлучити да поново прими на посао царинског службеника након издржане казне, имајући у виду његов претходни рад. 
 
Члан 305.
Директор доноси, у писаној форми, одлуку о престанку радног односа царинском службенику, односно његовом враћању на рад. 
 
7. ПРЕСТАНАК РАДА И РЕОРГАНИЗАЦИЈА ОРГАНИЗАЦИОНИХ ЈЕДИНИЦА УПРАВЕ ЦАРИНА 
 
Члан 306.
(1) Ако организационе јединице Управе царина престају са радом у складу са одредбама члана 254. овог закона или се реорганизују или се у њима поједина радна места укидају, директор распоређује царинске службенике, који су нераспоређени, на друго слободно радно место исте групе, ако је то могуће у најближу организациону јединицу, а ако то није могуће, у другу организациону јединицу Управе царина.
(2) Ако царинског службеника није могуће распоредити у смислу одредбе става 1. овог члана, царинском службенику се може понудити радно место ниже групе.
(3) Царинском службенику који није распоређен у складу са одредбама ст. 1. и 2. овог члана, до распоређивања на друго радно место исплаћује се плата најдуже шест месеци. Ако царински службеник одбије радно место које му је понуђено, престаје му радни однос. 
 
8. ПРОМЕНЕ У ЗАХТЕВИМА ПОСЛА 
 
Члан 307.
(1) Царински службеник има право, ако се послови радног места из члана 258. овог закона значајно промене, на обуку на новим пословима коју обезбеђује Управа царина, у трајању од шест месеци. 
(2) На царинског службеника, који се у периоду из става 1. овог члана, није обучио за рад на новим пословима примениће се одредбе члана 306 овог закона. 
 
9. ДИСЦИПЛИНСКА ОДГОВОРНОСТ 
 
Члан 308.
(1) Дисциплински поступак покреће се против царинског службеника ако не извршава службене дужности, односно ако учини повреду службене дужности или Кодекса понашања из члана 317. овог закона. На дисциплинску одговорност царинских службеника примењују се одредбе закона који уређује радне односе у државним органима.
(2) Поред повреда службене дужности предвиђеним одредбама Закона о радним односима у државним органима, тежом повредом сматра се и:
1) одавање државне, војне или службене тајне, односно немарно вршење послова и задатака које може довести до одавања тих тајни;
2) непредузимање или недовољно предузимање мера заштите на раду;
3) извршење или помагање при извршењу царинског кривичног дела или царинског или девизног прекршаја за време рада или ван рада;
4) примање мита, односно поклона или остваривање других користи у вези са задацима и пословима радника или службе или позајмица, односно послуга или омогућавање позајмице, односно послуге новцем и другим стварима од вредности;
5) фалсификовање или уништење службене исправе, књиге или списа, односно употреба или овера фалсификоване службене исправе, књиге или списа као да су истинити или подношење лажног обрачуна, односно довођење у заблуду надлежног органа да треба извршити незакониту или неправилну исплату;
6) неношење или непрописно и неуредно ношење службеног одела и ознака.
(3) Министар, на предлог директора, утврђује начин вођења дисциплинског поступка и изрицање дисциплинских мера, као и овлашћење за вођење дисциплинског поступка и преношење тог овлашћења.
(4) Дисциплински поступак се не може покренути нити водити после истека рока од једне године од дана када је повреда из става 1. овог члана учињена. Ако повреда има обележје кривичног дела, за покретање и вођење дисциплинског поступка примениће се рок застарелости који је предвиђен за то кривично дело.
(5) Поред дисциплинских мера предвиђених одредбама Закона о радним односима у државним органима, за теже повреде службене дужности може се изрећи и мера распоређивања на радно место ниже групе на период до годину дана.
(6) Кривична одговорност не искључује примену дисциплинских мера које су у вези са кривичним делом због кога се води кривични поступак.
(7) Кривична, односно прекршајна одговорност не искључује дисциплинско кажњавање за исто дело које је било предмет кривичног, односно прекршајног поступка, без обзира на то да ли је царински службеник ослобођен кривичне, односно прекршајне одговорности .
(8) Ако је покренут кривични поступак, дисциплински поступак се прекида до окончања кривичног поступка. 
(9) Дисциплинске мере бришу се из персоналног досијеа царинског службеника по истеку годину дана од дана изрицања мере изречене за лакше повреде службене дужности, а по истеку три године од дана изрицања мере изречене за теже повреде службене дужности, ако му у том периоду није изречена друга дисциплинска мера. 
 
10. ПРИЈАВЉИВАЊЕ ИМОВИНЕ 
 
Члан 309.
(1) Царински службеник, приликом заснивања радног односа, под кривичном и материјалном одговорношћу, даје Управи царина писану изјаву о свом имовинском стању, имовинском стању чланова своје уже породице, као и писану изјаву да је сагласан да се врше провере у вези изнетог стања.
(2) Писана изјава из става 1. овог члана чува се у персоналном досијеу царинског службеника у који увид имају овлашћена лица Управе царина, ради провере истинитости изјава царинског службеника.
(3) Царински службеник је дисциплински одговоран за нетачне податке у изјави из става 1. овог члана.
(4) Члановима уже породице, у смислу одредаба овог члана, сматрају се брачни друг и деца (брачна, ванбрачна, усвојена и на издржавању), као и родитељи царинског службеника ако их царински службеник издржава или са њима живи у заједничком домаћинству. 
 
11. ДРУГИ ПОСЛОВИ 
 
Члан 310.
(1) Царински службеник не може да обавља плаћени или неплаћени посао који је неспојив са његовим послом у Управи царина или са радом Управе царина.
(2) Царински службеник, као и чланови његове уже породице, не може бити власник или сувласник привредног субјекта, чија је делатност неспојива са радом Управе царина.
(3) Царински службеник дужан је да да писану изјаву о чињеницама из ст. 1. и 2. овог члана.
(4) Царински службеник дужан је, пре преузимања плаћеног посла или функције, осим оних из става 1. овог члана, да о томе обавести директора.
(5) Изјава из става 3. овог члана чува се у персоналном досијеу царинског службеника, у који могу имати увид овлашћена лица Управе царина, ради провере могућих злоупотреба почињених од стране царинског службеника.
(6) Министар, на предлог директора, утврђује послове из става 1. овог члана.
(7) Царински службеник који се понаша супротно одредбама овог члана дисциплински одговара у складу са чланом 308. овог закона. 
 
12. ПРИНЦИП НЕПРИСТРАСНОСТИ 
 
Члан 311.
(1) Царински службеник дужан је да буде непристрасан приликом обављања свог посла.
(2) Ако царински службеник спроводи царински поступак у коме је учесник лице које је са њим у сродству или пријатељском односу или у коме је учесник предузеће чији је власник или сувласник са њим у сродству или пријатељском односу, одмах ће о томе обавестити свог линијског руководиоца.
(3) У случајевима из става 2. овог члана, линијски руководилац предузима неопходне мере ради заштите угледа Управе царина и запослених у њој и обезбеђује очигледну непристрасност.
(4) Царински службеник који поступа супротно одредбама овог члана, дисциплински је одговоран. 
 
13. ПРИНЦИП ТАЈНОСТИ И ПОВЕРЉИВОСТИ 
 
Члан 312.
(1) Информације и подаци до којих царински службеник дође, у обављању својих дужности, поверљиви су, осим ако су јавни.
(2) Царински службеник не може да преноси информације и податке из става 1. овог члана неовлашћеним лицима, и не може да их користи за добит своју или других лица.
(3) Захтев тајности је трајан.
(4) Царински службеник који поступа супротно одредбама овог члана, дисциплински је одговоран и може кривично одговарати у складу са законом.
(5) Лице које је напустило Управу царина, које поступи супротно одредбама овог члана, може кривично одговарати у складу са законом. 
 
14. ОДГОВОРНОСТ ПРЕМА ИМОВИНИ КОЈУ КОРИСТИ УПРАВА ЦАРИНА 
 
Члан 313.
Поред дисциплинске одговорности, царински службеник одговара и материјално, за штету коју је, на раду или у вези са радом, проузроковао имовини коју користи Управа царина. 
 
15. ОДГОВОРНОСТ ПРЕМА ИМОВИНИ ТРЕЋИХ ЛИЦА 
 
Члан 314.
(1) Држава је одговорна за штету коју је на имовини трећих лица, проузроковао царински службеник за време обављања службене дужности, осим ако се докаже да је царински службеник поступао у складу са законом и другим прописима.
(2) Царински службеник који намерно или грубом непажњом проузрокује штету поступајући супротно закону и другим прописима, дисциплински је одговоран а Управа царина може покренути поступак за накнаду штете пред надлежним органима.
(3) Царински службеник може, за непажњу, да одговара дисциплински. 
 
16. ОБАВЕЗЕ ЦАРИНСКИХ СЛУЖБЕНИКА 
 
Члан 315.
Царински службеник има следеће обавезе:
1) да, за време рада и ван радног времена, поштује, примењује и понаша се у складу са овим законом, другим законима и прописима, актима издатим на основу овог закона;
2) да обезбеди заинтересованим странама и јавним институцијама информације које траже, осим информација које представљају државну тајну, поверљивих информација и информација за интерну употребу, у складу са законима и другим прописима;
3) да поштује радно време и да га користи за службене обавезе;
4) да унапређује своје стручне способности и да користи обуку која је обезбеђена за усавршавање царинских службеника;
5) да не користи привилегије и да не тражи и не прима материјалну корист за испуњење својих обавеза, осим оних које им на основу закона припадају;
6) да користи имовину и опрему, која му је дата у службене сврхе, у складу са њиховом наменом и да их не користи у приватне сврхе;
7) да се понаша у складу са Кодексом понашања из члана 317. овог закона. 
 
17. ПРАВА ЦАРИНСКИХ СЛУЖБЕНИКА 
 
Члан 316.
(1) Царински службеник има следећа права:
1) на сталан посао у складу са одредбама овог закона;
2) на унапређење и премештај на друго радно место истог ранга у складу са одредбама из чл. 318. до 324. овог закона;
3) на заштиту надлежних органа у обављању својих дужности;
4) на рад и бављење другим дозвољеним пословима ван својих дужности и ван радног времена, уколико тај рад и послови нису у супротности са његовим службеним дужностима и њиховим извршењем;
5) да образује синдикат и буде члан синдиката и стручних организација, у складу са законом и да на тај начин учествује у поступку доношења одлука које се односе на услове рада;
6) на чланство у политичкој странци, под условом да није члан органа руковођења странке и да то не утиче на његов рад, права и обавезе у Управи царина;
7) на зараду и друга примања у складу са овим и другим законом;
8) на обуку у вези са својим послом, а у складу са својим потребама и потребама Управе царина.
(2) Царински службеник може, ако су му ускраћена или повређена права из овог закона, да поднесе писани приговор министру, који је дужан да испита тај приговор, обезбеди остваривање ускраћених права и одговори подносиоцу приговора у писаној форми. 
 
Глава IV
 
КОДЕКС ПОНАШАЊА ЦАРИНСКИХ СЛУЖБЕНИКА 
 
Члан 317.
(1) Кодексом понашања утврђују се општа правила понашања царинских службеника приликом обављања послова у Управи царина и ван ње, као и понашање царинских службеника у току и ван радног времена. Кодексом понашања утврђује се понашање царинских службеника према јавности, колегама, руководиоцима и службеницима, којима руководе, као и према другим државним службеницима.
(2) Кодекс понашања, на предлог директора, утврђује министар.
(3) Примену Кодекса понашања, ради његове правилне примене, контролишу руководиоци. 
 
Глава V
 
ЗАПОШЉАВАЊЕ, ПРЕМЕШТАЈИ И УНАПРЕЂЕЊА
 
1. УСЛОВИ ЗА ЗАПОШЉАВАЊЕ 
 
Члан 318.
У Управи царина може да се запосли лице које, поред услова прописаних другим законима, испуњава и следеће услове:
1) да је држављанин Србије и Црне Горе;
2) да има одговарајућу врсту и степен стручне спреме за обављање одређених послова;
3) да није осуђивано за кривично дело на казну затвора од најмање три месеца, нити је осуђивано за дела у вези са преваром, насиљем, дрогом и опојним средствима;
4) да испуњава посебне здравствене и психофизичке услове за вршење одређених послова;
5) да му није престао радни однос у државном органу због изречене дисциплинске мере. 
 
2. ПОСТУПАК ЗАПОШЉАВАЊА 
 
Члан 319.
(1) Пријем у радни однос у Управу царина спроводи се путем јавног конкурса или на други начин у складу са прописима о радним односима.
(2) Конкурс се објављује у службеном гласилу и у једном од дневних листова у Србији. Конкурс садржи опште и посебне услове које кандидати треба да испуњавају, стручну спрему, посебне способности које ће се проценити и начин на који ће се ова процена извршити.
(3) Евиденцију, потребне провере пријава и приложене документације, као и селекцију кандидата, врши Управа царина.
(4) Поступак избора кандидата спроводи се на основу писменог испита и разговора или само на основу разговора, у зависности од посебних захтева радног места која треба попунити, који су наведени у јавном конкурсу.
(5) Директор ће затражити од надлежних органа податке о кандидату из евиденције коју воде ти органи. Прикупљени подаци могу да утичу на одлуку о избору кандидата. 
(6) Одлуку о избору кандидата за пријем у радни однос доноси директор.
(7) Кандидати који су одбијени имају право приговора у вези са спровођењем и резултатима конкурса министру, у року од осам дана од дана пријема одлуке о извршеном избору кандидата.
(8) Министар ближе уређује поступак за пријем у радни однос. 
 
3. ПРОБНИ РАД 
 
Члан 320.
(1) Ако је актом о унутрашњој организацији и систематизацији радних места предвиђен пробни рад као услов за заснивање радног односа, царински службеник се прима у радни однос на одређено време, до 12 месеци, током којих се врши процена његове радне способности. 
(2) За време пробног рада, царински службеник је под надзором надлежног линијског руководиоца и обезбеђује му се стручна обука за обављање послова на радном месту.
(3) Одлука о престанку радног односа може да се донесе и пре истека периода пробног рада, односно пробни рад може престати ако се проценом радне способности утврди да царински службеник не задовољава захтеве радног места.
(4) Директор ближе уређује начин обављања пробног рада. 
 
4. ПРЕМЕШТАЈИ 
 
Члан 321.
(1) Промена радног места исте групе у Управи царина (премештај) врши се по потреби Управе царина или на захтев царинског службеника.
(2) Критеријуме за утврђивање потребе из става 1. овог члана одређује директор. 
 
5. УНАПРЕЂЕЊЕ 
 
Члан 322.
(1) Распоређивање на радно место више групе у Управи царина врши се на основу интерног огласа за попуњавање упражњеног радног места. У интерном огласу утврђују се посебни услови потребни за то радно место.
(2) Процена радне способности царинских службеника који су распоређени на радно место више групе врши се на основу оцене радног учинка у складу са поступком из члана 325. овог закона, односно проценом резултата рада и стручног испита. 
 
6. ПРИВРЕМЕНИ ПРЕМЕШТАЈИ И УНАПРЕЂЕЊА 
 
Члан 323.
Царински службеник, може, ако потребе посла захтевају да се слободно радно место или ново радно место попуни одмах, да се привремено премести или унапреди. Привремени премештај и унапређење не могу трајати дуже од 12 месеци. Привремено премештени и унапређени царински службеник има право на плату и друге погодности вишег радног места на које је привремено премештен, односно унапређен. 
 
7. ПРЕМЕШТАЈ ИЗ ЛИЧНИХ РАЗЛОГА 
 
Члан 324.
Директор може, на захтев царинског службеника, да одобри његов сталан или привремени премештај, имајући у виду потребе Управе царина и личне разлоге царинског службеника. 
 
Глава VI
 
ОЦЕНА РАДНОГ УЧИНКА ЦАРИНСКИХ СЛУЖБЕНИКА
 
1. НАЧИН ОЦЕЊИВАЊА РАДНОГ УЧИНКА 
 
Члан 325.
(1) Линијски руководилац годишње оцењује радни учинак царинских службеника којима руководи, на основу резултата рада царинског службеника које је постигао у извршавању његових дужности, послова и задатака као и способности које је показао у њиховом обављању и његове способности да обавља друге послове и за унапређење.
(2) Царински службеник оцењује се према јединственој скали, у складу са утврђеним стандардима за радни учинак у периоду из става 1. овог члана.
(3) Подаци из става 1. овог члана користе се:
1) за плаћање у складу са одредбама члана 329. овог закона;
2) за утврђивање способности кандидата за унапређење или привремени премештај у складу са одредбама чл. 321. до 324. овог закона;
3) за утврђивање потребе за обуку појединих царинских службеника;
4) за утврђивање учинка царинског службеника;
5) за утврђивање да царински службеник, на пробном раду, задовољава захтеве радног места пре потврђивања његовог унапређења, односно распоређивања у складу са чл. 321. до 324. овог закона.
(4) Царински службеник има право да буде обавештен о оцени из става 1. овог члана и право жалбе на оцену.
(5) Оцена радног учинка може се дати, по потреби, и за период краћи од годину дана.
(6) Провера знања у вези са радом царинског службеника може да се врши путем писменог испита.
(7) Оцене из става 1. овог члана чувају се у персоналном досијеу.
(8) Министар, на предлог директора, утврђује начин оцењивања радног учинка царинског службеника. 
 
2. ПОСЛЕДИЦЕ НЕЕФИКАСНОСТИ 
 
Члан 326.
(1) Царински службеник који, на основу оцене линијског руководиоца, не оствари утврђени ниво радног учинка има право, на предлог линијског руководиоца, на потребну обуку ради побољшања свог радног учинка. 
(2) Ако царински службеник, после обуке из става 1. овог члана не оствари задовољавајући радни учинак, покреће се поступак за престанак радног односа у складу са одредбама члана 304. овог закона. 
 
Глава VII
 
КАДРОВСКА ЕВИДЕНЦИЈА 
 
Члан 327.
(1) Управа царина води евиденцију о битним личним и професионалним подацима царинских службеника. Евиденција о подацима може да се води и у електронској форми и чува се у складу са законом којим се уређује заштита података о личности.
(2) Персонални досије царинског службеника је поверљив. Царински службеник има право увида у свој персонални досије. Приступ персоналном досијеу је ограничен и податке које садржи, могу користити овлашћени царински службеници надлежне организационе јединице у свом раду и линијски руководиоци тог лица, када је потребно. Подаци који се налазе у досијеу могу се дати суду на његов захтев.
(3) Персонални досијеи руководилаца из групе високог нивоа из члана 258. овог закона, чувају се код директора.
(4) Подаци које садрже кадровске евиденције, персонални досијеи, као и врста података и поступци у вези са вођењем и приступањем подацима, утврђују се актом директора.
 
Глава VIII
 
ФИНАНСИРАЊЕ ЦАРИНСКЕ СЛУЖБЕ 
 
Члан 328.
Средства за рад Управе царина, као и средства за стимулацију царинских службеника на основу годишње оцене њиховог радног учинка, обезбеђују се из буџета Републике Србије, а распоред средстава се врши финансијским планом Управе царина. 
 
Члан 329.
(1)Средства за зараде царинских службеника додељују се према структури и броју запослених и распону зарада, који се утврђују према критеријуму који одражава њихов ранг и радни стаж. Додатна примања могу се дати за стимулације по основу годишње оцене радног учинка, посебне способности и одговорности, рад у посебним условима и околностима. 
(2) Царински службеник може бити посебно награђен по основу: 
1) откривања случајева кријумчарења и повреда прописа, и
2) посебних заслуга. 
(3) Посебне награде из става 2. тач. 1. и 2. овог члана, финансирају се из средстава обезбеђених у складу са одредбама члана 248. став 3. и накнада предвиђених чланом 251. овог закона.
(4) Одлуку о посебној награди из става 2. тач. 1. и 2. овог члана, доноси директор.
 
Члан 330.
Престао је да важи (види члан 431. Законика – 85/2005-30)
 
Чл. 331-410.
Престали су да важе (види члан 310. Закона – 18/2010-3)