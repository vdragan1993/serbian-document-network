На основу члана 64. Закона о приватном обезбеђењу („Службени гласник РС”, бр. 104/13 и 42/15),
Министар унутрашњих послова доноси
 
ПРАВИЛНИК
о садржини, изгледу и начину употребе легитимације службеника приватног обезбеђења
"Службени гласник РС", број 3 од 15. јануара 
				2016.
 
Члан 1.
Овим правилником уређују се садржина, изглед и начин употребе легитимације службеника приватног обезбеђења (у даљем тексту: легитимација).
Образац легитимације
Члан 2.
Образац легитимације из члана 1. овог правилника, израђен је од материјала на бази поликарбоната, ИД-1 формата, димензионих и физичких карактеристика у складу са препорукама стандарда ISO/IEC 7810. 
Образац легитимације треба да поседује физичке карактеристике које задовољавају методе тестирања описане у стандарду ISO/IEC 10373-1.
Заштитни елементи на обрасцу легитимације су микротекст, специјални растер, гијош линије, медал ефекат, DOVID елемент и невидљива штампа која флуоресцира под UV светлом (у облику грба Републике Србије).
Садржај легитимације
Члан 3.
Образац легитимације службеника обезбеђења на предњој страни садржи:
1) приказ заставе Републике Србије;
2) мали грб Републике Србије, штампан у изворним бојама;
3) текст „Република Србија”;
4) текст „ЛЕГИТИМАЦИЈА СЛУЖБЕНИКА ПРИВАТНОГ ОБЕЗБЕЂЕЊА”;
5) фотографију службеника обезбеђења, димензија 22 mm х 28,5 mm;
6) кинеграм;
7) име и презиме имаоца легитимације;
8) евиденциони број; 
9) датум издавања;
10) назив органа који је издао легитимацију;
11) рок важења;
12) апликацију са натписом ,,SECURITY”.
Члан 4.
Образац легитимације на полеђини садржи:
1) текст ,,ималац легитимације примењује овлашћења прописана Законом о приватном обезбеђењу.”;
2) серијски број легитимације.
Образац легитимације (Образац) је плаве боје и одштампан је уз овај правилник и чини његов саставни део.
Употреба легитимације
Члан 5.
Службеник обезбеђења за време обављања послова приватног обезбеђења легитимацију по правилу носи истакнуту на предњој спољној страни униформе или одеће, окачену у висини груди.
Службеник приватног обезбеђења који престане да испуњава прописане услове за обављање послова приватног обезбеђења или службеник приватног обезбеђења коме је изречена мера забране вршења послова приватног обезбеђења, не може користити легитимацију.
Замена легитимације
Члан 6.
Замена легитимације врши се у случају:
1) да је легитимација оштећена или дотрајала и да не може служити својој намени;
2) ако настану промене у личном имену;
3) да се лик службеника обезбеђења битно промени тако да не одговара фотографији у легитимацији.
Нестанак, губитак или крађа легитимације
Члан 7.
У случају нестанка, губитка или крађе легитимације, службеник приватног обезбеђења је дужан писаном изјавом о томе известити послодавца, а послодавац надлежну полицијску управу, без одлагања. 
Нова легитимација издаће се након што се изгубљена, украдена или на други начин нестала легитимација огласи неважећом у „Службеном гласнику Републике Србије”.
 Трошак оглашавања у ,,Службеном гласнику Републике Србије” сноси лице које је поднело захтев за издавање нове легитимације.
Рок важења
Члан 8.
Легитимација се издаје на период од 10 година.
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”.
01 број 11942/15-4
У Београду, 13. јануара 2016. године
Министар,
др Небојша Стефановић, с.р.
Образац