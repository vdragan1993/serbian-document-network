На основу члана 13. став 1. тачка 15. Закона о Државном већу тужилаца („Службени гласник РС”, бр. 116/08, 101/10 и 88/11) и члана 47. Закона о јавном тужилаштву („Службени гласник РС”, бр. 116/08, 104/09, 101/10, 78/11 – др. закон, 101/11, 38/12 – одлука УС и 121/12),
Државно веће тужилаца доноси
 
ЕТИЧКИ КОДЕКС
јавних тужилаца и заменика јавних тужилаца Републике Србије

	"Службени гласник РС", број 87 од 4. октобра 2013.
 
I. УВОД
Сврха доношења Етичког кодекса је да се успостављањем стандарда професионалне етике носилаца јавнотужилачке функције допринесе јачању владавине права и поверења јавности у вршење јавнотужилачке функције.
Имајући у виду значај јавног тужилаштва као самосталног државног органа који гони учиниоце кривичних дела и других кажњивих дела и предузима мере за заштиту уставности и законитости, те важну улогу јавног тужилаштва у очувању владавине права, као и чињеницу да је за успешно обављање улоге јавног тужилаштва неопходан висок степен поверења јавности у рад јавног тужилаштва, Државно веће тужилаца сматра нужним успостављање високих етичких стандарда носилаца јавнотужилачке функције како у вршењу функције, тако и у приватном животу.
Државно веће тужилаца посебно сматра да носиоци јавнотужилачке функције, поред придржавања принципа Етичког кодекса, приликом остваривања своје улоге треба имати у виду и Препоруке Комитета министара Савета Европе о улози јавних тужилаца у кривично-правном систему (Rec (2000)19), као и Европског упутства о етици и понашању за јавне тужиоце које је усвојила Конференција Генералних државних тужилаца Европе 31. маја 2005. године.
II. ОСНОВНЕ ДУЖНОСТИ
Основна дужност носилаца јавнотужилачке функције је да у сваком моменту и без обзира на околности:
– врше дужности и предузимају службене радње увек у складу са важећим националним и међународним законодавством;
– врше своју дужност праведно, непристрасно, предано и у што краћем времену;
– поштују, штите и придржавају се правила која се односе на људско достојанство и људска права;
– увек имају на уму да поступају у име друштва и у јавном интересу;
– теже да постигну равнотежу између општег интереса друштва и интереса и права појединца.
III. ЕТИЧКИ ПРИНЦИПИ
1. Самосталност
Јавни тужиоци и заменици јавних тужилаца су самостални у вршењу својих овлашћења и врше своју функцију на основу Устава, закона, потврђеног међународног уговора и прописа донетог на основу закона.
Јавни тужиоци и заменици јавних тужилаца су дужни да очувају поверење у своју самосталност у раду, а посебно:
– да у вршењу своје функције буду самостални у односу на законодавну и извршну власт, средства јавног информисања, удружења грађана, јавне личности или друга лица и да врше функцију независно од било каквог спољашњег утицаја, ограничења, наговарања, притиска или претњи у складу са сопственом оценом доказа и тумачењем правних норми,
– да својим понашањем одржавају и јачају поверење јавности у самосталност носилаца јавнотужилачке функције и јавног тужилаштва, а нарочито да се уздржавају од изражавања политичких ставова и јавних наступа политичког карактера, осим у случајевима учествовања у расправама које се непосредно тичу рада јавног тужилаштва, од присуствовања политичким скуповима или од учествовања на било који начин у политичким кампањама,
– да о сваком недозвољеном утицају на рад јавног тужилаштва обавесте надлежне државне органе у складу са законом и другим прописима.
2. Непристрасност
Јавни тужиоци и заменици јавних тужилаца приликом вођења поступка и одлучивања поступају непристрасно на основу сопствене оцене доказа и тумачења правних норми, уз поштовање претпоставке невиности и права на правично суђење у смислу одредбе члана 32. Устава Републике Србије и члана 6. Европске конвенције за заштиту људских права и основних слобода. 
	
Јавни тужиоци и заменици јавних тужилаца дужни су да објективно воде поступак и доносе одлуке и да поштују право свих учесника у поступку на једнакост пред законом, те да поступају без наклоности или предрасуда према учесницима у поступку заснованих на националној, верској, етничкој, расној припадности, политичким опредељењима, полу, старости, друштвеном пореклу, имовинском стању или другим личним својствима и склоностима.
Јавни тужиоци и заменици јавних тужилаца дужни су да се понашају у вршењу функције, али и изван јавног тужилаштва, на начин којим се учвршћује поверење јавности и учесника у поступку у њихову непристрасност и да се уздрже од понашања која би могла да доведу у сумњу њихову непристраност.
Јавни тужиоци и заменици јавних тужилаца дужни су да се изузму од поступања у предметима у којима постоје разлози који доводе у сумњу њихову непристрасност.
Обавеза изузимања постоји уколико су јавни тужилац и заменик јавног тужиоца:
– оштећени кривичним делом;
– окривљени, његов бранилац, други поступајући носилац јавнотужилачке функције у истом предмету, оштећени, њихов законски заступник или пуномоћник, брачни друг или лице са којим живи у ванбрачној или другој трајној заједници живота или сродник по крви у правој линији до било ког степена, у побочној личнији до четвртог степена, а по тазбини до другог степена;
– окривљени, његов бранилац, други поступајући носилац јавнотужилачке функције у истом предмету или оштећени у односу старатеља, штићеника, усвојитеља, усвојеника, хранитеља или храњеника;
– поступали у истом предмету као судија за претходни поступак или као судија или судија – поротник одлучивали о потврђивању оптужнице или у том својству учествовали у доношењу мериторне одлуке о оптужби која се побија жалбом или ванредним правним леком, или учествовали у поступку као судија, оштећени као тужилац, приватни тужилац, бранилац, законски заступник или пуномоћник оштећеног, односно оштећеног као тужиоца или приватног тужиоца, или саслушани као сведок или као вештак, ако Закоником о кривичном поступку није другачије прописано.
Јавни тужилац и заменик јавног тужиоца ће затражити своје изузеће и када за то постоје разлози и околности које код јавности могу довести у сумњу њихову непристрасност.
Јавни тужиоци и заменици јавних тужилаца дужни су да се у вршењу јавнотужилачке функције, у приватним пословима и у личним односима са припадницима правосудних професија уздржавају од активности које би могле да изазову сумњу у њихову непристрасност. Они могу да учествују у активностима грађанског, верског или хуманитарног карактера уколико их те активности не ометају у вршењу функције или би се могле негативно одразити на њихову непристрасност.
Јавни тужиоци и заменици јавних тужилаца дужни су да се уздрже од учешћа у политичким акивностима и кампањама.
Јавни тужиоци и заменици јавних тужилаца могу бити чланови и учествовати у раду струковних или других организација које се баве заштитом својих професионалних интереса и предузимањем мера за очување самосталности у раду, у складу са законом.
Јавни тужиоци и заменици јавних тужилаца дужни су да се уздржавају од изјава у јавности или приватно које би могле да изазову сумњу у њихову непристрасност, а посебно не могу давати коментаре о предметима у којима поступају или у којима би могли да поступају.
3. Поштовање права
Јавни тужиоци и заменици јавних тужилаца дужни су да врше своју функцију у складу са важећим националним и међународним правом.
Јавни тужиоци и заменици јавних тужилаца дужни су да у свакој прилици поштују и штите људска права и слободе и људско достојанство.
Јавни тужиоци и заменици јавних тужилаца дужни су да поштују права на правично суђење прописано чланом 6. Европске конвенције за заштиту људских права и основних слобода и да имају у виду судску праксу Европског суда за људска права.
Јавни тужиоци и заменици јавних тужилаца не смеју тражити нити примати поклоне, услуге или друге погодности и користи у вези са предузимањем службених радњи или пропуштањем предузимања службених радњи, осим у законом предвиђеним случајевима. 
	
Јавни тужиоци и заменици јавних тужилаца не смеју искоришћавати јавнотужилачку функцију и поверљиве информације до којих су дошли у вршењу функције у приватне сврхе, нити у циљу задовољења интереса чланова своје породице и блиских лица. 
	
Јавни тужиоци и заменици јавних тужилаца су дужни да се уздрже од сваког понашања које би у јавности оправдано могло да створи утисак о коришћењу јавних овлашћења у приватне сврхе.
4. Одговорност и брига за професионалне дужности 
Јавни тужиоци и заменици јавних тужилаца дужни су да у свакој прилици имају у виду да поступају у општем интересу, али и да теже да постигну равнотежу између општег интереса и права и оправданих интереса појединаца.
Јавни тужиоци и заменици јавних тужилаца дужни су да у јавности доприносе очувању стручности, поштења, самосталности и непристрасности своје функције.
Јавни тужиоци и заменици јавног тужилаца дужни су да се у вршењу функције и у приватном животу уздрже од сваког понашања које би могло да наруши поверење јавности у рад јавног тужилаштва и вршење јавнотужилачке функције.
Јавни тужиоци и заменици јавних тужилаца дужни су да пре доношења мериторне одлуке предузму све потребне радње у кривичном поступку у циљу прикупљања доказа и потпуног и тачног утврђивања чињеничног стања.
Јавни тужиоци и заменици јавних тужилаца дужни су да приликом давања изјава и предузимања службених радњи у свакој фази поступка поштују претпоставку невиности осумњиченог, односно окривљеног.
Јавни тужиоци и заменици јавних тужилаца дужни су да пре доношења одлуке проуче прикупљене доказе и да одлуку донесу на основу чињеничног стања утврђеног доказима који су законито прибављени узимајући у обзир целокупно чињенично стање у списима предмета без обзира на утицај тог чињеничног стања на положај окривљеног у поступку.
Јавни тужиоци и заменици јавних тужилаца дужни су да не користе доказе који су сами по себи или према начину прибављања у супротности са важећим прописима, те су дужни да покрену одговарајући казнени поступак пред надлежним органом против лица која су такве доказе прибавила уколико су се у њиховим радњама стекла битна обележја неког кажњивог дела, или дисциплински поступак пред надлежним дисциплинским органом у случају да су остварена обележја дисциплинског прекршаја.
Јавни тужиоци и заменици јавних тужилаца дужни су да своју функцију врше непристрасно без наклоности или предрасуда.
5. Професионалност 
Јавни тужиоци и заменици јавних тужилаца дужни су да поступају стручно, непристрасно, одговорно и ефикасно и да поштују прописане рокове за предузимање процесних радњи.
Јавни тужиоци и заменици јавних тужилаца су дужни да се у вршењу јавнотужилачке функције и приватном животу понашају тако да штите част и углед јавнотужилачке професије и поверење јавности у рад јавног тужилаштва.
Јавни тужиоци и заменици јавних тужилаца дужни су да стално усавршавају своја теоријска и практична знања и вештине неопходна за вршење јавнотужилачке функције. Они су нарочито дужни да прате измене националног законодавства и релевантног међународног права, као и националну судску праксу и судску праксу Европског суда за људска права.
Јавни тужиоци и заменици јавних тужилаца имају право и обавезу на стручно усавршавање о трошку Републике Србије у складу са законом и правилником којим се уређује управа у јавним тужилаштвима.
Јавни тужиоци и заменици јавних тужилаца дужни су да поштују професионалну поверљивост и да у току вршења функције и по престанку функције чувају тајне податке које су сазнали у вршењу функције.
Јавни тужиоци и заменици јавних тужилаца дужни су да се одевају прикладно и уредно и да својим одевањем не нарушавају углед јавног тужилаштва, нити да изражавају политичку или другу припадност којом се доводи у сумњу њихова самосталност и непристрасност.
6. Достојанство
Јавни тужиоци и заменици јавних тужилаца дужни су да се према учесницима поступка опходе пристојно, коректно и с поштовањем. 
	
Јавни тужиоци и заменици јавних тужилаца дужни су да се једни према другима и запосленима у јавном тужилаштву, као и према припадницима осталих правосудних професија, припадницима полиције и безбедносних служби, опходе пристојно, коректно и с поштовањем. 
	
Јавни тужиоци и заменици јавних тужилаца дужни су да уважавају и узму у обзир мишљења и оправдане интересе учесника у поступку. 
	
Јавни тужиоци и заменици јавних тужилаца дужни су да се старају да учесници у поступку буду правилно и благовремено обавештени о својим правима и положају у поступку у коме учествује јавно тужилаштво.
Јавни тужиоци и заменици јавних тужилаца дужни су да уважавају интересе жртава кривичних дела и оштећених у поступку и да им пруже одговарајућу заштиту у складу са законом.
IV. ОДГОВОРНОСТ ЗА КРШЕЊЕ ЕТИЧКОГ КОДЕКСА
Јавни тужиоци и заменици јавних тужилаца дужни су да се у свакој прилици придржавају Етичког кодекса и етичких принципа прописаних овим кодексом.
Јавни тужиоци и заменици јавних тужилаца дужни су да се придржавају етичких принципа прописаних овим кодексом и у случају када за њихово кршење није прописана правна санкција.
У случају сумње да је дошло или да би могло доћи до кршења одредаба Етичког кодекса, јавни тужилац и заменик јавног тужиоца се могу обратити за тумачење одредбе, савет или разјашњење чињеничног стања Етичком одбору Државног већа тужилаца, који се образује као радно тело Већа у складу са законом.
Само значајна кршења Етичког кодекса могу представљати дисциплински прекршај.
Значајна кршења Етичког кодекса представљају вољно тешко или учестало нарушавање самосталности, непристрасности, поштовања права, одговорности и бриге за професионалне дужности, професионализма и достојанствености, сходно одредбама овог кодекса.
Одредбе Етичког кодекса не искључују одговорност јавних тужилаца и заменика јавних тужилаца на основу Закона о јавном тужилаштву и Закона о Државном већу тужилаца и Правилника о дисциплинском поступку и дисциплинској одговорности.
 
А број 449/13
У Београду, 2. октобра 2013. године
Председник
Државног већа тужилаца,
Загорка Доловац, 
	с.р.