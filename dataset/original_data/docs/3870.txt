Редакцијски пречишћен текст
 
 
 
 
 


ЗАКОН


о попису пољопривреде 
2012*. године

„Службени гласник РС“ 

бр. 104
од 16. децембра 2009, 
24 од 4. 
априла 2011.

 

*Службени 
гласник РС,

број 
24/2011

  

  

I. ОСНОВНЕ ОДРЕДБЕ

 

Предмет закона

 

Члан 1.

Овим законом утврђује се правни оквир којим се обухватају:
садржај, припрема, организација и спровођење Пописа пољопривреде 2012*. године у
Републици Србији (у даљем тексту: попис), као и обавезе државних органа и других
органа и организација у попису, обавезе и дужности давалаца пописних података и
лица која врше послове пописа, објављивање пописних резултата и финансирање пописа.

Попис се спроводи од 1. октобра до 15. децембра 2012. године*.

Непосредно по завршетку пописа врши се контрола квалитета
података прикупљених пописом на узорку ради оцењивања обухвата и квалитета прикупљених
података.

Попис и контрола квалитета података прикупљених пописом
спроводе се према стању на дан 30. 
септембра 2012. године* у 24,00 сата.

 

*Службени 
гласник РС,

број 
24/2011

 

Повезаност пописа пољопривреде и
пописа становништва

 

Члан 2.

У Попису становништва, домаћинстава и станова 2011. године,
поред основних података о становништву, домаћинствима и становима прикупљају се
и подаци о пољопривредним активностима које се одвијају у домаћинствима.

Прикупљени подаци из става 1. овог члана користе се за
идентификацију породичних пољопривредних газдинстава и на основу њих израђује се
листа домаћинстава која ће бити обухваћена пописом пољопривреде.

Координација активности између пописа становништва и пописа
пољопривреде треба да допринесе уштеди у финансијским средствима, као и повећању
корисности података из ова два пописа. Употреба заједничких статистичких стандарда,
дефиниција и класификација обезбеђује конзистентност и упоредивост података и њихову
лакшу интерпретацију и анализу.

Попис пољопривреде спроводи се после пописа становништва,
тако да се за његово спровођење користе органи задужени за организацију и спровођење
пописа становништва.

Скице и описи граница пописних кругова које је Републички
геодетски завод израдио за потребе Пописа становништва, домаћинстава и станова
2011. године користе се и за Попис пољопривреде 2012. године*.

 

*Службени 
гласник РС,

број 
24/2011
 

Значење појединих израза

 

Члан 3.

Поједини изрази употребљени у овом закону имају следеће
значење:

1) пољопривредна производња јесте процес производње биљних
и сточарских производа, узгој рибе, пчела, односно други облици пољопривредне производње
(гајење печурака, пужева, стакленичка, пластеничка производња, гајење зачинског
и лековитог биља, производња семена поврћа и цвећа, украсног биља, садница четинара,
производња садног материјала, воћа и винове лозе, производња расада поврћа и друго),
која се обавља на пољопривредном земљишту, као и на другом земљишту;

2) пољопривредно газдинство јесте технички и економски
самостална производна јединица која има јединствено управљање и на којој привредно
друштво, земљорадничка задруга, установа или друго правно лице, предузетник или
породично пољопривредно газдинство обавља пољопривредну производњу;

3) породично пољопривредно газдинство јесте свака породична
или друга заједница лица која заједно станују и заједнички троше своје приходе за
подмиривање основних животних потреба (укључујући и самачко домаћинство), чији се
чланови (један или више) баве пољопривредном производњом било као примарном било
као секундарном активношћу, која има јединствено управљање, заједнички користи средства
за производњу (земљиште, машине, објекте) и рад својих чланова, без обзира на то
да ли они производе само за своје потребе (некомерцијално пољопривредно газдинство)
или за своје потребе и продају (комерцијално пољопривредно газдинство). 


 

Јединице које се обухватају пописом

 

Члан 4.

Пописом се обухватају:

1) породична пољопривредна газдинства која имају најмање
0,5 хектара пољопривредног земљишта на којем обављају пољопривредну производњу;

2) породична пољопривредна газдинства која имају мање од
0,5 хектара пољопривредног земљишта на којем обављају ратарску, сточарску, воћарску,
виноградарску, повртарску производњу, производњу цвећа (стакленици и пластеници),
односно баве се другим облицима пољопривредне производње, која је намењена тржишту,
као и узгој рибе, гајење печурака, пужева, пчела и др.;

3) привредна друштва, земљорадничке задруге, предузетници
и други облици организовања са статусом правног лица који су регистровани да претежно
обављају делатности пољопривредне производње, и

4) привредна друштва, установе и друга правна лица регистрована
у другој делатности која имају организоване огранке или друге организационе делове
у којима се обавља делатност пољопривредне производње.

 

Подаци о пољопривредним газдинствима

 

Члан 5.

У попису се прикупљају подаци о структури пољопривредних
газдинстава: локација, земљишни фонд и категорија коришћења пољопривредног земљишта,
површине под усевима, површине воћњака и број стабала, површине винограда и број
чокота винове лозе, наводњавање, употреба органских и минералних ђубрива као и средстава
за заштиту биља, број стоке – по врстама и категоријама, број живине, број осталих
животиња, кошнице пчела, подаци о пољопривредној механизацији и објектима, радној
снази, продаји пољопривредних производа, органској пољопривредној производњи, допунским
делатностима, као и подаци о рибњацима и површинама под шумама.

 

Методи спровођења пописа

 

Члан 6.

Подаци о породичним пољопривредним газдинствима прикупљају
се методом интервјуа, од лица које је носилац породичног пољопривредног газдинства
или од пунолетног члана породичног пољопривредног газдинства коме су подаци највише
познати, уз увид у одговарајућу документацију.

Подаци о привредним друштвима, установама и другим правним
лицима прикупљају се извештајним методом – путем поште.

 

II. ОБАВЕЗЕ ДРЖАВНИХ И ДРУГИХ ОРГАНА
И ОРГАНИЗАЦИЈА У ПРИПРЕМАМА, ОРГАНИЗАЦИЈИ И СПРОВОЂЕЊУ ПОПИСА

 

Улога Републичког завода за статистику,
пописних комисија и јединица локалне самоуправе у извршењу пописа

 

Члан 7.

Попис припрема, организује и спроводи Републички завод
за статистику.

Одређене послове припреме, организације и спровођење пописа
на територији општина, градова и града Београда Републички завод за статистику обавља
преко пописних комисија, у складу са овим законом.

Пописне комисије из става 2. овог члана именује Републички
завод за статитику.

Јединице локалне самоуправе су обавезне да пруже помоћ
Републичком заводу за статистику и пописним комисијама у извршењу пописа. 


 

Послови Републичког завода за статистику

 

Члан 8.

Републички завод за статистику врши следеће послове: израђује
методологију за попис и садржај свих пописних и помоћних образаца и осталих инструмената
пописа, израђује и штампа упитнике, упутства и друго; стара се о благовременом и
потпуном извршењу овог закона; утврђује јединствену и међународну упоредиву методологију
пописа, са јединственим дефиницијама јединица и обележја, јединственим класификацијама
и садржајем обрадних и публикационих табела по јединственом програму обраде података,
спроводи статистичку контролу квалитета података прикупљених на терену; сарађује
с другим органима државне управе и организацијама и јединицама локалне самоуправе
и координира заједничке активности у вези са припремама, организацијом и спровођењем
пописа, даје инструкције, пружа стручну помоћ, тражи извештаје, податке и обавештења;
обезбеђује потпуно, тачно и благовремено обавештавање становништва и пољопривредних
газдинстава о значају и циљевима пописа, начину и времену његовог спровођења, распоређује
и доставља пописне обрасце и упутства пописним комисијама; одређује инструкторе
пописа; врши стручну обуку чланова пописних комисија, инструктора и контролора;
доноси упутства за организацију и извршење пописа; издаје пописна овлашћења за рад
учесницима у попису; саставља предрачун трошкова пописа; распоређује финансијска
средства пописним комисијама; прикупља податке, врши контролу и припрему пописне
грађе за обраду; обрађује прикупљене податке и објављује резултате пописа; стара
се о смештају и чувању пописне грађе по пријему од пописних комисија и обезбеђује
заштиту прикупљених података, у складу са законом и другим прописима.

 

Послови пописних комисија

 

Члан 9.

Пописне комисије руководе припремама, организацијом и спровођењем
пописа на територији општина, градова и града Београда и одговорне су за благоворемено
предузимање потребних мера ради обезбеђења свих припрема за попис, организацију
и квалитетно и правовремено извршење пописа.

Пописне комисије обављају следеће послове: организују и
спроводе попис на територији општина, градова и града Београда; обавештавају становништво
и пољопривредна газдинства о значају пописа, начину и времену његовог спровођења,
о правима и дужностима учесника у попису и начину извршавања њихових обавеза, одређују
и именују потребан број општинских, односно градских инструктора, пописивача и контролора
и организују обуку учесника у попису; врше распоређивање пописивача, инструктора
и контролора; предузимају мере ради обезбеђења потпуног обухвата јединица пописа;
преузимају пописни материјал од Републичког завода за статистику и распоређују га
пописивачима, издају учесницима у попису прописана овлашћења за рад; контролишу
рад пописивача, инструктора и контролора и пружају им помоћ; посебно се старају
о правилној примени методолошких и организационих упутстава; преузимају од општинских
инструктора пописну грађу и контролишу њену потпуност и њен квалитет; израђују прве
резултате пописа за насеља и општину и достављају их Републичком заводу за статистику
у року од 10 дана по завршеном пописивању; достављају пописну грађу Републичком
заводу за статистику у прописаном року; утврђују накнаде за рад учесницима у попису
и старају се о правилном распореду и рационалној употреби финансијских средстава
одређених за попис; израђују обрачун утрошених средстава и врше друге послове у
вези с припремама и спровођењем пописа, у складу са упутствима Републичког завода
за статистику.

Пописне комисије имају најмање пет чланова.

 

Послови министарстава и посебних
организација

 

Члан 10.

У обављању појединих послова у вези с пописом, а у оквиру
свог делокруга из задатака утврђених законом, поред Републичког завода за статистику
учествују:

1) Министарство пољопривреде, шумарства и водопривреде,
и

2) остала министарства и посебне организације.

 

Министарство пољопривреде, водопривреде
и шумарства

 

Члан 11.

Министарство пољопривреде, шумарства и водопривреде даје
мишљење о методологији пописа пољопривреде, садржају пописних образаца и пружа подршку
Републичком заводу за статистику преко својих органа у току спровођења пописа на
терену.

 

Остала министарства и посебне организације

 

Члан 12.

Министарства и посебне организације, из члана 10. тачка
2) овог закона обавезни су да, у случају потребе, пруже помоћ Републичком заводу
за статистику у извршењу пописа у оквиру свог делокруга утврђеног законом.

 

Послови општинских управа, градских
управа и градске управе града Београда

 

Члан 13.

Општинске управе, градске управе и градска управа града
Београда обављају послове утврђене овим законом и организационо-методолошким упутством
Републичког завода за статистику и прате спровођење пописа на територији јединица
локалне самоуправе.

 

III ФИНАНСИРАЊЕ ПОПИСА

 

Члан 14.

Средства за финансирање послова Републичког завода за статистику
у попису утврђују се у износу од 1. 498.680.546 динара и обезбеђују се из донација
и у буџету Републике Србије, и то:
 




1) за 2010. годину 


22.533.222 динара




2) за 2011. годину 


1.260.937.358 динара




3) за 2012. годину 


180.160.434 динара




4) за 2013. годину 


35.049.532 динара



 

Средства из става 1. овог члана планирају се у Буџету,
у оквиру раздела Републичког завода за статистику.

Део средстава из става 1. овог члана Републички завод за
статистику преноси пописним комисијама за спровођење пописа, преко општинских управа,
градских управа и градске управе града Београда.

Општинске управе, градске управе и градска управа града
Београда воде евиденцију о утрошку средстава из става 2. овог члана и достављају
извештај Републичком заводу за статистику, на његов захтев.

 

Валоризација и коришћење финансијских
средстава

 

Члан 15.

Средства за финансирање послова у попису, из члана 14.
овог закона, предвиђена су на бази текућих цена из месеца априла 2009. године.

Средства предвиђена за поједине године валоризују се у
складу са висином планираних средстава у буџету за текућу годину.

 

Периодика извештавања о утрошку
средстава и извршеним пословима

 

Члан 16.

Републички завод за статистику обавештава Владу, до
31. марта сваке године, о утрошку средстава обезбеђених из буџета Републике Србије
у претходној години и о извршеним пословима у вези са пописом предвиђеним у тој
години.

 

Накнаде лицима која учествују у
попису

 

Члан 17.

На накнаде које исплаћује Републички завод за статистику
за рад лица која учествују у припремама, организовању и спровођењу пописа утврђују
се пореска обавеза и плаћање доприноса за обавезно социјално осигурање у складу
са законима којима се уређују порез на доходак грађана и доприноси за обавезно социјално
осигурање.

 

IV. ОБАВЕЗЕ И ДУЖНОСТИ ДАВАЛАЦА
ПОДАТАКА И ЛИЦА КОЈА ВРШЕ ПОСЛОВЕ ПОПИСА

 

Дужности привредних субјеката и
организационих јединица других субјеката

 

Члан 18.

Привредна друштва, земљорадничке задруге, предузетници
и други облици организовања који претежно обављају делатност пољопривредне производње,
као и огранци или други организациони делови у којима се обавља пољопривредна производња,
а налазе се у саставу привредног друштва или другог облика организовања регистрованог
у другој делатности, дужни су да 
до 15. децембра 2012. године* попуне пописне обрасце
и поштом доставе Републичком заводу за статистику.

Пописни образац попуњава овлашћено лице према методолошком
упутству Републичког завода за статистику.

Лице које даје податке о јединици пописа, дужно је да на
бази расположиве документације, у року и без накнаде попуни одговоре на сва питања
у пописном образцу.

 

*Службени 
гласник РС,

број 
24/2011
 

Дужности пописивача и других непосредних
извршилаца послова у попису

 

Члан 19.

Пописивачи, инструктори и друга лица која врше послове
у вези с пописом дужни су да благовремено и на прописан начин обављају послове пописа.

 

Заштита података прикупљених у попису

 

Члан 20.

Лица из члана 19. овог закона дужна су да чувају као службену
тајну све податке прикупљене од јединица које се обухватају пописом а који се односе
на личне, породичне, имовинске и економске прилике.

Подаци прикупљени у складу с овим законом могу се користити
искључиво у статистичке сврхе, а дисеминирају се у збирном (агрегираном) облику.

 

Писмено обавештавање домаћинстава
о времену доласка пописивача

 

Члан 21.

Ако пописивач у време пописа не затекне у стамбеном 
објекту ниједног члана домаћинства, оставиће писмено обавештење да је носилац 
породичног пољопривредног газдинства дужан да се 
до 15. децембра 2012. године* јави надлежном
органу ради давања података у вези с пописом.

 

*Службени 
гласник РС,

број 
24/2011
 

V. КАЗНЕНЕ ОДРЕДБЕ

 

Члан 22.

Новчаном казном од 100.000 до 1.000.000 динара казниће
се за прекршај правно лице (привредно друштво, земљорадничка задруга и други облик
организовања) које претежно обавља делатност пољопривредне производње ако не достави
податке у прописаном року, односно ако достави нетачне и непотпуне податке који
се прикупљају у складу са овим законом (члан 18. став 1).

Новчаном казном у износу од 30.000 до 50.000 динара казниће
се за прекршај одговорно лице у правном лицу из става 1. овог члана.

Новчаном казном од 20.000 до 50.000 динара казниће се за
прекршај предузетник из члана 18. став 1. овог закона. 

 

Члан 23.

Новчаном казном од 20.000 до 50.000 динара казниће се за
прекршај носилац породичног пољопривредног газдинства ако одбије да пописивачу да
податке о газдинству или му да нетачне или непотпуне податке који се прикупљају
у складу са овим пописом (члан 6. став 1). 

 

Члан 24.

Новчаном казном од 20.000 до 50.000 динара казниће се за
прекршај пописивач, инструктор и друга лица ако послове у вези са пописом не врше
благовремено и на прописан начин (члан 19).

 

VI. ПРЕЛАЗНЕ И ЗАВРШНЕ ОДРЕДБЕ

 

Прописивање и објављивање методолошких
инструмената пописа

 

Члан 25.

Директор Републичког завода за статистику прописује пописне
обрасце и методолошка упутства за организовање и спровођење пописа.

Обрасци из става 1. објављују се у „Службеном гласнику
Републике Србије”.

 

Објављивање првих и коначних резултата
пописа

 

Члан 26.

Републички завод за статистику објављује:

1) прве резултате пописа у року од 30 дана од дана завршетка
пописа, и

2) коначне резултате пописа у периоду 
од 1. јануара 2013. до 31. 
децембра 2014. године*.

 

*Службени 
гласник РС,

број 
24/2011
 

Ступање на снагу овог закона

 

Члан 27.

Овај закон ступа на снагу осмог дана од дана објављивања
у „Службеном гласнику Републике Србије”.