На основу члана 63. став 8. Закона о спорту („Службени гласник РС”, број 24/11),
Министар омладине и спорта доноси
 
ПРАВИЛНИК
о садржају и начину вођења Јединствене евиденције удружења, друштава и савеза у области спорта

"Службени гласник РС", број 43 од 14. јуна 
	2011.
 
Члан 1.
Овим правилником прописује се садржај и начин вођења Јединствене евиденције удружења, друштава и савеза у области спорта (у даљем тексту: Јединствена евиденција).
Члан 2.
Јединствену евиденцију води Министарство надлежно за спорт (у даљем тексту: Министарство).
У Јединствену евиденцију уписују се подаци о удружењима, друштвима и савезима у области спорта (у даљем тексту: спортско удружење) утврђени Законом о спорту и овим правилником и промене евидентираних података.
Јединствена евиденција трајно се чува.
Министарство обезбеђује јавну доступност података из Јединствене евиденције - преко интернета.
Члан 3.
У Јединствену евиденцију уписују се следећи подаци:
1) број јединствене евиденције; 
2) назив спортског удружења; 
3) седиште спортског удружења; 
4) адреса спортског удружења (место, улица и број); 
5) датум оснивања спортског удружења; 
6) грана спорта; 
7) правна форма спортског удружења (спортска организација као удружење, спортско друштво, општински или градски грански спортски савез, покрајински грански спортски савез; национални грански спортски савез; општински или градски спортски савез; покрајински спортски савез; национални спортски савез; национални олимпијски комитет; стручно спортско удружење; друго спортско удружење или савез);
8) име и функција заступника спортског удружења (име и презиме, пребивалиште односно боравиште и адреса и јединствени матични број односно броја пасоша и држава издавања; функција у спортском удружењу);
9) чланство у савезима у области спорта; 
10) шифра и опис претежне привредне и друге делатности која се непосредно обавља; 
	
11) назив регистарског органа (Агенција за привредне регистре) и број под којим је спортско удружење уписано у надлежни регистар (број и датум доношења решења о упису и датум уписа у регистар).
Члан 4.
Упис у Јединствену евиденцију Министарство врши по службеној дужности на основу података које добија од Агенције за привредне регистре у складу са Законом о спорту.
Вођење Јединствене евиденције обухвата прикупљање и обраду података предвиђених овим правилником.
Поступак уписа и брисања из Јединствене евиденције води се по одредбама закона којим је уређен управни поступак.
Брисање из Јединствене евиденције врши се када је спортско удружење избрисано из надлежног регистра код Агенције за привредне регистре.
Члан 5.
Министарство обавештава спортско удружење о броју под којим је уписано у Јединствену евиденцију (број јединствене евиденције).
Члан 6.
Јединствена евиденција води се као национални спортски информационо-документациони систем, применом електронских средстава за обраду и складиштење података.
Јединствена евиденција води се као јединствена, централна, електронска база података из члана 3. овог правилника.
Члан 7.
Заштита података из Јединствене евиденције обезбеђује се на начин прописан законом.
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 66-00-15/36/2011-03
У Београду, 3. јуна 2011. године
Министар,

Снежана Самарџић Марковић, с.р.