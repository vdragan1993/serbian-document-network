На основу члана 11. Закона о привредним коморама („Службени гласник РС”, број 112/15) и чл. 13. и 48. Статута Привредне коморе Србије („Службени гласник РС”, број 39/16), 
Управни одбор Привредне коморе Србије, на седници одржаноj 8. децембра 2016. године, доноси
ПРАВИЛНИК
о вођењу евиденције чланова Привредне коморе Србије и привредних комора аутономних покрајина
"Службени гласник РС", број 101 од 16. 
				децембра 2016.
   
I. ОПШТЕ ОДРЕДБЕ
Члан 1.
Правилником о вођењу евиденције чланова Привредне коморе Србије и привредних комора аутономних покрајина (у даљем тексту: Правилник), уређује се упис чланова Привредне коморе Србије и привредних комора аутономних покрајина (у даљем тексту: Комора) у евиденцију чланова коморе (у даљем тексту: евиденција), јединствени садржај и начин вођења евиденције.
Члан 2.
Комора води евиденцију, на основу чега се издају одговарајућа уверења и потврде о чланству, као и информације о члановима Коморе.
II. ВРСТЕ ПОДАТАКА 
Члан 3.
У евиденцији се о сваком члану Коморе воде следећи подаци:
– матични број,
– пиб,
– пословно име,
– скраћени назив,
– правна форма,
– адреса седишта (матични број насеља + адреса + поштански број),
– шифра претежне делатности.
Члан 4.
При евиденцији из члана 3. овог правилника, могу се водити посебни подаци, као што су производни капацитети и могућности, референце, сертификати, награде, услуге и инвестиције.
Члан Kоморе може да достави посебне податке за евиденцију, у циљу ефикаснијег пословног повезивања са партнерима у земљи и иностранству. 
III. ИЗВОРИ ПОДАТАКА 
Члан 5.
Извори података за евиденцију су: регистри Aгенције за привредне регистре и подаци државних органа, организација и агенција, као и подаци којима располажу регионалне привредне коморе, односно привредна комора главног града, као и стручна служба Коморе.
IV. НАЧИН ВОЂЕЊА ЕВИДЕНЦИЈЕ
Члан 6.
Евиденција се води у електронском облику, у организационој целини Коморе надлежној за послове информационог система и електронско пословање.
За вођење регистра одговоран је руководилац организационе целине из става 1. овог члана. 
Члан 7.
Удружења Коморе имају увид у евиденцију за чланове удружења.
У циљу ажурирања посебних података који се воде о члановима Kоморе, сваку промену података коју члан Коморе достави Комори, удружења су дужна да ажурирају у року три дана од дана пријема званичног обавештења члана.
Члан 8.
Запослени Коморе којима је одобрен приступ електронској бази, податке могу користити искључиво за обављање послова интерне анализе и ради реализације послова Коморе, у складу са Законом. 
Лица из става 1. овог члана, податке из евиденције не смеју умножавати и дистрибуирати, нити уступати трећим лицима, осим лицима посебно овлашћеним за издавање уверења и потврда.
Члан 9.
Брисање из евиденције чланова Коморе врши се у случају престанка рада члана Коморе.
V. ИЗДАВАЊЕ ПОТВРДА И УВЕРЕЊА 
Члан 10.
Потврде и уверења садрже податке из члана 3. овог правилника.
Потврде и уверења о чланству издају се на писани захтев корисника.
Корисник, у смислу става 2. овога члана, је домаће или страно правно или физичко лице, државни органи и институције, банке, осигуравајуће организације, агенције и друге заинтересоване стране.
Члан 11.
Потврде и уверења обавезно садрже податке о датуму издавања и датуму ажурирања евиденције.
Члан 12.
Потврде и уверења се издају у писаној форми, на српском или енглеском језику, а могу се издавати и на другим светским језицима, по посебном захтеву.
Уверења и потврде издате на основу евиденције имају својство јавних исправа.
Члан 13.
Комора је одговорна за истоветност података које даје у потврди и уверењу, са подацима добијеним из извора података.
Комора не одговара за штету која евентуално може да настане за корисника, због активности које је предузео на основу добијених података.
Члан 14.
Издавање потврда и уверења наплаћује се према ценовнику.
Ценовник доноси надлежни орган Коморе.
Члан 15.
Комора води евиденцију о издатим потврдама и уверењима.
Евиденција о издатим потврдама и уверењима чува се пет година.
VI. ДАВАЊЕ ИНФОРМАЦИЈА
Члан 16.
Информације садрже посебне податке из члана 4. овог правилника.
Информација се дају на писани захтев корисника.
Корисник, у смислу става 2. овога члана, је домаће или страно правно или физичко лице, државни органи и институције, банке, осигуравајуће организације, агенције и друге заинтересоване стране.
Члан 17.
Информације се дају у писаној форми, на српском или енглеском језику, а могу се давати и на другим светским језицима, по посебном захтеву.
Акти у којима су садржане информације немају својство јавних исправа.
Члан 18.
Комора води посебну евиденцију о издатим информацијама.
Евиденција из става 1. овог члана чува се три године.
Члан 19.
Комора не одговара за штету која евентуално може да настане за корисника, због активности које је предузео на основу добијених информација.
Члан 20.
Давање информација наплаћује се према ценовнику.
Ценовник доноси надлежни орган Коморе.
VII. ПРЕЛАЗНЕ И ЗАВРШНЕ ОДРЕДБЕ
Члан 21.
Ступањем на снагу овог правилника престаје да важи Правилник о начину уписа и вођењу регистра чланова привредних комора у Србији („Службени гласник РС”, број 45/02).
Члан 22.
Овај правилник ступа на снагу осмог дана од дана објављивања у „Службеном гласнику Републике Србије”.
02.01 број 19/7
У Београду, 8. децембра 2016. године
Привредна комора Србије 
Председник,
Марко Чадеж, с.р.