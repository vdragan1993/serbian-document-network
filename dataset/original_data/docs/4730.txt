На основу члана 60. ст. 15. и 16. Закона о шумама („Службени гласник РС”, бр. 30/10, 93/12 и 89/15),
Министар пољопривреде и заштите животне средине доноси
 
ПРАВИЛНИК
о облику и садржини шумског жига, обрасцу пропратнице, односно отпремнице, условима и начину жигосања посеченог дрвета, начину вођења евиденције и начину жигосања, односно обележавања четинарских стабала намењених за новогодишње и друге празнике
"Службени гласник РС", број 93 од 18. новембра 
				2016.
 
I. УВОДНЕ ОДРЕДБЕ
Члан 1.
Овим правилником ближе се прописује облик и садржина шумског жига, образац пропратнице, односно отпремнице која прати дрво у промету, услови и начин жигосања посеченог дрвета, начин вођења евиденције и начин жигосања, односно обележавања, као и изглед и садржина пропратнице, односно отпремнице четинарских стабала намењених за новогодишње и друге празнике.
Члан 2.
Под посеченим дрветом, у смислу овог правилника, сматрају се дрвни производи у шумарству настали сечом дрвећа у шуми или шумског дрвећа ван шуме.
Под прометом се сматра куповина, продаја, поклањање, складиштење и превоз посеченог дрвета средствима намењеним за транспорт.
Прометом се не сматра привлачење, изношење или извожење дрвета од места сече до камионског пута.
II. ОБЛИК И САДРЖИНА ШУМСКОГ ЖИГА
Члан 3.
Жигосање посеченог дрвета врши се шумским жигом пре стављања у промет, у складу са овим правилником.
Члан 4.
Шумски жиг за жигосање посеченог дрвета из шума у државној својини и за жигосање одузетих дрвних производа који се продају јавном лицитацијом има облик елипсе величине дуже осе 30 mm и краће осе 24 mm, чија је ивица извијугана. У елипси шумског жига уписују се велика слова: „ДШС” и редни број жига.
Шумски жиг за жигосање посеченог дрвета из шума сопственика и посеченог дрвета шумског дрвећа које потиче ван шуме има облик правоугаоника величине 30х24 mm чија је ивица равна. У правоугаоник шумског жига уписују се велика слова: „ПШС” и редни број жига.
Отисак шумског жига за посечено дрво из шума у државној својини и за одузете дрвне производе који се продају јавном лицитацијом је црне боје, a из шума сопственика и за дрво од шумског дрвећа које потиче са површине која се не сматра шумом је зелене боје и исти мора бити потпун и јасно видљиве садржине.
III. ОБРАЗАЦ ПРОПРАТНИЦЕ, ОДНОСНО ОТПРЕМНИЦЕ КОЈА ПРАТИ ДРВО У ПРОМЕТУ
Члан 5.
Пропратница, односно отпремница, издају се у писаној форми на прописаним обрасцима или у електронској форми, у најмање два примерка.
Члан 6.
За посечено дрво из шуме за коју се доноси програм газдовања шумама, односно за посечено дрво од шумског дрвећа са површина које се не сматрају шумом издаје се пропратница.
За обло дрво издаје се пропратница за обло дрво на Обрасцу 1, који је одштампан уз овај правилник и чини његов саставни део.
За просторно дрво, као и за остaле дрвне производe који се због димензија не могу жигосати шумским жигом (сечка, иверје и сл), издаје се пропратница за просторно дрво на Обрасцу 2, који је одштампан уз овај правилник и чини његов саставни део.
Члан 7.
За посечено дрво које потиче из шуме којом се газдује у складу са основом, из неуређених државних шума и за одузете дрвне производе који се продају јавном лицитацијом, издаје се отпремница.
За обло дрво издаје се отпремница за обло дрво на Обрасцу 3, који је одштампан уз овај правилник и чини његов саставни део.
За просторно дрво, као и за остaле дрвне производe који се због димензија не могу жигосати шумским жигом (сечка, иверје и сл), издаје се отпремница за просторно дрво на Обрасцу 4, који је одштампан уз овај правилник и чини његов саставни део.
Члан 8.
Пропратница, односно отпремница може да се изда и у електронској форми уколико садржи све прописане податке у складу са овим правилником.
IV. УСЛОВИ И НАЧИН ЖИГОСАЊА ПОСЕЧЕНОГ ДРВЕТА
Члан 9.
Жигосање посеченог дрвета врши се на месту сече или израде дрвних сортимената, након премера, класирања, обројчавања (осим просторног дрвета), обрачуна и евидентирања.
Члан 10.
Жигосање посеченог дрвета врши се утискивањем шумског жига и то код:
1) облог и тесаног дрвета изнад 25 cm средњег пречника, на оба попречна пресека сваког комада;
2) облог и тесаног дрвета испод 25 cm средњег пречника, на једном попречном пресеку сваког комада;
3) просторног дрвета, на једном попречном пресеку и то најмање 75% комада у сложају.
Грaне и делови грaнa, као и остaли дрвни производи који се због димензија не могу жигосати шумским жигом (сечка, иверје и сл), aко се стaвљaју у промет не морaју бити жигосани.
Члан 11.
Жигосање посеченог дрвета у шумама сопственика – физичких лица и издавање пропратнице, врши се по захтеву сопственика – физичког лица у року од 15 дана од дана подношења захтева, уколико су испуњени услови прописани законом којим се уређују шуме и извршена уплата накнаде за коришћење шума.
V. НАЧИН ВОЂЕЊА ЕВИДЕНЦИЈЕ
Члан 12.
Лице које ставља дрво у промет, осим физичког лица које ставља у промет дрво за сопствене потребе, као и правно лице коме је министарство надлежно за послове шумарства доделило број шумског жига за жигосање посеченог дрвета (у даљем тексту: жиг) воде евиденцију у складу са овим правилником.
Члан 13.
Евиденција о дрвету стављеном у промет води се у писаном или електронском облику.
Евиденција у писаном облику мора бити заведена, са обројчаним листовима и оверена од стране овлашћеног лица.
Евиденција у електронском облику води се тако да на захтев овлашћеног лица за контролу може да се одштампа или прикаже на екрану.
Члан 14.
Лице које ставља дрво у промет, осим физичког лица које ставља у промет дрво за сопствене потребе води евиденцију о: примљеном, утрошеном и продатом, односно испорученом дрвету и стању залиха; броју пропратнице /отпремнице, односно исправи која прати робу у превозу у складу са прописима који уређују промет робе по којој је дрво стављено у промет; називу и седишту добављача/испоручиоца и примаоца дрвета; ознаци и броју жига којим је дрво жигосано, врсти и количини дрвета по сортиментима; месту и датуму пријема/испоруке дрвета. 
Правно лице коме је министарство надлежно за послове шумарства доделило број жига води евиденцију о: редном броју жига, отиску жига, садржају жига, датуму задужења жига, имену, презимену и потпису лица које је примило жиг, имену, презимену и потпису лица које је издало жиг, датуму враћања жига, имену, презимену и потпису лица коме је жиг враћен и напомени.
Члан 15.
Евидентирање дрвета стављеног у промет врши се одмах по извршеном промету, а најкасније у року од пет радних дана.
VI. НАЧИН ЖИГОСАЊА, ОДНОСНО ОБЕЛЕЖАВАЊА ЧЕТИНАРСКИХ СТАБАЛА НАМЕЊЕНИХ ЗА НОВОГОДИШЊЕ И ДРУГЕ ПРАЗНИКЕ И ИЗГЛЕД И САДРЖИНА ПРОПРАТНИЦЕ, ОДНОСНО ОТПРЕМНИЦЕ
Члан 16.
Жигосање, односно обележавање сечених четинарских стабала и врхова четинарских стабала намењених за новогодишње и друге празнике и издавање пропратнице, односно отпремнице врши се пре стављања у промет на начин прописан овим правилником.
Члан 17.
Сечена четинарска стабла и врхови четинарских стабала намењени за новогодишње и друге празнике (у даљем тексту: четинарска стабла) обележавају се производним листом.
Производни лист садржи следеће податке: назив произвођача четинарског стабла; место сече; број којим је четинарско стабло обројчено; број и датум издате пропратнице, односно отпремнице; отисак жига.
Производни лист из става 1. овог члана израђује се од одговарајућег материјала отпорног на влагу.
Производни лист се прикладно и чврсто везује за свако четинарско стабло, изнад првих грана где је одсечено.
Члан 18.
Жигосање четинарских стабала из члана 16. овог правилника врши се утискивањем жига на одређеном делу производног листа. 
Члан 19.
За четинарска стабла из члана 16. овог правилника издаје се пропратница, односно отпремница за обло дрво на Обрасцу 1 и Обрасцу 3, у којима се попуњавају сви подаци, осим података о средњем пречнику и запремини по класама.
Члан 20.
Даном ступања на снагу овог правилника престаје да важи Правилник о начину жигосања, односно обележавања четинарских стабала намењених за новогодишње и друге празнике („Службени гласник РС”, бр. 46/92 и 56/92 – исправка) и Правилник о облику и садржини шумског жига, обрасцу пропратнице, односно отпремнице, условима, начину и року жигосања посеченог дрвета („Службени гласник РС”, бр. 95/92 и 54/00), осим одредаба чл. 4–6.
Члан 21.
Овај правилник ступа на снагу осмог дана од дана објављивања у „Службеном гласнику Републике Србије”, осим одредаба чл. 5–8. и чл. 12–15. које се примењују од 15. јануара 2017. године.
Број 110-00-179/2016-09
У Београду, 3. новембра 2016. године
Министар,
Бранислав Недимовић, с.р.
 
 
Прилози
 Образац 1 -
				Пропратница (за обло 
				дрво)
Образац 2 - 
				Пропратница (за просторно дрво)
Образац 3 - 
				Отпремница (за обло дрво)
Образац 4 - 
				Отпремница (за просторно дрво)