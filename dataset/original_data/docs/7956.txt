На
основу члана 8. став 5. Закона о заштити становништва од заразних болести које
угрожавају целу земљу („Службени лист СФРЈ, бр. 51/84 и 63/90), савезни
секретар за рад, здравство, борачка питања и социјалну политику, прописује

 

 

ПРАВИЛНИК

о условима које морају испуњавати здравствене организације које врше лабораторијско испитивање узрочника заразних болести и проверавање (верификацију) лабораторијског испитивања узрочника заразних болести

„Службени лист
СФРЈ”, број 21 од 3. 
априла 1992.

 

Члан 1.

Овим
правилником прописују се услови које у погледу кадрова, опреме и других услова
морају испуњавати здравствене организације које врше испитивање узрочника
заразних болести (у даљем тексту: микробиолошке лабораторије) и здравствене
организације које врше проверавање (верификацију) лабораторијског испитивања
узрочника заразних болести (у даљем тексту: референс лабораторије) ради
утврђивања дијагнозе.

Члан 2.

Микробиолошка
лабораторија мора да има најмање једног лекара специјалисту за микробиологију
са паразитологијом.

Референс-лабораторија
мора да има лекара, односно ветеринара специјалисту из микробиологије са
научним звањем, примаријатом или вишегодишњим искуством у области медицинске
микробиологије који врши стручне послове и руководи референс-лабораторијом.

Лабораторије
из ст. 1. и 2. овог члана морају у погледу кадрова имати и одговарајући број
здравствених радника са вишом и средњом школском спремом посебно оспособљених
за рад са опасним биолошким агенсима и са најмање једногодишњим искуством у
раду.

Поред
услова из става 2. овог члана, референс-лабораторија мора да има и најмање
једног лекара, ветеринара или биолога са специјализацијом за микробиологију са
паразитологијом, односно биохемичара са специјализацијом из медицинске
биохемије.

Члан 3.

Микробиолошке
лабораторије врше култивацију, изолацију и индентификацију узрочника заразних
болести.

Референс-лабораторије
врше верификацију и класификацију узрочника заразних болести методама усвојеним
или препорученим од Светске здравствене организације.

Члан 4.

Референс-лабораторије
набављају, чувају и обнављају стандардне, референтне и домаће сојеве узрочника
одређених заразних болести.

Референс-лабораторије
производе и контролишу биолошке продукте и подлоге потребне за утврђивање
дијагнозе одређених заразних болести.

Члан 5.

Микробиолошке
лабораторије и референс-лабораторије морају имати термостате, фрижидере,
замрзиваче, микроскопе, центрифуге, стерилизаторе, опрему за дезинфекцију и
другу одговарајућу опрему зависно од врсте референс-лабораторије, као и средства
за индивидуалну опрему и заштиту.

Члан 6.

Микробиолошке
лабораторије морају имати просторије за: пријем материјала, лабораторијску
дијагностику, боравак радника ван процеса рада, безбедно отклањање инфективног
материјала и контаминираних предмета, дезинфекцију и стерилизацију тог
материјала, санитарне просторије и простор под кључем за чување опасних
узрочника.

Поред
просторија из става 1. овог члана, референс-лабораторије морају имати и
просторије за припрему хранљивих подлога, културу ћелија и израду биолошких
продуката, као и просторију са потпритиском где је неопходна за рад.

Члан 7.

Референс-лабораторија
мора имати интерно упутство о начину и методама рада од пријема материјала и
документације до издавања резултата, о мерама заштите радника лабораторије и
околине од инфекције, мерама и поступцима у случају акциденталних стања и
ванредних епидемиолошких ситуација, мерама у случају повреде тог упутства и сл.

Члан 8.

Овај правилник ступа
на снагу осмог дана од дана објављивања у „Службеном листу СФРЈ”.

 

 

Број 4/1-02-009/92-002

25. марта 1992. године

Београд

Савезни секретар

за рад, здравство, борачка

питања и социјалну 
политику


Радиша Гачић, с.р.