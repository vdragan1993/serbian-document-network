Редакцијски пречишћен текст
 
 
На основу члана 8. Закона о буџету Републике Србије за 2016. годину („Службени гласник РС”, број 103/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
УРЕДБУ 
о утврђивању Програма подршке унапређења локалне и регионалне инфраструктуре – Градимо заједно – ЕИБ 8
"Службени гласник РС", бр. 10 од 8. 
				фебруара 2016, 65 од 28. јула 2016.
 
Члан 1.
Овом уредбом утврђује се Програм подршке унапређења локалне и регионалне инфраструктуре – Градимо заједно – ЕИБ 8, који је одштампан уз ову уредбу и чини њен саставни део.
Члан 2.
Пријава пројекта који се финансира у складу са овом уредбом подноси се на Обрасцу – Пријава пројекта за Програм подршке унапређења локалне и регионалне инфраструктуре – Градимо заједно – ЕИБ 8, који је одштампан уз ову уредбу и чини њен саставни део.
Оцењивање и одабир пројекта који се финансира у складу са овом уредбом врши се на основу критеријума који су дати у Прилогу – Критеријуми за оцењивање и одабир пројекта, који је одштампан уз ову уредбу и чини њен саставни део.
Члан 3.
Ова уредба ступа на снагу наредног дана од дана објављивања у „Службеном гласнику Републике Србије”.
05 број 110-345/2016
У Београду, 6. фебруара 2016. године
Влада
Потпредседник Владе, 
др. Расим Љајић, с.р.
 
ПРОГРАМ 
ПОДРШКЕ УНАПРЕЂЕЊА ЛОКАЛНЕ И РЕГИОНАЛНЕ ИНФРАСТРУКТУРЕ – ГРАДИМО ЗАЈЕДНО – ЕИБ 8
I. УВОДНЕ ОДРЕДБЕ
Законом о буџету Републике Србије за 2016. годину („Службени гласник РС”, број 103/15), члан 8, у оквиру Раздела 20 – Министарство привреде, Програм 1505 – Регионални развој, функција 411 – Општи економски и комерцијални послови, Пројекат 4001 – Подршка развоју локалне и регионалне инфраструктуре, економска класификација 511 – Зграде и грађевински објекти предвиђена су средства у висини од 
				582.000.000* динара, из зајма Европске инвестиционе банке, намењена за Програм подршке унапређења локалне и регионалне инфраструктуре – Градимо заједно – ЕИБ 8 (у даљем тексту: Програм).
Програм спроводи Министарство привреде (у даљем тексту: Министарство).
*Службени гласник РС, број 65/2016
 
II. ЦИЉ ПРОГРАМА 
Циљ Програма је подизање капацитета јединица локалних самоуправа кроз унапређење инфраструктуре, стандарда и квалитета живота грађана. 
III. НАМЕНА ПРОГРАМА
Намена Програма је учешће у финансирању реализације инфраструктурних пројеката од значаја за локални и регионални развој и то за:
1) изградњу, реконструкцију, рехабилитацију, санацију путева, улица, бициклистичких стаза и путних објеката (мостови, надвожњаци, пасареле и др.);
2) изградњу, реконструкцију, доградњу, санацију, адаптацију објеката за потребе предшколског, школског и других нивоа образовања, објеката за ученички и студентски стандард, као и објеката за научна истраживања;
3) изградњу, реконструкцију, доградњу, санацију, адаптацију школских спортских сала и терена;
4) изградњу, реконструкцију, доградњу, санацију, адаптацију објеката здравствене и социјалне инфраструктуре (установе за пружање здравствене и социјалне помоћи);
5) изградњу, реконструкцију, доградњу, санацију, адаптацију објеката културно-историјског наслеђа (објекти културно - историјског значаја који могу да подстичу развој туризма).
IV. ПОДНОСИЛАЦ ПРИЈАВЕ ПРОЈЕКТА
Подносилац пријаве пројекта је јединица локалне самоуправе на чијој територији је планирана реализација одређеног пројекта, а уколико пројекат реализује више јединица локалне самоуправе, подносилац пријаве пројекта су јединице локалне самоуправе које заједно реализују пројекат (у даљем тексту: Подносилац пријаве).
Подносилац пријаве може поднети једну пријаву пројекта.
V. ФИНАНСИРАЊЕ ПРОЈЕКТА
Министарство учествује у финансирању реализације инфраструктурних пројеката од значаја за локални и регионални развој, који испуњавају заједничке критеријуме Европске инвестиционе банке и Министарства, у складу са условима из Финансијског уговора између Републике Србије и Европске инвестиционе банке „Зајам за општинску и регионалну инфраструктуру”.
Министарство учествује у финансирању пројекта у висини до 50% вредности пројекта без ПДВ.
Из буџета Подносиоца пријаве финансира се преостала вредност пројекта без ПДВ као и ПДВ на укупну вредност пријављеног пројекта, у складу са прописима којима се уређује порез на додату вредност.
VI. УСЛОВИ ЗА ДОДЕЛУ СРЕДСТАВА ПРОГРАМА
Услови за доделу средстава Програма су:
1) да је реализација пројекта у складу са циљем и наменом Програма;
2) да је суфинансирање пројекта предвиђено од стране Подносиоца пријаве у висини припадајућег износа;
3) да су завршене све претходне правне, техничке и друге процедуре које претходе реализацији пројекта.
VII. ДОКУМЕНТАЦИЈА ЗА ПРИЈАВЉИВАЊЕ ПРОЈЕКТА НА ЈАВНИ ПОЗИВ
Документација која се обавезно доставља приликом пријављивања пројекта на јавни позив:
1) правилно попуњен Образац – Пријава пројекта за Програм подршке унапређења локалне и регионалне инфраструктуре – Градимо заједно – ЕИБ 8;
2) извод из одлуке о буџету Подносиоца пријаве са позицијом на којој су предвиђена средства за суфинансирање пројекта. Уколико средства за суфинансирање пројекта нису предвиђена у моменту подношења пријаве доставља се изјава да ће средства за суфинансирање пројекта бити обезбеђена одлуком о буџету Подносиоца пријавe у року од десет дана од доделе средстава;
3) пројекат за извођење или главни пројекат по којем је издат акт надлежног органа на основу којег се изводе радови (у оригиналу или овереној копији или скениран у електронском формату на CD);
4) уз пројекат за извођење доставља се CD са следећом документацијом:
– скениране стране на којима се види изјава главног пројектанта и изјава одговорних пројектаната којима се потврђује да је пројекат израђен у складу са локацијским условима, грађевинском дозволом, пројектом за грађевинску дозволу, прописима и правилима струке; 
– текстуалне и графичке прилоге;
– предмер и предрачун радова у Excel формату и скенирану рекапитулацију радова са потписом и печатом одговорног пројектанта;
– скенирану ситуацију на катастарско – топографској подлози, оверену од стране надлежних институција;
– скениране услове и сагласности надлежних институција.
 Уз главни пројекат по којем је издат акт надлежног органа на основу којег се изводе радови доставља се CD са следећом документацијом:
– скениране стране на којима се види потврда о извршеној техничкој контроли и печат органа надлежног за издавање акта на основу којег започиње извођење радова; 
– текстуалне и графичке прилоге;
– предмер и предрачун радова у Excel формату и скенирану рекапитулацију радова са потписом и печатом одговорног пројектанта;
– скенирану ситуацију на катастарско – топографској подлози, оверену од стране надлежних институција;
– скениране услове и сагласности надлежних институција.
5) акт надлежног органа на основу којег се изводе радови на пројекту за који је поднета пријава. 
6) решење о давању сагласности на студију о процени утицаја на животну средину (уколико студија о процени утицаја на животну средину није потребна, доставити акт надлежног органа о тој чињеници); 
7) за пројекте инвестиционе вредности преко 100.000.000 динара доставља се решење о давању сагласности на усклађеност са директивом ЕУ-Натура 2000 издато од стране министарства надлежног за послове заштите животне средине;
8) изјава Подносиоца пријаве о врстама друштвене користи од реализације пројекта, као и да реализација пројекта не угрожава ни једну социјалну категорију становништва;
9) лист непокретности; 
10) најмање пет фотографија локације где ће се изводити радови;
11) изјава Подносиоца пријаве да за потребе реализације пројекта обезбеђује стручни надзор над извођењем радова на реализацији пројекта. 
Сва наведена документација доставља се у оригиналу или овереној копији и скенирано у електронском формату на CD.
VIII. КРИТЕРИЈУМИ ЗА ОЦЕЊИВАЊЕ И ОДАБИР ПРОЈЕКТА
Критеријуми за оцењивање и одабир пројекта су следећи:
1) врста пројекта (локални или регионални);
2) ефекти пројекта;
3) одрживост пројекта;
4) усклађеност пројекта са стратешким документима;
5) број директних корисника пројекта;
6) број индиректних корисника пројекта.
Наведени критеријуми за оцењивање и одабир пројекта детаљно су разрађени у Прилогу – Критеријуми за оцењивање и одабир пројекта.
IX. ЈАВНИ ПОЗИВ, ОЦЕЊИВАЊЕ И ОДАБИР ПРОЈЕКТА
Министарство објављује јавни позив у „Службеном гласнику Републике Србије” и на интернет страни Министарства. 
Рок за подношење пријаве пројекта је 15 дана од дана објављивања јавног позива у „Службеном гласнику Републике Србије”.
Испуњеност услова за доделу средстава из главе VI. овог програма као и достављену документацију из главе VII. овог програма утврђује Комисија за оцењивање и одабир пројеката (у даљем тексту: Комисија), коју решењем образује министар привреде.
Комисија ће разматрати само пријаве пројеката које су благовремено поднете и комплетне.
Комисија може вршити додатну проверу поднете документације и тражити додатне информације, али само од Подносиоца пријаве који је испунио услове из Програма и јавног позива. 
У складу са критеријумима за оцењивање и одабир пројекта из главе VIII. овог програма, Комисија врши рангирање пројеката и сачињава нацрт листе одабраних пројеката који доставља на мишљење Јединици за управљање пројектима, коју је образовало Министарство.
Након давања позитивног мишљења, Јединица за управљање пројектима доставља нацрт листе одабраних пројеката Европској инвестиционој банци на сагласност. 
По добијању сагласности од стране Европске инвестиционе банке, Комисија утврђује Предлог одлуке о распореду и коришћењу средстава за подршку унапређења локалне и регионалне инфраструктуре – Градимо заједно – ЕИБ 8 и доставља га министру привреде.
Одлуку о распореду и коришћењу средстава за подршку унапређења локалне и регионалне инфраструктуре – Градимо заједно – ЕИБ 8 (у даљем тексту: Одлука) доноси министар привреде.
Одлука садржи: назив Подносиоца пријаве, назив пројекта, место улагања и висину одобреног износа средстава за реализацију пројекта и објављује се у „Службеном гласнику Републике Србије” и на интернет страни Министарства.
У случају да се средства из главе I. овог програма не искористе у потпуности, односно уколико у току 2016. године дође до уштеде приликом уговарања пројекта или другог разлога који онемогућава почетак реализације пројекта, Одлука се може изменити односно допунити рангираним пројектима према већ утврђеном редоследу, а уколико то из било ког разлога није могуће, Министарство може расписати нови јавни позив.
Јавне набавке за потребе реализације пројеката Министарство ће спровести у складу са законом којим се уређују јавне набавке.
Након спроведеног поступка јавне набавке Министарство, Подносилац пријаве и изабрани понуђач закључују уговор за реализацију пројекта.
X. ПРАЋЕЊЕ РЕАЛИЗАЦИЈЕ ПРОЈЕКТА 
Министарство ће путем својих стручних служби, обезбедити праћење реализације сваког одабраног пројекта са свих аспеката реализације (техничке, финансијске, правне и др.).
Подносилац пријаве обезбеђује стручни надзор над извођењем радова на реализацији одабраног пројекта.
 
Образац - Пријава пројекта за Програм подршке унапређења локалне и регионалне инфраструктуре -Градимо заједно - ЕИБ 8


Прилог - Критеријуми за оцењивање и 
				одабир пројекта