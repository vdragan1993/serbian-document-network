ЗАКОН
о давању гаранције Републике Србије у корист Credit Suisse Bank London, Војвођанскe банке а.д. Нови Сад, Unicredit bank Srbija a.d. Beograd и Deutsche Bank AG London по задужењу Јавног предузећа „Србијагас” Нови Сад

	"Службени гласник РС", број 124 од 29. децембра 2012.
 
Члан 1.
Република Србија преузима обавезу да као гарант измири обавезе Јавног предузећа „Србијагас” Нови Сад (у даљем тексту: Корисник кредита) пo кредитима одобреним од стране Credit Suisse bank London у износу који не може бити већи од износа од 100.000.000 евра (словима: стомилиона евра) увећаног за износ припадајуће уговорене камате, накнада и трошкова; Војвођанске банке а.д. Нови Сад у износу који не може бити већи од динарског износа индексираног према износу од 20.000.000 евра (словима: двадесетмилиона евра) увећаног за износ припадајуће уговорене камате, накнада и трошкова; UniCredit Bank Srbija a.d. Beograd у износу који не може бити већи од динарског износа индексираног према износу од 20.000.000 евра (словима: двадесетмилиона евра) увећаног за износ припадајуће уговорене камате, накнада и трошкова и Deutsche bank AG London у износу који не може бити већи од износа од 30.000.000 евра (словима: тридесетмилиона евра) увећаног за износ припадајуће уговорене камате, накнада и трошкова.
Члан 2.
Гаранцију из члана 1. овог закона Република Србија издаје у корист Credit Suisse bank London, на име обавеза из Уговора о кредиту за одржавање текуће ликвидности у износу од 100.000.000 евра (словима: стомилиона евра) увећаног за номиналну каматну стопу која је варијабилна и износи тромесечни EURIBOR плус каматна маржа која износи 5,95% на годишњем нивоу, накнада и трошкова, закљученог између Корисника кредита и Credit Suisse bank London, 20. децембра 2012. године. Такође, Република Србија ће закључити са Credit Suisse bank London уговор о гаранцији, првог радног дана од дана ступања на снагу овог закона.
Члан 3.
Гаранцију из члана 1. овог закона Република Србија издаје у корист Војвођанске банке а.д. Нови Сад, на име обавеза из Уговора о кредиту за одржавање текуће ликвидности у износу од 20.000.000 евра (словима: двадесетмилиона евра) у динарској противвредности по средњем курсу Народне банке Србије увећаног за номиналну каматну стопу која је варијабилна и износи тромесечни EURIBOR плус каматна маржа која износи 6,45% на годишњем нивоу, накнада и трошкова, закљученог између Корисника кредита и Војвођанске банке а.д. Нови Сад, 20. децембра 2012. године.
Члан 4.
Гаранцију из члана 1. овог закона Република Србија издаје у корист UniCredit Bank Srbija a.d. Beograd, на име обавеза из Уговора о кредиту бр. Р 2749/12, за одржавање текуће ликвидности у износу од 20.000.000 евра (словима: двадесетмилиона евра) у динарској противвредности по средњем курсу Народне банке Србије увећаног за номиналну каматну стопу која је варијабилна и износи тромесечни EURIBOR плус каматна маржа која износи 6,75% на годишњем нивоу, накнада и трошкова, закљученог између Корисника кредита и UniCredit Bank Srbija a.d. Beograd, 20. децембра 2012. године.
Члан 5.
Гаранцију из члана 1. овог закона Република Србија издаје у корист Deutsche bank AG London, на име обавеза из Уговора о кредиту, за одржавање текуће ликвидности у износу од 30.000.000 евра (словима: тридесетмилиона евра) увећаног за номиналну каматну стопу која је варијабилна и износи тромесечни EURIBOR плус каматна маржа која износи 6,95% на годишњем нивоу, накнада и трошкова, закљученог између Корисника кредита и финансијских страна како су дефинисане Уговором о кредиту, 20. децембра 2012. године и у складу са одредбама Уговора о гаранцији који ће Република Србија закључити са Deutsche bank AG London, првог радног дана од дана ступања на снагу овог закона.
Члан 6.
Република Србија (у даљем тексту: Гарант) овим неопозиво и на први позив гарантује, да ће измирити дуг Корисника кредита према Credit Suisse bank London, Војвођанској банци а.д. Нови Сад, UniCredit Bank Srbija a.d. Beograd и Deutsche bank AG London (у даљем тексту: Банке), односно свих плативих износа о њиховом доспећу, у свему на начин и у складу са условима из појединачних уговора о кредиту, са роком важности који ће бити дужи за месец дана од рока доспећа кредита, чиме се ствара обавеза отплате дуга насталa по основу дате гаранције да плати доспелу а неизмирену обавезу уколико Корисник кредита не изврши ту своју обавезу благовремено, у складу са уговорима о кредиту са Банкама. 
	
Уколико Гарант не изврши своје обавезе, у року који је наведен у ставу 1. овог члана, свака од Банака ће независно једна од друге имати право да прогласи доспелим све износе који су плативи у складу са одредбама појединачних уговора о кредиту.
У случају активирања ове гаранције, свака од Банака ће имати право да од Гаранта наплати износ својих доспелих а неизмирених потраживања. Гарант се обавезује да ће обезбедити у буџету за одговарајућу фискалну годину, средства неопходна за извршавање преузетих обавеза по овој гаранцији.
Члан 7.
Отплату кредита врши Корисник кредита према Војвођанској банци а.д. Нови Сад и UniCredit Bank Srbija a.d. Beograd у динарима индексирано према вредности евра, односно према Credit Suisse bank London и Deutsche bank AG London у еврима, све у складу са одредбама појединачних уговора о кредиту.
Средства за отплату кредита обезбедиће Корисник кредита из сопствених прихода.
Корисник кредита је дужан да средства за отплату кредита обезбеђује према плану отплате, у износу који укључује главницу, обрачунату камату и пратеће трошкове задуживања.
Члан 8.
Ако по основу дате гаранције Гарант изврши обавезу уместо Корисника кредита, Гарант ће од Корисника кредита имати право на повраћај главнице, камате, пратећих трошкова задуживања и пратећих трошкова који настану због неизвршења, односно неблаговременог извршења обавезе, као и свих других трошкова који могу настати у вези са извршавањем обавеза уместо Корисника кредита, до висине износа измирене обавезе, као и право да од Корисника кредита наплати обрачунату законску затезну камату. Гарант своје право повраћаја од Корисника кредита неће остваривати пре потпуног намирења потраживања свих Банака, нити ће поступати противно њиховим интересима.
Право на повраћај средстава из става 1. овог члана Гарант ће остварити тако што ће иницирати наплату са рачуна Корисника кредита на основу овлашћења добијеног од Корисника кредита или других инструмената обезбеђења, у складу са прописима којима се уређује платни промет.
Члан 9.
Овај закон ступа на снагу наредног дана од дана објављивања у „Службеном гласнику Републике Србије”.