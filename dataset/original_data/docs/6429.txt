На основу члана 13. став 2. Закона о ваздушном саобраћају („Службени гласник РС”, бр. 73/10, 57/11, 93/12, 44/15 и 66/15 – др. закон), уз сагласност министарства надлежног за послове одбране и министарства надлежног за унутрашње послове, 

					Редакцијски пречишћен текст
Директор Директората цивилног ваздухопловства Републике Србије доноси
 
НАРЕДБУ 
о одређивању условно забрањене зоне LY R8 Beograd и условима за одвијање летења у условно забрањеној зони LY R8 Beograd
"Службени гласник РС", бр. 47 од 18. маја 
				2016, 48 од 25. маја 2016 - исправка
 
1. Овом наредбом одређују се стално активна условно забрањена зона LY R8 Beograd (у даљем тексту: LY R8) и услови за одвијање летења цивилних ваздухоплова у овој зони, изузев летова посебне намене.
2. LY R8 је део ваздушног простора Републике Србије који је одређен следећим вертикалним и хоризонталним границама:
1) вертикална граница: од површине земље до 3000 метара надморске висине (AMSL);
2) хоризонталне границе чине линије које се спајају у тачкама које имају следеће географске координате:




44°51’00"N


020°24’41"E




44°51’00"N


020°25’41"E




44°50’00"N


020°29’41"E




44°48’00"N


020°29’41"E




44°48’00"N


020°26’41"E




44°49’00"N


020°24’41"E




44°50’00"N


020°23’41"E




3. У LY R8 летење може да се одвија под следећим општим условима:
1) aко се лет обавља као контролисани лет по правилима за визуелно летење (CVFR) или као лет по правилима за инструментално летење (IFR);
2) ако минимална дозвољена висина изнад највише препреке износи:
(1) за CVFR летове – 1000 ft у радијусу од 600 m од препреке,
(2) за IFR летове – 2000 ft у радијусу од 8 km од препреке, не ниже од минималне секторске висине;
3) ако ваздухопловом управља вишечлана летачка посада (вођа ваздухоплова и копилот или вођа ваздухоплова и безбедносни пилот);
4) ако у тренутку одвијања летења нема других летова у LY R8;
5) ако се лет одвија у складу са инструкцијама пружаоца услуге контроле летења;
6) ако се полетање пре уласка и слетање након изласка из LY R8 обавља на територији Републике Србије;
7) ако ваздухоплов има транспондер којим се омогућава идентификација помоћу секундарног радара.
4. Поред општих услова из тачке 3. ове наредбе, летење авионом или ваздушним бродом у LY R8 може да се одвија само ако је реч о вишемоторном авиону или ваздушном броду који има могућност наставка хоризонталног лета након отказа једне погонске групе.
5. Поред општих услова из тачке 3. ове наредбе, летење хеликоптером у LY R8 може да се одвија ако су испуњени и следећи посебни услови: 
1) ако је хеликоптер сертификован као хеликоптер категорије А;
2) ако се лет хеликоптера обавља у оквиру перформанси класе 1.
6. Изузетно од одредби тачке 3. подтачке 3) и тачке 4. ове наредбе, летење ваздухопловом са једним чланом посаде или са једномоторним ваздухопловом се може обављати у LY R8 по одобрењу Директората цивилног ваздухопловства Републике Србије (у даљем тексту: Директорат), који процењује у сваком конкретном случају да ли су испуњени услови за безбедно летење таквог ваздухоплова.
7. Летење беспилотног ваздухоплова у LY R8 обавља се у складу са посебним прописом о условима за летење ове врсте ваздухоплова.
8. Летење ваздухоплова у циљу избацивања средстава у оквиру пружања услуга у пољопривреди и шумарству, може да се одвија у LY R8 у складу са условима за обављање конкретне делатности и под надзором надлежних институција.
9. У LY R8 није допуштено:
1) вуча транспарената и вуча једрилица;
2) искакање падобранаца, осим ако је активност претходно одобрио Директорат, који процењује у сваком конкретном случају да ли су испуњени услови за безбедно обављање такве активности;
3) лансирање ракета и других летећих објеката тако да у лету пролазе кроз ваздушни простор LY R8, изузев лансирања метеоролошког балона са радио-сондом са радио-сондажне (висинске) станице Београд–Кошутњак у саставу државне мреже метеоролошких станица;
4) акробатско летење;
5) групно летење;
6) летење ваздухопловом који лет обавља на основу издате дозволе за лет (permit to fly);
7) обављање летова чија је сврха обука летачког особља.
10. Изузетно од тачке 9. подтач. 4–6. ове наредбе у LY R8 може да се обавља летење ваздухоплова у оквиру ваздухопловне манифестације, по одобрењу Директората, који процењује у сваком конкретном случају да ли су испуњени услови за безбедно одржавање такве манифестације и да се њеним одржавањем не утиче на обављање јавног авио-превоза.
11. Одобрење за лет у LY R8 према одредбама ове наредбе издаје Директорат, по прибављеном мишљењу министарства надлежног за послове одбране и министарства надлежног за унутрашње послове, а у складу са законом којим се уређује ваздушни саобраћај.
12. Захтев за издавање одобрења за летење у LY R8 (у даљем тексту: захтев) из тачке 11. ове наредбе подноси се Директорату 30 дана пре намераваног започињања летења и садржи образложење разлога за летење у LY R8 и податке о датуму, времену и начину обављања намераваног летења, прецизне податке о путањи лета у LY R8, ваздухоплову и посади, специфичној опреми ваздухоплова, као и утврђене поступке у ванредним ситуацијама.
13. Ако се подноси захтев за одржавање ваздухопловне манифестације у ваздушном простору LY R8, подносилац је дужан да, уз захтев и податке предвиђене чланом 98. став 2. Закона о ваздушном саобраћају („Службени гласник РС”, бр. 73/10, 57/11, 93/12, 44/15 и 66/15 – др. закон), поднесе и детаљну информацију о летењу у ваздушном простору LY R8 којом потврђује да су испуњени услови предвиђени у тачки 10. ове наредбе.
14. Директорат може да тражи од подносиоца захтева накнадно достављање додатних података и документације који нису доступни Директорату, а неопходни су за разматрање захтева.
15. Одобрење из тачке 11. ове наредбе важи најдуже 30 дана.
16. Пружалац услуга ваздухопловног информисања објављује податке о LY R8, као и о условима за одвијање летења у LY R8 у Интегрисаном ваздухопловном информативном пакету.
17. Ступањем на снагу ове наредбе престаје да важи Наредба о одређивању условно забрањене зоне LY R8 Beograd и условима за одвијање летења у условно забрањеној зони LY R8 Beograd 
				
(„Службени гласник РС”, број 74/14)*.
*Службени гласник РС, број 48/2016
 
18. Ова наредба ступа на снагу осмог дана од дана објављивања у „Службеном гласнику Републике Србије”.
 
Број 6/2-02-0006/2015-0016
У Београду, 20. априла 2016. године
Директор,
Мирјана Чизмаров, с.р.