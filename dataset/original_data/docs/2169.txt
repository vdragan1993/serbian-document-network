На основу члана 9. став 1. Закона о играма на срећу
(„Службени гласник РС”, бр. 84/04 и 85/05 – др. закон),
Министар за економске односе са иностранством, који је
на основу Одлуке председника Владе број 02-01-00001/2006-01 од 14. новембра
2006. године, објављене у „Службеном гласнику РС”, број 102/06, преузео
овлашћења министра финансија, доноси
 
 
ПРАВИЛНИК
о начину вођења базе
података о лицима која су остварила добитак код приређивача игара на срећу
„Службени гласник
РС”, број
14 од 6. фебруара 2007.  
 
 
Члан 1.
Овим правилником прописује се начин вођења базе
података о лицима која су остварила добитак у играма на срећу код приређивача
игара на срећу (у даљем тексту: приређивач).
 
Члан 2.
Приређивач је дужан да води базу података о лицима која
су остварила добитак од игара на срећу (у даљем тексту: добитник) који је
опорезив у смислу члана 83. Закона о порезу на доходак грађана („Службени
гласник РС”, бр. 24/01, 80/02, 80/02, 135/04, 62/06 и 65/06).
 
Члан 3.
База података о добитницима садржи:
1) назив приређивача;
2) седиште и адресу приређивача;
3) ПИБ приређивача;
4) име и презиме добитника;
5) податке о пребивалишту добитника;
6) назив државе и пребивалиште добитника, ако је страни
држављанин;
7) ЈМБГ, односно регистарски број пасоша добитника;
8) датум када је остварен добитак од игара на срећу;
9) врсту игре у којој је остварен добитак од игара на
срећу;
10) висину сваког појединачно оствареног добитка од
игара на срећу;
11) тржишну вредност ствари или права у моменту када је
добитак остварен.
 
Члан 4.
Приређивач је дужан да води базу података из члана 3.
овог правилника о сваком добитнику путем рачунара у електронском облику, а те
податке и осталу документацију прописану Законом о играма на срећу („Службени
гласник РС”, бр. 84/04 и 85/05), приређивач је дужан да чува најмање пет година
од дана остваривања сваког појединачног добитка.
 
Члан 5.
Подаци прописани чланом 3. овог правилника представљају
пословну тајну, и приређивач их не може саопштавати другим лицима, осим у
случајевима предвиђеним законом.
 
Члан 6.
У случају квара рачунарског система, а до отклањања тог
квара, приређивач мора обезбедити вођење базе података из члана 3. овог
правилника у писменом облику, која садржи све елементе прописане тим чланом.
 
Члан 7.
По отклањању квара на рачунском систему, приређивач је
дужан да све податке из евиденције о добитницима која је вођена у писменом
облику, унесе у евиденцију у електронском облику, а евиденцију вођену у
писменом облику дужан је да чува најмање годину дана од дана остваривања сваког
појединачног добитка.
 
Члан 8.
О квару на рачунарском систему у којем се налази база
података о добитницима, приређивач је дужан да обавести Управу за игре на срећу
најкасније у року од 24 часа од настанка квара.
 
Члан 9.
Овај
правилник ступа на снагу осмог дана од дана објављивања у „Службеном гласнику
Републике Србије”.
 
Број 110-00-8/2006-01
У Београду, 3. јануара
2007. године
Министар,
др Милан Париводић, с.р