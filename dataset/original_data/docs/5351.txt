Редакцијски пречишћен текст
 
 
На основу члана 31. став 2. Закона о трговини („Службени гласник РС”, број 53/10), 
	
Министар спољне и унутрашње трговине и телекомуникација доноси
 
ПРАВИЛНИК
о минималним техничким условима за обављање трговине дериватима нафте и биогоривом 
	

"Службени гласник РС", бр. 68 од 
	1. августа 2013, 81 од 24. септембра 
	2015.
 
Члан 1.
Овим правилником ближе се прописују минимални технички услови у погледу простора, опреме и уређаја, спољашњих одлика простора, начина продаје робе/услуга, начина, опреме и уређаја за складиштење робе и врсте робе у објектима у којима се обавља трговина дериватима нафте и биогоривом.
Члан 2.
Трговина дериватима нафте и биогоривима обавља се у одговарајућем простору (у даљем тексту: објекти), и то:
1) станици за снабдевање возила моторним и другим горивима у трговини на мало (у даљем тексту: бензинска станица);
2) објекту за трговину на велико дериватима нафте и биогоривом;
3) станици за снабдевање пловних објеката дериватима нафте. 


Трговина ван станица за снабдевање превозних средстава уљима за 
	ложење, биогоривима, течним нафтним гасом, компримованим и утечњеним 
	природним гасом који се користе као енергетска горива и горивима за 
	снабдевање спортских авиона обавља се у одговарајућем објекту за трговину 
	ван станица за снабдевање превозних средстава.*
*Службени гласник РС, број 81/2015
Члан 3.
Објекти из члана 2. овог правилника опремају се:
1) резервоарима који су изграђени у складу са одговарајућим техничким прописима за сваку врсту течног горива посебно;
2) термометрима, осим за течни нафтни гас – аутогас;
3) ареометрима, осим за течни нафтни гас – аутогас;
4) аутоматским мерилом нивоа течности;
5) справама за мерење течног горива, течног нафтног гаса – аутогаса и биогорива (у даљем тексту: справе за мерење течних горива);
6) мерном летвом или мерном траком са виском, односно мерилом за мерење нивоа течног нафтног гаса – аутогаса у резервоарима за течни нафтни гас – аутогас.
	
Мерила из става 1. овог члана оверавају се у складу са прописима којима се уређује област метрологије, осим мерила из става 1. тачка 2) овог члана.
Резервоари из става 1. тачка 1) овог члана морају имати на видном месту ознаке о називу произвођача, фабричком и регистарском броју, врсти горива коју садрже, називној запремини и важеће уверење о оверавању резервоара чији је прилог табела запремине резервоара издато од стране надлежног органа. 
	
У објектима из члана 2. овог правилника налази се технолошка шема, у облику копије оверене техничке документације пројекта.
Члан 4.
Бензинска станица је одговарајући простор, који обухвата пословне просторије, уређаје и опрему потребну за обављање делатности, изграђену у складу са важећим техничким прописима о изградњи станица за снабдевање горивом моторних возила и техничким прописима о ускладиштењу и претакању горива, односно о изградњи објеката и постројења за горива, односно запаљиве течности, горива и експлозивне гасове. 
	
Пословни простор бензинске станице састоји се од затвореног и отвореног дела у којем се обавља трговина на мало. 
	
Подлога на којој је изграђена бензинска станица, као и слободне површине око станице и прилазни путеви ка објекту, интерне саобраћајнице и платои око објекта, изграђују се од чврстог материјала (нпр. бетон, камен, асфалт, цигла). 
	
Простор бензинске станице осветљава се од првог сумрака до јутарњег дневног светла. 
	
Бензинска станица на којој се обавља угоститељска делатност има санитарни чвор за запослено особље, као и посебан санитарни чвор за потребе корисника. 
	
Бензинска станица има затворени део који је изграђен у складу са прописима о изградњи објеката, који има површину од најмање 8 m² и висину од најмање 2,2 m и који има улаз ширине од најмање 0,8 m.
Затворени малопродајни део станице има под, зидове и таваницу од материјала који се лако чисти и одржава, са обезбеђеним природним или вештачким осветљавањем и проветравањем.
У затвореном малопродајном делу станице може се обављати трговина на мало прехрамбеном и непрехрамбеном робом, у оригиналном, односно трговачком паковању за чији промет су обезбеђени уређаји и опрема неопходни за адекватни смештај и држање у промету. 
	
У затвореном малопродајном делу станице организује се пружање угоститељских и других услуга у складу са посебним прописима који уређују ову област. 
	
У оквиру бензинске станице која се налази на аутопуту налази се простор у коме се врше услуге мењачких послова (аутомат или шалтер) у складу са посебним прописима који уређују ову област. 
	
Члан 5. 
На бензинским станицама обавља се трговина на мало директним услуживањем од стране продавца, самоуслуживањем, односно на аутоматизован начин. 
	
Трговина на мало гасним уљем – дизел гориво GASNO ULJE 0,1 обавља се директним услуживањем од стране продавца пољопривреднику који на увид даје извод о регистрацији из Регистра пољопривредних газдинстава, а на начин уређен прописима о остваривању права на регрес за гориво у пољопривреди. 
	
Бензинска станица испуњава минималне техничке услове ако је опремљена:
1) справама за мерење течних горива, прописно обележеним у зависности од врсте деривата, повезаним са резервоарима за истакање, помоћу којих се искључиво продаје течно гориво и преко којих се региструје запремина, цена и новчани износ источеног горива. Справе за мерење течних горива испуњавају прописане метролошке захтеве што је потврђено важећим државним жигом у складу са прописима којима се уређује област метрологије;
2) електронском опремом, тј. процесним контролером, којим се информатички повезују справе за мерење течног горива, као и остала електронска опрема станице са фискалном касом за обавезно аутоматско издавање рачуна. Процесни контролер је независан електронски уређај са сопственим програмом са могућношћу заштите програмске и друге меморије од брисања или мењања меморисаних података;
3) резервоарима који су изграђени у складу са одговарајућим техничким прописима за сваку врсту производа посебно течног горива које испуњава захтеве одговарајућег српског стандарда, а сваки резервоар има на видном месту ознаке о називу произвођача, фабричком и регистарском броју, врсти горива, називној запремини и важеће уверење о оверавању резервоара издато од надлежног органа чији је прилог табела запремине резервоара;
4) аутоматским мерилом нивоа течности у резервоарима, које се састоји од мерних уређаја за мерење нивоа, са могућношћу мерења температуре горива у резервоарима и електронског показног уређаја који врши прикупљање и обраду информација са уређаја, као и визуелно приказивање истих. Аутоматско мерило нивоа течности испуњава прописане метролошке захтеве што је потврђено важећим државним жигом, у складу са прописима којима се уређује област метрологије; 
	
5) технолошком шемом бензинске станице са резервоарима за складиштење горива и справама за мерење течних горива.
	
На бензинским станицама на којима је омогућен аутоматизован начин точења горива, односно на којима је могуће самоуслужно пуњење горива и аутоматско плаћање, аутоматизован систем може бити или саставни део справе за мерење течних горива или посебни уређаји за плаћања преко којих се пре точења горива у моторно возило, врши плаћање, у готовини или путем платне картице, уз опредељење врсте горива, након чега се потрошачу издаје потврда о пријему новца, а након завршетка точења горива издаје се одговарајући рачун.
Члан 6.


Објекат из члана 2. став 1. тачка 2) и став 2. овог правилника је 
	ограђени земљишни простор са резервоарима, објектима – претакалиштима за 
	пријем и отпрему и пратећом инфраструктуром, изграђеним у складу са 
	техничким прописима о ускладиштењу и претакању горива, односно о изградњи 
	објеката и постројења за горива.*
Резервоари за обављање трговине на велико дериватима нафте и биогоривом изграђени су у складу са одговарајућим техничким прописима и испуњавају услове у погледу минималне запремине резервоара, и то:
1) за гасно уље EVRO DIZEL и гасно уље дизел гориво GASNO ULJE 0,1, која испуњавају захтеве прописа којим су уређени технички и други захтеви за течна горива нафтног порекла – укупно 5000 m³;
2) за моторне бензине EVRO BMB 98 и EVRO PREMIJUM BMB 95, који испуњавају захтеве прописа којим су уређени технички и други захтеви за течна горива нафтног порекла – укупно 2000 m³;
3) за гасно уље EKSTRA LAKO EVRO EL, које испуњава захтеве прописа којим су уређени технички и други захтеви за течна горива нафтног порекла – укупно 1000 m³;
4) за уља за ложење, која испуњавају захтеве прописа којим су уређени технички и други захтеви за течна горива нафтног порекла – укупно 500 m³;
5) за течни нафтни гас – аутогас, који испуњава захтеве прописа којим су уређени технички и други захтеви за течни нафтни гас – укупно 1000 m³;
6) за биогориво, које испуњава захтеве прописа којим су уређени технички и други захтеви за течна горива биопорекла – укупно 300 m³.
Појединачни резервоари из става 2. тачка 1) до 3) овог члана су минималне запремине 500 m³. 
	

Резервоари за обављање трговине ван станица за снабдевање превозних 
	средстава изграђени су у складу са одговарајућим техничким прописима и 
	испуњавају услове у погледу минималне запремине резервоара, и то:*

1) за гасно уље EKSTRA LAKO EVRO EL, које испуњава захтеве прописа 
	којим су уређени технички и други захтеви за течна горива нафтног порекла – 
	укупно 1.000 m³;*

2) за уља за ложење, која испуњавају захтеве прописа којим су 
	уређени технички и други захтеви за течна горива нафтног порекла – укупно 
	500 m³.*
*Службени гласник РС, број 81/2015
 
Члан 7.
У објектима из члана 2. тачка 2) овог правилника обавља се трговина дизел горивом GASNO ULJE 0,1 уз подношење доказа о наменском коришћењу тог горива (оверени списак саобраћајних дозвола, односно друге веродостојне исправе за опрему и возила за која се не издају саобраћајне дозволе).
Члан 8.
Објекат из члана 2. тачка 3) овог правилника се поставља уз сагласност надлежног органа и испуњава минималне техничке услове ако је опремљен:
1) резервоарима који су изграђени у складу са одговарајућим прописима и који на видном месту има ознаке о називу произвођача, фабричком и регистарском броју, врсти горива, називној запремини и важеће уверење о оверавању резервоара издато од надлежног органа чији је прилог табела запремине резервоара;
2) справама за мерење течних горива, које испуњавају прописане метролошке захтеве што је потврђено важећим државним жигом у складу са прописима којима се уређује област метрологије.
Члан 9.
Даном почетка примене овог правилника престаје да важи Правилник о минималним техничким условима за обављање трговине нафтом и дериватима нафте („Службени гласник РС”, број 62/11).
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”, осим чланa 5. став 3. тачка 4) који се примењујe од 1. септембра 2013. године и члана 5. став 3. тачка 2) који се примењујe од 1. јануара 2014. године.
 
Број 110-00-00040/2013-03
У Београду, 30. јула 2013. године
Министар, 
Расим Љајић,
	с.р.