На основу члана 84. став 6. Закона о тржишту капитала („Службени 
гласник РС”, број 31/2011),
Комисија за хартије од вредности, доноси
 
 
ПРАВИЛНИК
којим се прописује пријављивање података о стицању, односно 
отуђењу акција као и о вредности обављених стицања, односно отуђења за које није 
обавезно
пријављивање
"Службени гласник РС", број 89 од 25. новембра 2011.
 
 
Члан 1.
(1) Овим правилником се прописује:
1. ближа садржина и начин пријављивања података из члана 84. став 3. Закона о 
тржишту капитала („Службени гласник Републике Србије”, број 31/2011, у даљем 
тексту: Закон), која се односе на стицања или отуђења за сопствени рачун акција 
издаваоца од стране лица из члана 84. ст. 1. и 2. Закона, а које су укључене на 
регулисано тржиште, односно МТП у Републици, као и о стицању других финансијских 
инструмената повезаних са акцијама;
2. вредност обављених стицања, односно отуђења у току године за која није 
обавезно пријављивање сагласно члану 84. став 6. Закона.
 
Члан 2.
(1) Лица из члана 84. ст. 1. и 2. Закона дужна су да пријаве Комисији за 
хартије од вредности (у даљем тексту: Комисија) сва стицања или отуђења за 
сопствени рачун акција у коме лица из става 1. члана 84. Закона обављају 
руководеће дужности, а које су укључене на регулисано тржиште, односно МТП у 
Републици, као и стицање и отуђење и других финансијских инструмената повезаних 
са акцијама, у року од пет дана од дана предметног стицања или отуђења.
(2) Обавештење о пријављивању садржи следеће податке:
1. име лица које обавља дужност руководиоца код издаваоца или, уколико је 
примењиво, име лица које је блиско повезано са тим лицем;
2. разлог обавештавања;
3. назив издаваоца;
4. опис финансијског инструмента;
5. природу трансакције (нпр. стицање или отуђење);
6. датум и место трансакције;
7. цену и обим трансакције;
8. друге информације у вези са наведеним стицањем или отуђењем;
9. име и презиме, е-mail и поштанска адреса и телефонски број лица које 
доставља податке;
10. датум достављања обавештења и потпис подносиоца обавештења (овера печатом 
ако пријаву доставља правно лице) .
(3) Информације из става 2. овог овог члана достављају се Комисији за хартије 
од вредности у писаној форми, путем факса, на обрасцу (ИНС), који је саставни 
део овог правилника, а доступан је и на интернет страницама Комисије, и то на 
следеће начине:
– поштом, телефаксом и у изузетним случајевима и путем телефона, под условом 
да се, чим се за то створе услови, изврши достављање у писменом облику.
(4) Поред доставе обавештења о пријављивању из става 2. овог члана у писменој 
форми исто се доставља и у електронској форми, а формат достављања биће 
дефинисан посебним упутством Комисије.
 
Вредност обављених стицања, односно отуђења
 
Члан 3.
Лица из ст. 1. и 2. члана 84. Закона нису обавезна дa пријаве појединачна 
стицања, односно отуђења која не прелазе износ од 100.000 динара али, уколико 
збир вредности појединачних стицања односно отуђења у току једне календарске 
године пређе износ од 500.000 динара, ова лица су обавезна да пријаве сва 
појединачна стицања односно отуђења обављена до тог тренутка, као и да наставе 
да, до истека те календарске године, пријављују нова стицања, односно отуђења, 
без обзира на њихов износ.
 
Члан 4.
Даном почетка примене овог правилника престаје да важи Правилник о продаји 
хартија од вредности на које се односе привилеговане информације („Службени 
гласник РС”, бр. 100/2006 и 116/2006).
 
Члан 5.
Овај правилник ступа на снагу осмог дана од дана објављивања у „Службеном 
гласнику Републике Србије”.
 
Број 2/0-01-646/1-11
У Београду, 15. новембра 2011. године
Председник Комисије,
др Зоран Ћировић, с.р.