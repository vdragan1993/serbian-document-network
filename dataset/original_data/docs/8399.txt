ЗАКОН

о поверавању јавних овлашћења 
Југословенском црвеном крсту

"Службени 
лист СРЈ", број 29 од 27. 
јуна 1997.

 

Члан 1.

Овим законом поверавају се јавна 
овлашћења Југословенском црвеном крсту и уређује надзор над вршењем тих 
овлашћења.

 

Члан 2.

Југословенски црвени крст врши 
следећа јавна овлашћења:

1) учествује у заштити и спасавању 
становништва, материјалних добара и других добара у случају ратних разарања, 
природних и других несрећа и опасности у миру и рату;

2) организује прикупљање помоћи и 
распоређује помоћ примљену од међународних и националних организација и других 
дародаваца жртвама ратних разарања, природних и других несрећа и опасности у 
миру и рату;

3) организује прикупљање и прикупља 
помоћ у Савезној Републици Југославији и организује достављање у иностранство 
помоћи коју државни органи, други органи и организације, предузећа и друга 
правна лица и дародавци из Савезне Републике Југославије пружају ради ублажавања 
последица ратних разарања, природних и других несрећа и опасности у миру и рату;

4) учествује у прихватању и 
смештају евакуисаног становништва, избеглица и расељених лица, пружању помоћи и 
спровођењу других мера које могу допринети збрињавању настрадалог и угроженог 
становништва, избеглица и расељених лица;

5) организује упознавање и упознаје 
грађане са Женевским конвенцијама о заштити жртава рата од 12. августа 1949. 
године и Допунским протоколима уз ове конвенције од 8. јуна 1977. године (у 
даљем тексту: Женевске конвенције);

6) обавља и друге послове који 
произлазе из одредаба Женевских конвенција и других међународним уговорима 
преузетих обавеза Савезне Републике Југославије које се односе на пружање 
хуманитарне помоћи;

7) обавља послове Службе тражења 
ради прикупљања и евидентирања података о евакуисаним, избеглим, расељеним и 
несталим лицима услед ратних разарања, природних и других несрећа и опасности у 
миру и рату и ради тражења несталих лица;

8) учествује у здравственом 
просвећивању становништва, обучавању становништва у пружању прве медицинске 
помоћи за случај ратних разарања, природних и других несрећа и опасности у миру 
и рату и организовању добровољног давања крви.

 

Члан 3.

Ради обавештавања о жртвама рата 
предвиђеног Женевским конвенцијама од 12. августа 1949. године и ради тражења 
лица која су нестала услед оружаних сукоба, сагласно одредбама Допунског 
протокола уз Женевске конвенције од 12. августа 1949. године о заштити жртава 
међународних оружаних сукоба, Служба тражења прикупља, евидентира, сређује и 
обрађује податке о ратним заробљеницима, интернираним цивилним лицима, 
заштићеним лицима ухапшеним дуже од две недеље, односно на принудном боравку, 
рањеним, болесним и умрлим припадницима оружаних снага и цивилним лицима, 
несталим лицима и деци евакуисаној у страну земљу, односно одвојену од родитеља 
услед оружаног сукоба; даје обавештења о жртвама оружаних сукоба члановима 
породица, надлежним органима и организацијама у земљи; обавља послове размене 
породичних порука, односно спајања чланова породица раздвојених услед оружаног 
сукоба или других ванредних околности и друге послове који произлазе из 
међународних уговора.

 

Члан 4.

У вршењу јавних овлашћења утврђених 
овим законом, Југословенски црвени крст сарађује са државним органима, 
установама и организацијама у области здравства, инвалидског и пензијског 
осигурања, социјалне заштите и образовања; Војском Југославије; јединицама 
цивилне заштите и другим облицима организовања заштите и спасавања становништва, 
материјалних и других добара; југословенским дипломатским и конзуларним 
представништвима; предузећима и другим облицима организовања за обављање 
делатности или услуга (у даљем тексту: државни и други органи и организације) и 
грађанима.

Државни и други органи и 
организације и грађани дужни су да Југословенском црвеном крсту, у року од 15 
дана од дана прибављања, дају податке којима располажу у обављању своје 
делатности, а који су потребни за вршење јавних овлашћења утврђених овим 
законом.

У вршењу јавних овлашћења утврђених 
овим законом, Југословенски црвени крст сарађује и с Међународним комитетом 
Црвеног крста, Међународном федерацијом друштава Црвеног крста и Црвеног 
полумесеца, националним друштвима Црвеног крста и Црвеног полумесеца и са другим 
међународним и националним хуманитарним, социјалним и здравственим 
организацијама.

 

Члан 5

Поштанске пошиљке Службе тражења 
ослобођене су плаћања поштанских трошкова.

 

Члан 6.

Средства за финансирање послова из 
члана 2 овог закона обезбеђују се у савезном буџету.

 

Члан 7.

Савезна влада даје сагласност на 
одредбе Статута Југословенског црвеног крста које се односе на вршење јавних 
овлашћења Југословенског црвеног крста.

Југословенски црвени крст подноси 
Савезној влади годишњи извештај о вршењу јавних овлашћења до 31. марта текуће 
године за претходну годину.

 

Члан 8.

Надзор над вршењем јавних овлашћења 
из члана 2 овог закона врши надлежни савезни орган.

Ако надлежни савезни орган утврди 
да се јавна овлашћења не врше у складу са овим законом, наложиће да се утврђене 
неправилности отклоне и одредити рок за њихово отклањање.

 

Члан 9.

Новчаном казном од 15.000 до 
150.000 динара казниће се за прекршај организација или друго правно лице које 
Југословенском црвеном крсту не достави податке којима располаже у вршењу своје 
делатности (члан 4 став 2).

За прекршај из става 1 овог члана 
казниће се и одговорно лице у државном или другом органу или организацији 
новчаном казном од 900 до 9.000 динара.

За прекршај из става 1 овог члана 
казниће се и грађанин новчаном казном од 450 до 4.500 динара.

 

Члан 10.

Југословенски црвени крст ће, у 
року од 90 дана од дана ступања на снагу овог закона, ускладити одредбе Статута 
Југословенског црвеног крста које се односе на вршење јавних овлашћења са 
одредбама овог закона и доставити га Савезној влади на сагласност.
 

Члан 11.

Даном ступања на снагу овог закона 
престаје да важи Закон о положају и овлашћењима Црвеног крста Југославије 
("Службени лист СФРЈ", бр. 13/76).

 

Члан 12.

Овај закон ступа на снагу осмог 
дана од дана објављивања у "Службеном листу СРЈ".