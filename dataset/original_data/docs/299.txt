На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
ОДЛУКУ
о образовању Комисије за разматрање чињеница и околности везаних за смрт гардиста Драгана Јаковљевића и Дражена Миловановића
"Службени гласник РС", број 100 од 13. 
				децембра 2016.
   
1. Образује се Комисија за разматрање чињеница и околности везаних за смрт гардиста Драгана Јаковљевића и Дражена Миловановића, у војном објекту Караш на Топчидеру, 5. октобра 2004. године, на период од четири године (у даљем тексту: Комисија).
2. Задаци Комисије јесу: да од надлежних органа прикупи сву релевантну документацију неопходну за рад Комисије; да на основу добијених информација проучи и сагледа све чињенице и околности везане за смрт гардиста Драгана Јаковљевића и Дражена Миловановића, укључујући и оне које су томе претходиле, као и оне које су везане за касније поступање надлежних органа и да на основу утврђеног предложи конкретне мере које би требало предузети.
3. Комисију чине:
– представник Министарства одбране;
– представник Војнобезбедносне агенције;
– представник Министарства унутрашњих послова;
– представник Безбедносно-информативне агенције;
– представник Вишег јавног тужилаштва;
– представник Тужилаштва за организовани криминал;
– адвокат Предраг Савић;
– адвокат Александар Ђурић;
– адвокат Александар Ђорђевић;
– адвокат Олгица Батић.
Надлежни органи из става 1. ове тачке одредиће своје представнике у Комисији и о томе обавестити Владу у року од три дана од дана ступања на снагу ове одлуке.
4. Комисија доноси Пословник о раду.
5. Комисија је дужна да о свом раду Влади подноси извештај сваких 90 дана, а надлежном одбору сваких 60 дана.
6. Административно-техничке послове за потребе Комисије обавља Министарство одбране.
7. Ова одлука ступа на снагу наредног дана од дана објављивања у „Службеном гласнику Републике Србије”.
05 број 02-11852/2016
У Београду, 8. децембра 2016. године
Влада
Председник,
Александар Вучић, с.р.