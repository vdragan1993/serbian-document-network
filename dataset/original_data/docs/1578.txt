На основу члана 278. став 1. Закона о извршењу кривичних санкција („Службени гласник РС”, бр. 85/05, 72/09 и 31/11) и члана 8. Закона о Народној скупштини („Службени гласник РС”, број 9/10),
Народна скупштина Републике Србије, на седници Петог ванредног заседања у 2011. години, одржаној 5. јула 2011. године, донела је
 
ОДЛУКУ
о образовању Комисије за контролу извршења кривичних санкција

"Службени гласник РС", број 49 од 6. јула 
	2011.
 
1. Образује се Комисија за контролу извршења кривичних санкција (у даљем тексту: Комисија).
2. Комисија се образује у саставу: 
– три члана који се бирају из реда чланова или заменика чланова одбора у чијем је делокругу правосуђе, и 
	
– два чланa који се бираjу из реда чланова или заменика чланова одбора у чијем су делокругу питања из области људских права, здравља или социјалне политике.
3. Мандат члана Комисије траје до истека мандата народног посланика у сазиву Народне скупштине у коме је изабран.
Ако члану Комисије престане чланство у Комисији пре истека времена на које је изабран, бира се нови члан чији мандат члана Комисије траје до истека мандата народног посланика у сазиву Народне скупштине у коме је изабран.
4. Председника Комисије бирају чланови Комисије.
5. Задатак Комисије је да, у вршењу контроле извршења кривичних санкција и мере притвора, сагледава стање у области извршења кривичних санкција и предлаже мере за отклањање неправилности и мере за унапређење услова живота, третмана и заштите права лица лишених слободе. 
	
У вршењу контроле из става 1. ове тачке Комисија:
– сагледава статус, положај, третман и остваривање права лица према којима се извршавају кривичне санкције и предлаже мере за њихово унапређење и заштиту; 
	
– сагледава статус, положај, третман и остваривање права притворених лица и предлаже мере за њихово унапређење и заштиту;
– тражи податке, обавештења и извештаје од надлежних органа, Управе за извршавање кривичних санкција и завода;
– посећује заводе за извршење кривичних санкција ради сагледавања стања и упознавања са условима живота, третманом и непосредног увида у остваривање и заштиту права лица према којима се извршавају кривичне санкције и притворених лица; 
	
– разговара са лицима према којима се извршавају санкције, притвореним лицима и запосленима у заводу за извршење кривичних санкција у циљу утврђивања чињеница о појединим појавама или догађајима и у тим заводима;
– врши увид у документацију о лицима према којима се извршавају санкције, притвореним лицима и лицима запосленим у заводима;
– тражи обавештења и разматра извештаје Управе за извршење кривичних санкција;
– разматра извештаје независних органа и невладиних организација које се баве третманом и заштитом права лица према којима се извршавају кривичне санкције и притворених лица;
– врши и друге послове од значаја за остваривање задатака за које је образована.
6. Комисија подноси Народној скупштини извештај о раду, стању и проблемима у области извршења кривичних санкција и мере притвора и указује на потребу доношења или измене закона и предузимања других мера ради заштите права лица према којима се извршавају кривичне санкције и мере притвора.
7. Комисија утврђује методологију за контролу извршења кривичних санкција.
8. Комисија установљава посебну базу података која садржи домаће и међународне прописе и акте из ове области, извештаје домаћих и међународних органа и организација које се баве третманом и заштитом права лица према којима се извршавају кривичне санкције и мере притвора, евиденцију података о заводима за извршење кривичних санкција у којима се налазе ова лица, као и о документе и друге материјале који настају у раду Комисије.
9. Стручне и друге послове за потребе Комисије обавља Служба Народне скупштине.
10. Ова одлука ступа на снагу осмог дана од дана објављивања у „Службеном гласнику Републике Србије”.
 
РС број 32
У Београду, 5. јула 2011. године

Народна скупштина Републике Србије
Председник,
проф. др 
	Славица Ђукић-Дејановић, с.р.