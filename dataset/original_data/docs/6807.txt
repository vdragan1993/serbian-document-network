На основу члана 18. став 7. Закона о ефикасном коришћењу енергије („Службени гласник РС”, број 13/25) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Министар рударства и енергетике доноси
 
ПРАВИЛНИК 
о обрасцу годишњег извештаја о остваривању циљева уштеде енергије
"Службени гласник РС", број 32 од 30. марта 
				2016.
 
Члан 1.
Овим правилником прописује се образац на којем обвезник система енергетског менаџмента (у даљем тексту: oбвезник система) доставља министарству надлежном за послове енергетике годишњи извештај о остваривању циљева уштеде енергије.
Члан 2.
Привредно друштво чија је претежна делатност у производном сектору са најмање једном локацијом која остварује потрошњу примарне енергије већу од 2.500 toe годишње као oбвезник система доставља министарству надлежном за послове енергетике (у даљем тексту: Министарство) годишњи извештај о остваривању циљева уштеде енергије на Обрасцу 1 – Годишњи извештај о остваривању циљева уштеде енергије за привредна друштва чија је претежна делатност у производном сектору и сектору трговине и услуга – који је одштампан уз овај правилник и чини његов саставни део. 
У смислу овог правилника локацију чине сви објекти за обављање делатности oбвезника система који се налазе на истој адреси а чија годишња потрошња примарне енергије у збиру прелази граничне вредности потрошње енергије прописане за ту врсту oбвезника система. 
Члан 3.
Привредно друштво чија је претежна делатност у сектору трговине и услуга са најмање једном локацијом која остварује потрошњу примарне енергије већу од 1.000 toe годишње као oбвезник система доставља Министарству годишњи извештај о остваривању циљева уштеде енергије на Обрасцу 1. овог правилника. 
Привредно друштво чија је претежна делатност у производном сектору које не спада у oбвезнике система из члана 2. став 1. овог правилника а поседује објекте који у збиру имају потрошњу примарне енергије већу од 1.000 toe годишње, доставља Министарству годишњи извештај о остваривању циљева уштеде енергије на Обрасцу 1. овог правилника.
Члан 4.
Органи државне управе и други органи Републике Србије, органи аутономне покрајине као oбвезници система достављају Министарству годишњи извештај о остваривању циљева уштеде енергије на Обрасцу 2 – Годишњи извештај о остваривању циљева уштеде енергије за јединице локалне самоуправе, органе Републике Србије и органе аутономне покрајине – који је одштампан уз овај правилник и чини његов саставни део.
Члан 5.
Установе које обављају делатности у области образовања, науке, културе, здравствене заштите и другим областима, у складу са законом, са најмање једном локацијом која остварује потрошњу примарне енергије већу од 1.000 toe годишње као oбвезници система достављају Министарству годишњи извештај о остваривању циљева уштеде енергије на Обрасцу 1. овог правилника.
Предузећа као јавне службе која обављају делатности у области: ПТТ саобраћаја, енергетике, путева, комуналних услуга и другим областима, у складу са законом, са најмање једном локацијом која остварује потрошњу примарне енергије већу од 2.500 toe годишње као oбвезници система достављају Министарству годишњи извештај о остваривању циљева уштеде енергије на Обрасцу 1. овог правилника.
Члан 6.
Јединице локалне самоуправе са преко 20000 становника као oбвезници система достављају Министарству годишњи извештај о остваривању циљева уштеде енергије на Обрасцу 2. овог правилника.
Члан 7.
Обвезници система из члана 2. став 1, члана 3. став 1. и члана 5. овог правилника достављају Министарству један годишњи извештај о остваривању циљева уштеде енергије у којем исказују остварени циљ уштеде енергије за сваку појединачну локацију.
Члан 8.
Образац 1. и Образац 2. у електронској форми објављују се на интернет страници Министарства.
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00085/2015-06
У Београду, 18. марта 2016. године
Министар, 
Александар Антић, с.р.
 

Образац 1 – Годишњи извештај о 
				остваривању циљева уштеде енергије за привредна друштва чија је 
				претежна делатност у производном сектору и сектору трговине и 
				услуга

Образац 2 – Годишњи извештај о 
				остваривању циљева уштеде енергије за јединице локалне 
				самоуправе, органе Републике Србије и органе аутономне покрајне