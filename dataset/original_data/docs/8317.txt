На основу члана 80. став 5. Закона о социјалној заштити („Службени гласник РС”, број 24/11), 
Министар за рад, запошљавање, борачка и социјална питања доноси
 
ПРАВИЛНИК
о изгледу и садржини индивидуалног плана активације
"Службени 
				гласник РС", број 118 од 30. октобра 2014.
 
Члан 1.
Овим правилником прописује се изглед и садржина индивидуалног плана активације корисника права на новчану социјалну помоћ који је радно способан.
Члан 2.
Индивидуални план активације је споразум који закључује центар за социјални рад са радно способним појединцем, односно радно способним носиоцем права на новчану социјалну помоћ, односно радно способним чланом породице која остварује право на новчану социјалну помоћ (у даљем тексту: Корисник), на основу процењених потреба и потенцијала Корисника о активном превазилажењу његове неповољне социјалне ситуације.
Образац индивидуалног плана активације одштампан је уз овај правилник и чини његов саставни део.
Члан 3.
Индивидуални план активације садржи основне податке о Кориснику (име и презиме корисника, адресу, ЈМБГ, број телефона) и податке о центру за социјални рад (име и презиме овлашћеног лица, седиште, телефон), основ активације, потребе и потенцијале Корисника, вид активације, обавезе Корисника, планиране активности са роковима за почетак и завршетак активности, последице за неоправдано неизвршавање обавеза/договорених активности, умањење месечног износа утврђене новчане социјалне помоћи, односно престанак права на новчану социјалну помоћ, односно на припадајући део новчане социјалне помоћи, сагласност Корисника, потпис Корисника и овлашћеног лица центра за социјални рад, датум потписивања.
Члан 4.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-292/2014-09
У Београду, 28. октобра 2014. године
Министар,
Александар Вулин, с.р.