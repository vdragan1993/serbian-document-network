Редакцијски пречишћен текст  


 


ЗАКОН


	о поступку за упис у судски регистар

"Службени лист СРЈ", број 80 од 4. новембра 1994, "Службени гласник РС", број 
	55 од 21. маја 2004 -  

др. закон

 


 

НАПОМЕНА ИЗДАВАЧА: Од 31. 
	децембра 2004. године Закон се не примењује на регистрацију привредних 
	субјеката (види члан 88. Закона о регистрацији привредних субјеката – 
	55/2004-35)
 
 

Део први

 


ОСНОВНЕ ОДРЕДБЕ

 


Члан 1.

Овим законом уређују се правила ванпарничког поступка на основу којих надлежни суд поступа и одлучује о упису у судски регистар.

 


Члан 2.

У судски регистар уписују се правна лица и други субјекти чији је упис одређен законом (у даљем тексту: субјект уписа).

У судски регистар уписују се и делови субјекта уписа, у случајевима одређеним законом.

 


Члан 3.

Судски регистар је јавна књига.

Подаци уписани у судски регистар су јавни и свако их може разгледати, преписивати и захтевати да му се изда извод из судског регистра.

Упис у судски регистар има правно дејство према трећим лицима од дана уписа.

Ко се у правном промету, поступајући савесно, поузда у податке уписане у судски регистар, не сноси штетне правне последице које из тога настану.

Судски регистар води се на јединствен начин.

 


Члан 4.

Поступак за упис у судски регистар покреће се писменом пријавом овлашћеног лица, субјекта уписа или његовог пуномоћника, која садржи одређени захтев.

Поступак за упис у судски регистар покреће се по службеној дужности суда или на захтев другог надлежног органа у случајевима утврђеним овим или другим законом.

 


Члан 5.

Суд је дужан да изврши упис у судски регистар ако је пријаву са прописаном садржином поднело овлашћено лице субјекта уписа или његов помоћник, ако су уз пријаву приложене законом, односно другим општим актом одређене исправе и ако је захтев за упис у складу са законом.

Суд је дужан да оцени да ли за упис постоје прописани услови.

 


Члан 6.

Кад одлука суда о упису у судски регистар зависи од постојања или непостојања одређених чињеница о којима одлучује други орган, односно организација овлашћена законом, суд ће одредити рок за прибављање те одлуке, који не може бити краћи од осам нити дужи од 60 дана.

 


Члан 7.

Поступак уписа у судски регистар је хитан.

Суд је дужан да захтеве за упис узима у рад редом којим их је примио.

 


Члан 8.

О захтеву за упис у судски регистар у првом степену одлучује судија појединац, а у другом степену веће састављено од тројице судија.

 


Члан 9.

У поступку уписа у судски регистар, суд доноси одлуку у облику решења или закључка.

Решењем се одлучује о захтеву за упис.

Закључком се одлучује о питањима управљања поступком.

 


Члан 10.

Против решења о упису у судски регистар може се изјавити жалба.

Против закључка није дозвољена посебна жалба.

Жалба не задржава извршење решења, ако овим законом није друкчије одређено.

 


Члан 11.

Решење о упису у судски регистар извршава се даном доношења, ако овим законом није друкчије одређено.

 


Члан 12.

У поступку за упис у судски регистар није дозвољен повраћај у пређашње стање и нема мировања поступка.

 


Члан 13.

Против правноснажног решења донесеног у поступку за упис у судски регистар није дозвољена ревизија нити понављање поступка.

 


Члан 14.

Против правноснажног решења о упису у судски регистар, јавни тужилац може подићи захтев за заштиту законитости.

 


Члан 15.

Учесник у поступку за упис у судски регистар, у смислу овог закона, јесте лице по чијем се предлогу покреће поступак за упис у судски регистар, лице о чијим се правима, односно правним интересима одлучује у поступку, и орган који је законом овлашћен да покрене поступак или да доцније ступи у поступак.

Предлагач, у смислу овог закона, јесте субјект уписа, односно друго лице по чијем се предлогу покреће поступак за упис у судски регистар, а противник предлагача је субјект уписа према коме се остварује захтев истакнут у предлогу.

 


Члан 16.

Сваки учесник у поступку за упис у судски регистар сноси своје трошкове.

 


Члан 17.

У поступку уписа у судски регистар, на питања која нису уређена овим законом, сходно се примењују одредбе закона којим се уређује парнични поступак.

 


Део други

 


ПОСТУПАК ЗА УПИС У СУДСКИ РЕГИСТАР

 


1. Надлежност суда

 


Члан 18.

Сви уписи у судски регистар врше се код надлежног суда на чијем се подручју налази седиште субјекта уписа (у даљем тексту: регистарски суд).

Изузетно од одредбе става 1. овог члана, за упис организовања нових субјеката уписа насталих поделом субјекта уписа надлежан је регистарски суд код кога је уписан субјект уписа у коме се врши статусна промена.

Ако се повезивањем субјекта уписа оснива нови субјект уписа, за упис тог субјекта у судски регистар надлежан је суд на чијем се подручју налази његово седиште.

За упис у судски регистар зависног предузећа надлежан је регистарски суд на чијем се подручју налази седиште зависног предузећа.

За упис уговора о предузетништву, уговора о заједничком улагању и уговора о повезивању субјеката уписа, којима се не оснива субјект који се уписује у судски регистар, надлежни су регистарски судови код којих су уписани субјекти уписа - уговорне стране.

 


Члан 19.

Ако у саставу субјекта уписа постоје делови који имају одређена овлашћења у правном промету, а њихово седиште се налази на подручју другог регистарског суда, ти делови уписују се и у судски регистар тог другог суда (у даљем тексту: суд уписа) на основу решења регистарског суда код кога је уписан субјект уписа.

 


Члан 20.

Ако субјект уписа промени седиште на подручје другог регистарског суда, за одлучивање о упису те промене надлежан је регистарски суд на чијем се подручју налази ново седиште субјекта уписа.

 


Члан 21.

Ако се седиште новог субјекта уписа, организованог од постојећег субјекта уписа који је уписан у судски регистар, налази на подручју другог суда, регистарски суд је дужан да решење о упису промена у организовању достави суду на чијем се подручју налази седиште новог субјекта уписа.

На основу решења из става 1. овог члана регистарски суд на чијем се подручју налази седиште новог субјекта уписа уписаће нови субјект уписа у судски регистар, о чему ће, без одлагања известити регистарски суд који је донео то решење.

Уписом субјекта уписа по одредби става 2. овог члана, суд на чијем се подручју налази његово седиште постаје регистарски суд за тај субјект уписа, а ранији регистарски суд ће, по пријему обавештења од новог регистарског суда, саставити службену белешку о томе.

Одредбе члана 49. овог закона односе се и на нови регистарски суд.

 


2. Подаци који се уписују у судски регистар

 


Члан 22.

У судски регистар уписују се оснивање, организовање, повезивање и престанак субјекта уписа, статусне промене и промене облика организовања тих субјеката, подаци о субјектима уписа значајни за правни промет (члан 23) и подаци о другим чињеницама одређеним законом.

У судски регистар уписују се и подаци у вези са поступком принудног поравнања, ликвидације и стечаја одређени савезним законом.

 


Члан 23.

Зависно од предмета уписа, у судски регистар се уписују следећи подаци значајни за правни промет:

1) фирма, односно назив и седиште субјекта уписа;

2) фирма, односно назив и седиште, односно име и пребивалиште оснивача субјекта уписа;

3) облик предузећа, односно другог субјекта уписа;

4) оснивачки улози и основни капитал субјекта уписа;

5) делатност, односно послови субјекта уписа;

6) послови спољнотрговинског промета субјекта уписа;

7) овлашћења субјекта уписа у правном промету с трећим лицима и врста и обим његове одговорности за обавезе другог субјекта с којим је повезан;

8) имена лица овлашћених за заступање и границе њихових овлашћења;

9) имена лица овлашћених за заступање у пословима спољнотровинског промета и границе њихових овлашћења:

10) назив и место пословања делова субјекта уписа који се уписују у судски регистар;

11) број и датум акта о оснивању, повезивању или организовању.

У судски регистар уписују се и подаци о другим чињеницама одређеним законом.

У судски регистар уписују се и промене података из ст. 1. и 2. овог члана.

 


Члан 24.

Регистарски суд уписује у судски регистар податке из члана 23. овог закона зависно од врсте уписа.

 


Члан 25.

У судски регистар уписују се забележбе о субјекту уписа кад је то одређено овим или другим законом.

 


3. Подношење пријаве за упис у судски регистар

 


Члан 26.

Поступак за упис у судски регистар покриће се подношењем пријаве на прописаном обрасцу а поднеском - ако тај образац није прописан.

Пријава садржи захтев за упис свих података или њихових промена које се уписују у судски регистар, као и друге податке које мора да има сваки поднесак.

 


Члан 27.

Пријава за упис у судски регистар са исправама, подноси се регистарском суду у довољном броју примерака за суд и за сваки субјект уписа.

Ако се упис врши и у судски регистар који води суд уписа, пријава се подноси у два примерка.

 


Члан 28.

Предлагач је дужан да уз пријаву приложи законом или другим актом прописане исправе.

Исправе из става 1. овог члана подносе се у изворнику, односно препису или фотокопији коју је оверио надлежни суд или други орган надлежан за оверу, ако законом није другчије одређено.

Предлагач може сам оверити препис своје исправе.

 


Члан 29.

Пријава за упис у судски регистар подноси се у року од 15 дана од дана кад су се стекли услови за упис: оснивања, организовања, повезивања или престанка субјекта уписа; статусних промена и промена облика организовања субјекта уписа, података о субјектима уписа значајних за правни промет и других чињеница одређених законом, ако посебним законом није утврђен други рок.

 


Члан 30.

Кад субјект уписа престаје услед статусне промене, предлагач је дужан да истовремено поднесе пријаву за упис организовања новог субјекта и за брисање субјекта уписа који престаје.

 


4. Испитивање пријаве за упис у судски регистар

 


Члан 31.

Ако суд утврди да није стварно и месно надлежан за поступање по пријави за упис у судски регистар, огласиће се, ненадлежним и по правноснажности решења уступиће пријаву надлежном регистарском суду.

 


Члан 32.

Пре доношења решења о захтеву за упис у судски регистар, регистарски суд испитује да ли су за упис испуњени прописани формални и материјални услови.

 


Члан 33.

Формални услови из члана 32. овог закона су:

1) да је пријаву поднело овлашћено лице субјекта уписа или његов пуномоћник;

2) да је пријава поднесена на прописаном обрасцу, са одређеном садржином и у потребном броју примерака;

3) да су уз пријаву приложене све прописане исправе у изворнику или овереном препису, односно овереној фотокопији;

4) да је пријава поднесена у прописаном року;

5) да су исправе донесене у прописаном поступку;

6) да исправе одговарају прописаној садржини;

7) да су испуњени и други формални услови предвиђени овим законом.

 


Члан 34.

Материјални услови из члана 32. овог закона су:

1) да је захтев за упис у складу са законом;

2) да је захтев за упис у складу са одредбама општих аката којима су утврђени подаци, односно промене које се уписују у судски регистар;

3) да су испуњени и други материјални услови одређени законом.

 


Члан 35.

Ако је пријава за упис у судски регистар нејасна или не испуњава услове за упис из члана 33. тач. 1. до 3. и 5. до 7. овог закона, регистарски суд ће предлагача, односно учесника позвати да пријаву исправи, односно допуни и у ту сврху може га позвати у суд или му вратити пријаву ради исправке, односно допуне.

Ако регистарски суд врати предлагачу, односно другом учеснику пријаву ради исправке или допуне, одредиће закључком рок за поновно подношење пријаве, који не може бити краћи од осам нити дужи од 60 дана.

Сматраће се да је пријава повучена ако не буде поново поднесена суду у одређеном року, а ако буде поново поднесена без исправке, односно допуне - суд ће пријаву одбацити.

Ако пријава из става 2. овог члана буде исправљена, односно допуњена, сматраће се да је суду поднесена оног дана кад је први пут била поднесена.

Пријаву за упис у судски регистар која није поднесена у прописаном року суд ће одбацити.

 


Члан 36.

Закључак има увод и изреку.

Увод садржи назив суда, име судије, фирму, односно назив предлагача, предмет пријаве и датум доношења закључка.

Изрека садржи налог предлагачу, односно другом учеснику да у одређеном року отклони утврђене недостатке у пријави, односно исправи и друге налоге у вези са управљањем поступком, као и правне последице непоступања по закључку.

 


Члан 37.

Захтев за упис у судски регистар који не испуњава услове из члана 34. овог закона суд ће одбити.

 


Члан 38.

Ако регистарски суд посумња у истинитост акта којим се доказује чињеница која је предмет уписа у судски регистар, или у законитост поступка по коме је акт донесен или у законитост правне радње која је предмет уписа, суд ће по службеној дужности утврдити околности значајне за извршење уписа и одбити захтев за упис ако нађе да за упис не постоје услови.

Ради утврђивања околности из става 1. овог члана, регистарски суд може одредити рочиште на које ће позвати предлагача и друга лица којима су познате те околности.

 


Члан 39.

Ако регистарски суд посумња у постојање неке чињенице од које зависи да ли је захтев за упис у судски регистар у складу са законом, а сам није овлашћен да утврђује постојање те чињенице, наложиће предлагачу да од надлежног органа односно организације прибави одговарајућу исправу у одређеном року.

Ако је за утврђивање чињенице из става 1. овог члана надлежан суд, регистарски суд обавестиће надлежни орган, да пред надлежним судом у одређеном року покрене поступак и да о томе обавести регистарски суд.

Кад регистарски суд прими обавештење да је покренут поступак у смислу става 2. овог члана, прекинуће поступак за упис у судски регистар до правноснажног окончања пред надлежним судом.

 


Члан 40.

Предлагач је дужан да у року од осам дана од дана пријема правноснажне одлуке надлежног суда из члана 39. став 2. овог закона достави ту одлуку регистарском суду и предложи му настављање поступка за упис у судски регистар.

Ако предлагач не достави исправу у смислу члана 39. став 1. овог закона, регистарски суд ће решењем одбити захтев.

 


Члан 41.

Регистарски суд доноси решење о захтеву за упис у судски регистар, по правилу, без одржавања рочишта.

Изузетно од одредбе става 1. овог члана, суд може заказати рочиште кад оцени да је то потребно ради разјашњења или утврђивања одлучујућих чињеница.

Суд може и ван рочишта саслушати учесника у поступку и друга лица ако нађе да је то потребно ради разјашњења појединих питања.

 


Члан 42.

Пре доношења решења о упису у судски регистар, регистарски суд проверава да ли је под истом или сличном фирмом, односно називом већ уписан или уредно пријављен за упис у судски регистар други субјект уписа исте или сродне делатности, о чему саставља службену белешку.

Ако утврди да се фирма, односно назив субјекта уписа који тражи упис јасно не разликује од фирме, односно назива другог субјекта уписа исте или сродне делатности који је већ уписан у судски регистар или који је раније уредно поднео пријаву за упис, суд ће позвати предлагача да у одређеном року промени фирму, односно назив и да поднесе измењену пријаву са одговарајућим исправама. Ако предлагач не поступи по закључку суда, суд ће одбити захтев за упис у судски регистар.

 


Члан 43.

Предлагач може повући пријаву за упис у судски регистар до доношења првостепеног решења.

Кад предлагач, односно учесник повуче пријаву за упис у судски регистар, регистарски суд решењем обуставља поступак.

 


5. Решење о упису у судски регистар

 


Члан 44.

Регистарски суд доноси решење о сваком захтеву за упис у судски регистар пошто утврди да ли су испуњени прописани услови за упис.

 


Члан 45.

Регистарски суд истовремено одлучује о захтеву за упис у судски регистар свих податка који су предмет уписа.

Изузетно од одредбе става 1. овог члана регистарски суд одлучује појединачно о захтеву за упис промене уписаних података.

 


Члан 46.

Решење о упису у судски регистар има увод и изреку, а по потреби и образложење.

Увод решења садржи назив и седиште суда, име судије, фирму, односно назив предлагача, име овлашћеног лица, предмет уписа и датум доношења решења.

Изрека решења о упису у судски регистар садржи одлуку о предмету уписа и податке значајне за првни промет.

Решење мора бити образложено ако се њиме одбија захтев или одбацује пријава предлагача или се решава о опречним предлозима учесника, а може бити образложено и у другим случајевима кад је то потребно.

 


Члан 47.

Ако између података уписаних у регистарске листове и података у препису решења постоји несагласност, регистарски суд ће предлагачу и другим учесницима доставити исправљен препис решења, са назначењем да се њиме замењује ранији препис решења.

 


6. Достављање писмена

 


Члан 48.

Решење о упису у судски регистар са упутством о праву на жалбу, у препису, доставља се предлагачу и учесницима на које се решење односи.

Решење о упису у судски регистар у препису, односно овереној фотокопији може се доставити и другим лицима која за то имају правни интерес, на њихов захтев.

 


7. Поступак код суда уписа

 

Члан 49.

Ако у саставу субјекта уписа има делова субјекта уписа чије је седиште на територији другог суда, регистарски суд доставља том суду примерак пријаве са преписом решења о упису у судски регистар и овереним преписима аката који се односе на упис дела субјекта уписа.

На основу решења регистарског суда, суд уписа извршиће упис дела субјекта уписа.

Ако суд уписа сматра да решење регистарског суда о упису у судски регистар није у складу са законом, обавештава о томе регистарски суд и застаје са уписом до пријема обавештења регистарског суда.

Ако регистарски суд не прихвати разлоге из става 3. овог члана, обавештава суд уписа који је дужан да изврши упис дела субјекта уписа.

 


8. Упис промена у судски регистар

 

Члан 50.

Учесник у поступку има право да захтева упис промена, односно брисање уписа одређених података значајних за правни промет у случајевима утврђеним законом.

Учесник у поступку дужан је да при подношењу предлога означи фирму, односно назив и седиште противника предлагача и приложи исправе којима доказује основаност захтева за упис промена.

Кад регистарски суд прими захтев учесника у поступку позваће противника предлагача да се у одређеном року изјасни о захтеву.

 


Члан 51.

Ако регистарски суд усвоји захтев из члана 50. овог закона, истовремено ће противнику предлагача одредити рок да изврши одговарајуће измене и допуне општег акта и да поднесе пријаву за упис промена у вези са донесеним решењем, ако је то потребно.

Ако противник предлагача не поступи у смислу става 1. овог члана, регистарски суд ће по правноснажности решења о упису промена извршити упис у судски регистар.

 


9. Поступак по жалби

 


Члан 52.

Право на жалбу против решења о упису у судски регистар има учесник или друго лице које сматра да је решењем повређено његово право или на закону засновани интерес, а предлагач - само кад је захтев одбијен, односно пријава одбачена.

Жалба се може изјавити у року од осам дана од дана доношења преписа решења.

За лице које сматра да су његово право и на закону заснован интерес повређени решењем о упису у судски регистар, а препис тог решења није му био достављен, рок за жалбу је 15 дана од дана објављивања извода уписа у "Службеном листу СРЈ", односно у другом службеном гласилу одређеном законом.

 


Члан 53.

Ако регистарски суд нађе да је жалба предлагача основана, а није потребно спроводити допунски поступак, може захтев за упис у судски регистар решити друкчије и новим решењем заменити решење које се жалбом побија.

Ако се у жалби износе нове чињенице и прилажу нове исправе, таква жалба се сматра и предлогом за замену решења.

Регистарски суд ће поводом жалбе из става 2. овог члана испитати предлог за замену решења и може одлучити да решење замени новим решењем ако усвоји предлог у целини.

Ако регистарски суд нађе да нема основа за замену решења, доставиће жалбу другостепеном суду на даљи поступак.

 


Члан 54.

Решавајући о жалби, другостепени суд може:

1) одбацити жалбу као неблаговремену, непотпуну или недозвољену, ако то није учинио регистарски суд;

2) одбити жалбу као неосновану и потврдити решење регистарског суда;

3) уважити жалбу и решење регистарског суда укинути а предмет вратити на поновни поступак;

4) преиначити решење регистарског суда.

 


Члан 55.

Другостепени суд ће преиначити решење регистарског суда:

1) ако је регистарски суд погрешно оценио исправе, а решење суда је засновано искључиво на тим исправама;

2) ако је регистарски суд из чињеница које је утврдио извео неправилан закључак о постојању других чињеница, а на тим чињеницама је засновано решење;

3) ако је чињенично стање правилно утврђено, а регистарски суд је погрешно применио материјално право.

На основу решења из става 1. овог члана којим се одређује упис или одбија захтев за упис у судски регистар, регистарски суд ће по службеној дужности извршити упис у судски регистар односно извршити брисање уписа.

 


10. Захтев за заштиту законитости

 


Члан 56.

Јавни тужилац може подићи захтев за заштиту законитости:

1) због погрешне примене материјалног права;

2) због битних повреда одредаба поступка, и то;

- ако је суд био непрописно састављен;

- ако је у доношењу решења учествовао судија који се по закону мора изузети, односно који је решењем био изузет;

- ако суд незаконитим поступањем, а нарочито пропуштањем достављања,није дао могућност учеснику да учествује у поступку;

- ако је, противно одредбама закона, суд одбио захтев учесника да у поступку употребљава свој језик и писмо, а учесник се због тога жали;

- ако је у поступку, као предлагач, учестовало лице које по закону није овлашћено за подношење предлога;

- ако решење има недостатака због којих се не може испитати, а нарочито ако је његова изрека неразумљива или ако противуречи сама себи;

- ако изрека решења противуречи разлозима решења изнесеним у образложењу, или ако решење нема уопште разлога или у њему нису наведени разлози о одлучујућим чињеницама, или ако о одлучујућим чињеницама постоје противуречности између оног што се разлозима решења наводи о садржини исправа и самих тих исправа, кад је образложење прописано овим законом.

 


Члан 57.

Јавни тужилац може подићи захтев за заштиту законитости и ако је у судски регистар уписан субјект уписа који је већ уписан у судски регистар другог суда, а није спроведен прописани поступак пред тим судом.

 


Члан 58.

Против правноснажног решења о упису у судски регистар, јавни тужилац може подићи захтев за заштиту законитости у року од 60 дана.

Рок за подизање захтева за заштиту законитости из става 1. овог члана рачуна се:

1) против решења донесеног у првом степену против кога није изјављена жалба - од дана кад се то решење више није могло побијати жалбом;

2) против решења донесеног у другом степену - од дана кад је решење достављено учеснику коме је доцније достављено.

 


11. Брисање неоснованог уписа у судски регистар

 


Члан 59.

Лице које има правни интерес може поднети регистарском суду захтев за брисање неоснованог уписа у судски регистар у року од 15 дана од дана сазнања за упис, а најдоцније у року од 60 дана од дана објављивања извода уписа у "Службеном листу СРЈ", односно у другом службеном гласилу одређеном законом.

Регистарски суд може по службеној дужности покренути поступак за брисање неоснованог уписа у року од две године од дана уписа.

 


Члан 60.

Регистарски суд брише неосновани упис у судски регистар по захтеву лица које има правни интерес или по службеној дужности:

1) ако је упис извршен без подношења прописане исправе;

2) ако се после доношења решења о упису промене прописани или други услови за обављање делатности односно послова;

3) у другим случајевима у којима је упис био недопустив или је доцније постао недопуштен.

 


Члан 61.

Регистарски суд ће по службеној дужности, односно по пријему захтева, обавестити субјект уписа о намераваном брисању неоснованог уписа, уз достављање захтева и позива да се у одређеном року изјасни и да, по потреби поднесе прописану исправу.

У случају из става 1. овог члана суд може заказати рочиште ради утврђивања одлучних чињеница, на које позива предлагача ако је поступак покренут по његовом захтеву, субјект уписа, а, по потреби и друга лица.

По оцени утврђених чињеница, суд ће донети решење о брисању неоснованог уписа или о обустављању поступка за брисање уписа.

Неосновани упис брише се само на основу правноснажног решења.

У случају бирсања неоснованог уписа у судски регистар услед чега субјект уписа по закону престаје да постоји, суд ће на основу правноснажног решења из става 3. овог члана извршити упис забележбе о неоснованости извршеног уписа и решење доставити надлежном органу за отварање поступка ликвидације, односно за отварање поступка стечаја.

 


Члан 62.

Ако је упис у судски регистар извршен на основу лажне исправе, ако су у исправи на основу које је извршен упис наведени неистинити подаци, ако је исправа издата у незаконито спроведеном поступку, ако је незаконито спроведена радња о којој се подаци уписују у судски регистар или ако постоје други законом предвиђени разлози, тужбом за утврђивање може се тражити да се утврди да је упис ништав.

Тужбу може поднети лице које има правни интерес да се утврди ништавост уписа.

Тужба се подноси у року од 30 дана од дана кад је подносилац тужбе сазнао за разлоге ништавости, али се не може поднети после истека рока од три године од дана извршеног уписа.

По пријави тужиоца регистарски суд ће извршити упис забележбе спора из става 1. овог члана у судски регистар.

 


Члан 63.

Кад је правноснажном пресудом утврђена ништавост уписа, суд је дужан да у року од 15 дана достави регистарском суду ту правноснажну пресуду.

Регистарски суд доноси, по службеној дужности, решење о упису забележбе о ништавости уписа по правноснажној пресуди ако субјект уписа по закону престаје да постоји. То решење садржи назив и седиште суда и број и датум одлуке о ништавости уписа.

Решење из става 2. овог члана доставља се субјекту уписа и надлежном органу за отварање поступка ликвидације, односно за отварање поступка стечаја.

У осталим случајевима, регистарски суд на основу правноснажне пресуде доноси, по службеној дужности, решење о брисању ништавости уписа.

 

12. Брисање условног и обавештавајућег уписа

 


Члан 64.

Регистарски суд ће по службеној дужности брисати упис:

1) забележбе - кад престану да постоје разлози због којих су извршене;

2) делатности - кад истекне време за које је тада сагласност за њено обављање, а давање сагласности је одређено законом.

 


13. Објављивање података о упису у судски регистар

 


Члан 65.

Подаци уписани у судски регистар објављују се у "Службеном листу СРЈ", односно у другом службеном гласилу одређеном законом.

 


Део трећи

 


ПРЕЛАЗНЕ И ЗАВРШНЕ ОДРЕДБЕ

 


Члан 66.

Прописе за извршавање овог закона надлежни орган донеће у року од 60 дана од дана ступања на снагу овог закона.

 


Члан 67.

Поступак уписа у судски регистар започет до дана ступања на снагу овог закона наставиће се по прописима који су били на снази до дана ступања на снагу овог закона.

Ако се после ступања на снагу овог закона укине решење регистарског суда, даљи поступак спровешће се по овом закону.

Упис предузетника у судски регистар вршиће се од 1. јануара 1997.

 


Члан 68.

Даном ступања на снагу овог закона престаје да важи Закон о поступку за упис у судски регистар ("Службени лист СФРЈ", бр. 13/83 и 17/90).

 


Члан 69.

Овај закон ступа на снагу 30 дана од дана објављивања у "Службеном листу СРЈ".