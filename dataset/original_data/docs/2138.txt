На основу члана 59. став 5. Закона о буџетском систему („Службени гласник РС”, бр. 54/09, 73/10, 101/10, 101/11 и 93/12),
Министар финансија и привреде доноси
 
ПРАВИЛНИК
о начину и поступку преноса неутрошених буџетских средстава Републике Србије на рачун извршења буџета Републике Србије

"Службени гласник РС", број 120 од 21. 
	децембра 2012.
 
Члан 1.
Овим правилником ближе се уређује начин утврђивања износа и поступак враћања неутрошених средстава која су у складу са законом којим се уређује буџет Републике Србије, до истека фискалне године пренета директним и индиректним корисницима буџетских средстава, а нису утрошена у тој фискалној години.
Члан 2.
Повраћај неутрошених средстава из члана 1. овог правилника, врше директни и индиректни корисници буџетских средстава Републике Србије до истека фискалне године, закључно са 31. децембром, на рачун – Извршење буџета Републике Србије, број 840-1620-21. 
	
Износ неутрошених средстава за повраћај из члана 1. исказује се се на Обрасцу СВС – Спецификација враћених буџетских средстава.
Корисници буџетских средстава Републике Србије одговорни су за истинитост и тачност исказаних података у Обрасцу СВС – Спецификација враћених буџетских средстава.
Члан 3.
Индиректни корисници буџетских средстава достављају директним корисницима спецификације враћених буџетских средстава, која су им пренета на подрачун за редовну делатност према разделима, односно главама, односно функцијама, односно главним програмима, на Обрасцу СВС – Спецификација враћених буџетских средстава, најкасније до 10. јануара наредне фискалне године.
Уколико су средства индиректним корисницима буџетских средстава пренета са опредељених апропријација два или више директних корисника буџетских средстава у обавези су да доставе Обрасцe СВС – Спецификација враћених буџетских средстава за сваког директног корисника по јединственом броју буџетског корисника.
На основу извршених уплата и достављених образаца из става 1. овог члана директни корисници буџетских средстава у систему извршења буџета до 20. јануара наредне фискалне године врше корекцију трансфера расхода и издатака за претходну фискалну годину за индиректне кориснике којима су пренели средства. 
	
Образац СВС – Спецификација враћених буџетских средстава одштампан је уз овај правилник и чини његов саставни део.
Члан 4.
Одредбе овог правилника примењују се и на кориснике буџетских средстава који су неутрошена средства пренели до истека фискалне године, а који након истека фискалне године нису у систему консолидованог рачуна трезора Републике Србије.
Члан 5.
Даном ступања на снагу овог правилника престаје да важи Правилник о начину и поступку преноса неутрошених буџетских средстава Републике Србије на рачун извршења буџета Републике Србије („Службени гласник РС”, број 103/11).
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-14/2012-001-003
У Београду, 17. децембра 2012. године
Министар,

Млађан Динкић, с.р.