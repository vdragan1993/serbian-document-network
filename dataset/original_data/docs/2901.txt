На
основу члана 14. став 1. тачка 8) Закона о Државној ревизорској институцији („Службени
гласник РС”, бр. 101/2005 и 54/2007), 

Савет
Државне ревизорске институције, на седници одржаној 16. јуна 2009. године, донео
је
 
 
ПРАВИЛНИК
о обрасцу службене легитимације лица овлашћених
за вршење ревизије пословања корисника јавних средстава
„Службени гласник РС“ број 61 од 4. августа
2009.
 
 
Члан 1.

Овим
правилником прописује се садржина и облик легитимације лица овлашћених за вршење
ревизије пословања корисника јавних средстава и начин издавања и вођења евиденције
о издатим легитимацијама. 
 
Члан 2.

Ималац
службене легитимације исту ће користити за идентификовање приликом обављања службених
радњи у вршењу ревизије пословања корисника јавних средстава и не може је користити
у друге сврхе.
 
Члан 3.

Образац
службене легитимације штампа се ћириличким писмом и садржи:

1.
на корицама тегет боје, кожног повеза, на врху у средини, златотиском, налази се
натпис „Република Србија”, испод тога „Државна ревизорска институција”, испод тога,
на средини, мали грб Републике Србије, испод тога „Службена легитимација”; 

2.
на првој страни, на унутрашњој страни корица на врху у средини је место за уписивање
ревизорског или другог звање имаоца легитимације, испод тога, у средини, је место
за фотографију у боји величине 25 х 30 милиметара, испод тога, у средини име и презиме
имаоца легитимације, испод тога, у средини, место за потпис имаоца легитимације,
испод тога у средини место за отисак печата органа, испод тога лево датум издавања,
а десно место за потпис издаваоца легитимације, испод тога у средини регистарски
број службене легитимације; 

3.
на другој страни натпис „Овлашћење”, испод тога текст:

„Ималац
ове легитимације има право да у оквиру надлежности одређене Законом о Државној ревизорској
институцији врши ревизију пословања корисника јавних средстава, прописаних Законом
о Државној ревизорској институцији, и има право, сагласно члану 36. тог закона,
слободног приступа свим документима субјекта ревизије, укључујући и поверљиве податке
и документе, који су неопходни за планирање и извршење ревизије у складу са Законом
о Државној ревизорској институцији.”
 
Члан 4.

Образац
службене легитимације одштампан је уз овај правилник и чини његов саставни део.

 
Члан 5.

Службена
легитимација је димензија 7 x 9,5 

cm, у тврдом кожном повезу тегет боје.
 
Члан 6.

О
издатим службеним легитимацијама води се службена евиденција која садржи: редни
број, име и презиме имаоца службене легитимације, ревизорско звање или друго звање
имаоца легитимације, регистарски број службене легитимације, датум издавања, број
личне карте, јединствени матични број грађана и фотографију имаоца легитимације,
датум враћања службене легитимације и рубрику за напомене.
 
Члан 7.

Службену
легитимацију издаје председник Државне ревизорске институције у складу са одредбама
овог правилника, лицу овлашћеном за вршење ревизије пословања субјеката ревизије.
 
Члан 8.

Ако
ималац службене легитимације исту оштети, изгуби или на други начин остане без службене
легитимације или њеног дела, дужан је да о томе без одлагања писмено обавести председника
Државне ревизорске институције ради брисања из евиденције и издавања дупликата на
новом обрасцу.

У
случајевима из става 1. овог члана, Државна ревизорска институција оглашава службену
легитимацију неважећом у „Службеном гласнику Републике Србије” и председник Институције
овлашћеном лицу издаје дупликат легитимације.

Уз
писмено обавештење из става 1. овог члана ималац службене легитимације је дужан
да образложи како је остао без службене легитимације.

Ималац
службене легитимације обавезан је да службену легитимацију врати када овлашћење
за вршење ревизије буде опозвано.

Службену
легитимацију коју врати ималац службене легитимације, уништава комисија коју именује
председник Државне ревизорске институције.
 
Члан 9.

Овај правилник ступа на снагу осмог
дана од дана објављивања у „Службеном гласнику Републике Србије” .
 
            Број 110-390/2009
            У Београду, 16. јуна 2009. године
            Државна ревизорска институција
            Председник Савета,
            
Радослав Сретеновић, с.р.