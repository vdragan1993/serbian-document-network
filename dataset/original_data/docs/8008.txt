На основу чл. 46. и 48. Закона о здравственој заштити („Службени гласник РС”, бр. 107/05, 72/09 – др. закон, 88/10, 99/10, 57/11, 119/12, 45/13 – др. закон, 93/14, 96/15 и 106/15) и члана 17. став 1. и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о преузимању оснивачких права над Клиничко-болничким центром „Др Драгиша Мишовић – Дедиње”
"Службени гласник РС", број 27 од 11. марта 
				2016.
 
Члан 1.
Република Србија преузима од Града Београда оснивачка права над Клиничко-болничким центром „Др Драгиша Мишовић – Дедиње” (у даљем тексту: Клиничко-болнички центар), са седиштем у Београду, Улица хероја Милана Тепића 1.
Члан 2.
Оснивачка права из члана 1. ове одлуке у име Републике Србије врши Влада.
Члан 3.
Средства за финансирање Клиничко-болничког центра, за намене утврђене законом обезбеђују се из буџета Републике Србије, доприноса за обавезно социјално осигурање, као и из других извора у складу са законом.
Члан 4.
Клиничко-болнички центар доставиће Влади на сагласност Статут, усаглашен са Законом о здравственој заштити (у даљем тексту: Закон).
Члан 5.
До именовања председника и чланова Управног одбора и Надзорног одбора, у складу са Законом и Статутом Клиничко-болничког центра, настављају са радом чланови Управног одбора и Надзорног одбора Клиничко-болничког центра, именовани до дана ступања на снагу ове одлуке.
До именовања директора Клиничко-болничког центра у складу са Законом и Статутом Клиничко-болничког центра, дужност директора обављаће проф. др sc. мед. Радисав Шћепановић, досадашњи директор Клиничко-болничког центра.
Члан 6.
Директор Клиничко-болничког центра поднеће надлежном органу пријаву за упис у регистар промене оснивача Клиничко-болничког центра, и по извршеном упису у регистар одмах ће обавестити министарство надлежно за послове здравља.
Члан 7.
Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 022-2515/2016-1
У Београду, 11. марта 2016. године
Влада
Председник,
Александар Вучић, с.р.