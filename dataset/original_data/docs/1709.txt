На основу члана 4. став 2. Закона о Царинској тарифи
(„Службени гласник РС”, број 62/05), 
Министар финансија доноси
 
ПРАВИЛНИК
о начину царињења
несастављених производа или производа у растављеном 
стању чији се делови
увозе сукцесивно
„Службени гласник РС“,
број 65 од 26. јула 2005. 
 
 
Члан 1.
Овим правилником прописује се начин царињења
несастављених производа или производа у растављеном стању чији се делови увозе
сукцесивно. 
 
Члан 2.
За увоз производа из члана 1. овог правилника царински
обвезник подноси царинарници захтев у који уписује назив увозника, назив
крајњег корисника, назив страног испоручиоца робе, време у коме се предвиђа
испорука делова производа који се увозе сукцесивно и назив царинарнице, односно
царинске испоставе или царинског реферата код којег ће се вршити увозно
царињење.
Уз захтев из става 1. овог члана царински обвезник
подноси:
1) уговор закључен са страним испоручиоцем о
купопродаји производа који се сукцесивно увози; 
2) спецификацију делова од којих се производ састоји;
3) другу документацију потребну за сврставање робе по
Царинској тарифи и утврђивање вредности робе (скице, цртеже, проспекте,
спецификације цена и др.).
 
Члан 3.
Спецификација из члана 2. став 2. тачка 2) овог
правилника подноси се у три примерка.
Спецификација садржи:
1) наименовање робе и одговарајућу тарифну ознаку
финалног производа по Царинској тарифи;
2) уобичајени трговачки назив финалног производа;
3) називе делова из којих се финални производ састоји,
као и називе материјала потребног за састављање финалног производа;
4) податке о количини финалних производа, делова и
материјалу за састављање;
5) податке о вредности робе.
 
Члан 4.
На основу захтева из члана 2. став 1. овог правилника
царинарница доноси решење.
 
Члан 5.
Уз Јединствену царинску исправу попуњену на начин
утврђен Правилником о облику, садржини, начину подношења и попуњавања
декларације и других образаца у царинском поступку („Службени гласник РС”, бр. 129/03, 53/04,
137/04, 11/05 и 23/05) подноси се извод из спецификације из члана 2. став 2.
тачка 2) овог правилника, који служи за раздужење спецификације.
 
Члан 6.
Овај правилник ступа на снагу наредног дана од дана
објављивања у „Службеном гласнику Републике Србије”. 
 
Број 110-00-344/2005-17
У Београду, 26. јула 2005.
године
Министар,

Млађан Динкић, с.р.