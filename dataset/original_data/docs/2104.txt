На основу члана 64. став 1. Закона о буџетском систему („Службени гласник РС”, број 54/09), члана 137. став 2. Закона о ванредним ситуацијама („Службени гласник РС”, број 111/09) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси


ОДЛУКУ
о образовању Буџетског фонда за ванредне ситуације


 „Службени гласник РС“, број 92 од 5. децембра 2010.

 
 

1. Образује се Буџетски фонд за ванредне ситуације (у даљем тексту: „Фонд”), као евиденциони рачун у оквиру главне књиге трезора, и то као индиректни корисник буџетских средстава у оквиру раздела Министарства унутрашњих послова (у даљем тексту: Министарство).
 
2. Фонд се образује ради обезбеђивања додатних средстава за финансирање припреме, спровођења и развоја програма, пројеката и других активности у области смањивања ризика, управљања и реаговања у ванредним ситуацијама, у складу са посебним прописима.
 
3. Фонд се оснива на неодређено време.
 
4. Фондом управља министар унутрашњих послова (у даљем тексту: министар) или лице које он овласти. 
Стручне, административно-техничке и друге послове за потребе Фонда, обављају запослени у Министарству, у складу са законом, актом о унутрашњем уређењу и систематизацији радних места и другим прописима.
 
5. Приходи Фонда остварују се из извора финансирања предвиђених у члану 135. Закона о ванредним ситуацијама.
 
6. Корисници средстава Фонда су:
1) државни органи и организације, органи аутономне покрајине и органи јединица локалне самоуправе; 
2) привредна друштва, друга правна лица и предузетници (у даљем тексту: привредна друштва и друга правна лица); 
3) грађани, групе грађана, удружења, професионалне и друге организације.
 
7. Корисници средстава Фонда морају испуњавати следеће услове:
1) да имају седиште, односно пребивалиште на територији Републике Србије;
2) да прихватају услове за финансирање пројеката;
3) да поднесу пријаву за финансирање пројеката;
4) да са Министарством закључе уговор о коришћењу средстава, осим у случајевима када за средства конкурише Министарство, односно Сектор за ванредне ситуације, који, поред битних елемената за закључење уговора, садржи и одредбе о средствима финансијског обезбеђења, као и о начину и року повраћаја ненаменски утрошених средстава Фонда;
5) да испуне остале услове прописане интерним конкурсом.
 
8. Средства Фонда додељују се на основу интерног конкурса.
 
9. Пре расписивања интерног конкурса министар решењем именује Комисију за објављивање конкурса и оцењивање пројеката (у даљем тексту: Комисија).
 
10. Пријава за финансирање пројекта обавезно садржи:
1) податке о подносиоцу пријаве;
2) назив и опис пројекта;
3) податке о руководиоцу пројекта који је непосредно задужен за реализацију;
4) укупну процењену вредност пројекта и учешће Фонда у финансирању пројекта;
5) сврху и циљеве пројекта; 
6) преглед основних активности у пројекту;
7) податке о степену спремности пројекта и анализу потенцијалних ризика;
8) информације о јавним набавкама које су потребне за спровођење пројекта;
9) време потребно за реализацију пројекта;
10) резултате и ефекте који се очекују.
Комисија може тражити од подносиоца пријаве да достави додатну документацију и доказе.
 
11. Оцењивање пројеката врши се на основу група критеријума, појединачних критеријума и броја бодова.
 
12. Групе критеријума су: степен општег утицаја и значај пројекта за заштиту и спасавање, финансијски критеријуми и квалитет пројекта.
 
13. Појединачни критеријуми у оквиру групе критеријума степен општег утицаја и значај пројекта за заштиту и спасавање су нарочито: значај пројекта (међународни, национални, регионални или локални), степен директног утицаја пројекта на остваривање стратешких приоритета Националне стратегије заштите и спасавања, повезаност пројекта са стратешким документима, број директних и индиректних корисника пројекта, степен угрожености од настанка ванредних ситуација, степен развијености општине на чијој се територији пројекат реализује.
У оквиру ове групе критеријума, укупан број бодова који се може доделити једном пројекту износи 80.
 
14. Појединачни критеријуми у оквиру групе финансијских критеријума су нарочито: исплативост пројекта, степен суфинансирања пројекта сопственим средствима, финансијски бонитет корисника средстава. 
У оквиру групе критеријума из става 1. ове тачке укупан број бодова који се може доделити једном пројекту износи 40.
 
15. Појединачни критеријуми у оквиру групе критеријума квалитет пројекта су нарочито: степен припремљености пројекта (припремљеност инфраструктуре, пројектно техничке документације, потребне дозволе и одобрења итд.), степен ризика, изводљивости и одрживости пројекта, одређеност и усмереност циљева и планираних активности, квалитет понуђених технолошких решења, степен мобилизације ресурса за спровођење пројекта. 
У оквиру групе критеријума из става 1. ове тачке укупан број бодова који се може доделити једном пројекту износи 30.
 
16. У оквиру група критеријума, Комисија за сваки конкурс, зависно од специфичности предмета конкурса, одређује појединачне критеријуме и бодове за њих. Број бодова који се додељује сваком од појединачних критеријума одређује се интерним конкурсом и не може прећи укупан број бодова за групу критеријума којој припада појединачни критеријум.
 
17. Контролу наменског коришћења средстава Фонда врши надлежна служба Министарства која се бави заштитом и спасавањем у ванредним ситуацијама, у координацији са стручним службама Министарства.
 
18. Завршни извештај о реализацији пројекта и утрошку средстава корисник средстава Фонда дужан је да достави најкасније у року од 30 дана након реализације пројекта, који мора да садржи: преглед предузетих активности при реализацији пројекта, постигнуте резултате, финансијске показатеље утрошених средстава, опис промена у реализацији пројекта које утичу на трошкове реализације и сва одступања од плана реализације пројекта, са образложењем.
 
19. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-8856/2010
У Београду, 2. децембра 2010. године
Влада
Председник, 

др Мирко Цветковић, с.р.