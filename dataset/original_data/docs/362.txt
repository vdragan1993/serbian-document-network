На основу члана 18. став 3. Закона о начину одређивања максималног броја запослених у јавном сектору („Службени гласник РС”, број 68/15),
Влада доноси
 
УРЕДБУ 
о интерном конкурсу
"Службени гласник РС", број 17 од 29. фебруара 
				2016.
 
I. УВОДНЕ ОДРЕДБЕ
Садржина уредбе
Члан 1.
Овом уредбом уређује се спровођење интерног конкурса за попуњавање радних места у органима, јавним службама, јавним предузећима и другим организационим облицима у систему локалне самоуправе, утврђеним чланом 2. став 5. Закона о начину одређивања максималног броја запослених у јавном сектору, (у даљем тексту: организациони облици).
Примена уредбе
Члан 2.
Одредбе ове уредбе не примењују се на попуњавање радних места руководилаца организационих облика.
II. ИНТЕРНИ КОНКУРС
Отпочињање спровођења интерног конкурса
Члан 3.
Попуњавање радног места у организационом облику може да се спроведе интерним конкурсом ако радно место није попуњено, а које је утврђено правилником о унутрашњем уређењу и систематизацији радних места, које се уклапа у прописе о максималном броју запослених и ако су обезбеђена средства за остваривање права запослених на том радном месту. 
Попуњавање радног места отпочиње доношењем решења о попуњавању, које садржи податке потребне за објављивање интерног конкурса.
На интерном конкурсу могу да учествују само запослени на неодређено време у свим организационим облицима из члана 1. ове уредбе.
Објављивање интерног конкурса
Члан 4.
Интерни конкурс објављује организациони облик у року од осам дана од дана доношења решења о попуњавању радног места са свим подацима потребним за објављивање.
Начин објављивања интерног конкурса
Члан 5.
Организациони облик објављује интерни конкурс на својој интернет презентацији, на својој огласној табли и на огласној табли у седишту јединице локалне самоуправе.
Садржина огласа о интерном конкурсу
Члан 6.
У огласу о интерном конкурсу за попуњавање радног места наводе се подаци о: организационом облику, радном месту, условима за рад на радном месту, месту рада, доказима о испуњавању прописаних услова за рад на радном месту које се попуњава и које је кандидат обавезан да приложи, стручној оспособљености, знањима и вештинама које се оцењују у изборном поступку и начину њихове провере, рок у коме се подносе пријаве на интерни конкурс, име и презиме лица задуженог за давање обавештења о интерном конкурсу, адреса на коју се подносе пријаве, датум објављивања, податак о месту, дану и времену када ће се обавити провера оспособљености, знања и вештина кандидата у изборном поступку. 
Рок за подношење пријава
Члан 7.
Рок за подношење пријава на интерни конкурс је петнаест дана од дана када је интерни конкурс објављен нa oглaснoj тaбли у сeдишту jeдиницe лoкaлнe сaмoупрaвe.
Коме се пријава подноси
Члан 8.
Пријаве на интерни конкурс за попуњавање радног места подносе се организационом облику у коме се попуњава радно место.
III. ИЗБОРНИ ПОСТУПАК
Спровођење интерног конкурса
Члан 9.
Интерни конкурс спроводи конкурсна комисија од три члана.
Кандидати међу којима се спроводи изборни поступак
Члан 10.
По истеку рока за подношење пријава на интерни конкурс, конкурсна комисија прегледа све приспеле пријаве и поднете доказе и саставља списак кандидата међу којима се спроводи изборни поступак.
Изборни поступак спроводи се само међу онима који испуњавају услове за рад на радном месту које се попуњава и који имају право да учествују на конкурсу.
Пријаву кандидата који не испуњава услове интерног конкурса, односно није доставио све потребне доказе или је неблаговремена или недопуштена, конкурсна комисија одбацује закључком.
Списак кандидата међу којима се спроводи изборни поступак потписују сви чланови конкурсне комисије.
Обавештавање кандидата о спровођењу изборног поступка
Члан 11.
Кандидатима међу којима се спроводи изборни поступак доставља се писмено обавештење о томе кад отпочиње изборни поступак, најмање пет дана пре дана отпочињања изборног поступка.
Ако се изборни поступак спроводи у више делова, кандидати се на почетку сваког дела обавештавају о томе кад почиње наредни део изборног поступка.
Кандидат који се не одазове позиву да учествује у једном делу изборног поступка, не позива се да учествује у наредном делу изборног поступка.
Условљеност изборног поступка садржином огласа
Члан 12.
У изборном поступку конкурсна комисија може да оцењује само оне стручне оспособљености, знања и вештине кандидата које су наведене у објављеном конкурсу и на начин који је наведен у објављеном конкурсу.
Писмена провера оспособљености, знања и вештина
Састављање задатака
Члан 13.
Стручна оспособљеност, знања и вештине кандидата могу најпре писмено да се провере.
Конкурсна комисија у случају из става 1. овог члана, саставља три различита задатка најраније 24 сата пре почетка писмене провере.
Ако организациони облик нема одговарајуће стручњаке за област из које се писмено проверавају оспособљеност, знања и вештине, састављање задатка може да се повери стручњацима изван органа или одговарајућој организацији.
Сваки задатак се израђује у онолико примерака колико има кандидата и чува у одвојеним запечаћеним ковертама.
Бирање задатка. Утврђивање резултата
Члан 14.
Пред почетак писмене провере, један од кандидата жребом бира задатак који решавају сви кандидати.
Задатак се не може решавати дуже од два сата.
При решавању задатка кандидати могу да користе једино текстове закона и других прописа, ако је задатак везан за њихову примену.
Конкурсна комисија, према мерилима прописаним за избор, утврђује резултате које су кандидати постигли на писменој провери.
Прописивање мерила за избор
Члан 15.
Мерила за избор прописује руководилац организационог облика. 
Усмени разговор с кандидатима
Члан 16.
Са кандидатима који су на писменој провери испунили прописана мерила за избор, конкурсна комисија обавља усмени разговор.
Ако писмене провере није било, конкурсна комисија обавља усмени разговор са свим кандидатима међу којима се спроводи изборни поступак.
Кандидати са којима се обавља усмени разговор оцењују се према мерилима прописаним за избор.
Листа за избор
Сачињавање листе за избор
Члан 17.
Након усменог разговора сa кандидатима, конкурсна комисија сачињава листу за избор.
На листу за избор увршћују се кандидати који су испунили прописана мерила за избор.
Листа за избор мора да садржи све податке о резултатима које су кандидати постигли у изборном поступку.
Достављање листе за избор
Члан 18.
Листу за избор, конкурсна комисија доставља руководиоцу организационог облика, који може да обави додатни усмени разговор са кандидатима са листе пре него што изврши избор једног од њих.
Уз листу за избор, конкурсна комисија доставља и записник о свом раду.
Избор кандидата
Члан 19.
Решење о избору кандидата са листе за избор доноси руководилац организационог облика у року од 15 дана од истека рока за подношење пријава по огласу.
Решење из става 1. овог члана садржи лично име кандидата, као и назив радног места за које је изабран. 
Образложење решења из става 1. овог члана посебно садржи радње које је конкурсна комисија предузела у току изборног поступка. 
Решење из става 1. овог члана доставља се свим кандидатима који су учествовали у изборном поступку.
Успех интерног конкурса 
Члан 20.
Кад интерни конкурс успе, руководилац организационог облика, доноси решење о пријему у радни однос односно закључује уговор о раду са изабраним кандидатом. 
Неуспех интерног конкурса
Члан 21.
Интерни конкурс није успео:
1) ако није било пријава на интерном конкурсу;
2) ако ни један кандидат није испунио услове интерног конкурса, односно није доставио све потребне доказе или су пријаве неблаговремене или недопуштене;
3) ако конкурсна комисија утврди да ни један од пријављених кандидата није учествовао у изборном поступку;
4) ако конкурсна комисија утврди да ни један од кандидата који су учествовали у изборном поступку није испунио мерила прописана за избор.
О неуспеху интерног конкурса руководилац доноси решење које доставља свим кандидатима из става 1. тач. 3) и 4) овог члана. 
Право на приговор кандидата који су учествовали у изборном поступку
Члан 22.
Кандидати чије су пријаве одбачене закључком, имају право приговора у року од осам дана од пријема закључка.
Кандидати који су учествовали у изборном поступку, имају право приговора у року од осам дана, од пријема решења из члана 19. ове уредбе.
Кандидати из члана 21. став 1. тач. 3) и 4) ове уредбе имају право приговора на решење о неуспеху интерног конкурса у року од осам дана.
Пријаве из члана 21. став 1. тачка 2) ове уредбе, конкурсна комисија одбацује закључком против кога се може изјавити приговор у складу са ставом 1. овог члана.
Приговор из ст. 1. и 2. овог члана не задржава извршење закључка, односно решења.
Одлуку по приговору доноси руководилац, односно орган одређен општим актом у року од 15 дана од дана подношења приговора, која је коначна и против ње може да се покрене поступак пред надлежним судом.
IV. КОНКУРСНА КОМИСИЈА
О конкурсној комисији
Члан 23.
Конкурсна комисија именује се пре него што се објави интерни конкурс.
Конкурсну комисију за спровођење интерног конкурса именује руководилац организационог облика у коме се попуњава радно место, тако да конкурсну комисију обавезно чине непосредни руководилац у организационој јединици у којој се попуњава радно место, запослени који је стручан у области за коју се попуњава радно место и запослени који обавља послове из области управљања људским ресурсима. 
Конкурсна комисија има председника и два члана.
Рад конкурсне комисије
Члан 24.
Конкурсна комисија одлуке доноси већином гласова. 
Конкурсна комисија води записник о свом раду. 
Чланови конкурсне комисије дужни су да чувају податке до којих су дошли током спровођења конкурса. 
Обављање послова за конкурсну комисију
Члан 25.
Стручне и административне послове за конкурсну комисију обавља организациона јединица која је у организационом облику задужена за кадровске послове.
V. ЗАВРШНA ОДРЕДБA
Члан 26.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-2042/2016
У Београду, 25. фебруара 2016. године
Влада
Председник,
Александар Вучић, с.р.