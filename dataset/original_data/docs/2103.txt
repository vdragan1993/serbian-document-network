На основу члана 64. став 1. Закона о буџетском систему („Службени гласник РС”, бр. 54/09 и 73/10) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), а у вези са чланом 4. став 2. тачка 3) и чланом 81. Закона о шумама („Службени гласник РС”, број 30/10),
Влада доноси 
 
ОДЛУКУ
о отварању Буџетског фонда за шуме Републике Србије

„Службени 
гласник РС“, број 100 од 28. децембра 2010.
 
 
1. Отвара се Буџетски фонд за шуме Републике Србије (у даљем тексту: Фонд), као евиденциони рачун у оквиру главне књиге трезора, и то у оквиру Раздела Министарства пољопривреде, шумарства и водопривреде.
 
2. Фонд се отвара у циљу обезбеђивања наменских средстава за:
1) спровођење мера утврђених Програмом развоја шумарства на територији Републике Србије;
2) спровођење мера утврђених годишњим програмом коришћења средстава;
3) друге намене, у складу са Законом о шумама.
 
3. Фонд се финансира из:
1) апропријација обезбеђених у оквиру буџета за текућу годину;
2) наменских прихода буџета, који су дефинисани као наменски приходи Фонда, а нарочито од:
(1) дела накнаде за коришћење шума и шумског земљишта,
(2) накнада за заштиту, коришћење и унапређивање општекорисних функција шума,
(3) фондова намењених руралном развоју, заштити животне средине, заштити вода, регионалном развоју и других фондова,
(4) новчане казне изречене за:
– кривично дело којим је нанета штета шуми,
– привредни преступ или прекршај прописан Законом о шумама и законом којим се уређује обезбеђење репродуктивног материјала шумског дрвећа,
– привредни преступ или прекршај прописан другим законом, ако је кажњивим делом нанета штета шуми,
(5) одузете имовинске користи и средстава добијених продајом одузетих предмета у поступцима за утврђивање одговорности за кажњива дела из подтачке (4) ове тачке,
(6) средстава остварених променом намене шума,
(7) средстава остварених отуђењем шума и шумског земљишта у државној својини,
(8) средстава остварених од донација;
3) прихода који проистичу из управљања ликвидним средствима Фонда.
 
4. Обавезе Фонда измирују се из средстава Фонда. 
 
 
5. Фонд се отвара на неодређено време.
 
6. Фондом управља Министарство пољопривреде, шумарства и водопривреде, а по укидању Фонда, права и обавезе преузима ово министарство.
 
7. Стручне и административно техничке послове за Фонд обављаће Министарство пољопривреде, шумарства и водопривреде – Управа за шуме.
 
8. О реализацији ове одлуке стараће се Министарство пољопривреде, шумарства и водопривреде. 
 
 
9. Ова одлука ступа на снагу осмог дана од дана објављивања у „Службеном гласнику Републике Србије”. 
 
 
05 број 400-9382/2010 
 
У Београду, 23. децембра 2010. године

Влада
Први потпредседник Владе – 
 
заменик председника Владе,

Ивица Дачић,  
с.р.