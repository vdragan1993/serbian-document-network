На основу члана 31. став 7. Закона о ефикасном коришћењу енергије („Службени гласник РС”, број 25/13), 
Mинистар рударства и енергетике доноси
 
ПРAВИЛНИК
о условима у погледу кадрова, опреме и простора организације која спроводи обуку за енергетске менаџере и овлашћене енергетске саветнике
"Службени 
				гласник РС", број 12 од 31. јануара 2015.
 
I. Уводна одредба
Члан 1.
Овим правилником прописују се ближи услови у погледу кадрова, опреме и простора организације која спроводи теоријску и практичну обуку за енергетске менаџере и овлашћене енергетске саветнике.
II. Значење израза
Члан 2.
Поједини изрази употребљени у овом правилнику имају следеће значење:
1) обука је стицање теоријских и практичних знања за полагање испита за енергетског менаџера, односно за овлашћеног енергетског саветника, сходно закону којим се уређује ефикасно коришћење енергије и овом правилнику;
2) oбука за енергетске менаџере је обука која се спроводи по програму обуке за енергетске менаџере сходно пропису којим се уређује начин спровођења и садржина програма теоријске и практичне обуке за енергетске менаџере, и то за област индустријске енергетике, област енергетике зграда и област општинске енергетике;
3) обука за овлашћене енергетске саветнике је обука која се спроводи по прописаном програму обуке за овлашћене енергетске саветнике;
4) Организација за обуку је организација коју је министар надлежан за послове енергетике (у даљем тексту: Министар) овластио да организује и спроводи обуке за енергетске менаџере и овлашћене енергетске саветнике, у складу са законом којим се уређује област ефикасног коришћења енергије;
5) лабораторија за прaктичну обуку је простор у коме је смештена лабораторијска опрема која се користи за спровођење програма практичне обуке за енергетске менаџере и овлашћене енергетске саветнике.
Остали изрази употребљени у овом правилнику имају значење дато у закону којим се уређује област ефикасног коришћења енергије.
III. Услови за избор Организације за обуку 
Члан 3.
Организација за обуку треба да испуњава услове у погледу кадрова, опреме и простора.
Члан 4.
Организација за обуку испуњава услове у погледу кадрова уколико има:
1) најмање осам запослених универзитетских наставника који држе наставу на студијским програмима (модулима) који по наставном програму припадају научним областима примењене енергетике (термоенергетика, термотехника, процесна техника, хидроенергетика, аутоматско управљање);
2) најмање по два запослена универзитетска наставника који држе наставу на наставним предметима електротехника, термодинамика, експлоатација мотора са унутрашњим сагоревањем или моторних возила, индустријски или инжењерски менаџмент, односно предметима који по наставном програму одговарају наведеним предметима; 
3) запослена лица која поседују најмање по једну од наведених лиценци, која је издата од стране Инжењерске коморе Србије, и то за:
– одговорног пројектанта термотехнике, термоенергетике, процесне и гасне технике;
– одговорног пројектанта машинских инсталација објеката водоснабдевања и индустријских вода, хидротехнике и хидроенергетике; 
– одговорног пројектанта транспортних средстава, складишта и машинских конструкција и технологије;
– одговорног пројектанта електроенергетских инсталација ниског и средњег напона;
– одговорног пројектанта – одговорног инжењера за енергетску ефикасност зграда;
– одговорног пројектанта система управљања машинских постројења; 
4) најмање два запослена који су вршили, организовали или учествовали у спровођењу најмање две обуке из области енергетске ефикасности организоване од стране министарства надлежног за послове енергетике (у даљем тексту: Министарство), министарства надлежног за послове грађевинарства или других државних органа. 
Организација за обуку треба да испуњава и услов да су лица из става 1. тачка 3) овог члана реализовала најмање 20 пројеката из области енергетских прегледа и унапређења енергетске ефикасности, као одговорни пројектанти.
Члан 5.
Организација за обуку треба да има руководиоца обуке, организатора обуке, предаваче и рачуновођу.
Члан 6.
Руководилац обуке је лице које је запослено код Организације за обуку, има наставничко звање и држи наставу из научних области из члана 4. став 1. тачка 1) овог правилника или на наставним предметима из члана 4. став 1. тачка 2) овог правилника.
Организатор обуке је лице које је запослено код Организације за обуку и има најмање стечено високо образовање првог степена академских студија.
Предавачи су наставници који су запослени код Организације за обуку и који држе наставу на студијским програмима из члана 4. став 1. тачка 1) овог правилника или држе наставу на наставним предметима из члана 4. став 1. тачка 2) овог правилника.
Предавачи из става 3. овог члана који држе наставу из области за које се издају лиценце из члана 4. став 1. тачка 3) овог правилника, могу држати ову наставу само под условом да су стекли најмање једну од наведених лиценци. 
Поред наставника из става 3. овог члана, предавачи, могу бити и ангажована лица, с тим што број ангажованих лица може бити највише до 20% од укупног броја предавача.
Ангажовано лице из става 5. овог члана треба да има најмање једну лиценцу из члана 4. став 1. тачка 3) овог правилника и најмање десет године радног искуства из области коју предаје. 
Члан 7.
Организација за обуку мора да има најмање једну рачунарску учионицу са најмање 20 рачунара за држање обуке за коришћење специјализованих софтвера, са уграђеним видео пројектором и приступом интернету, једну наставну учионицу са најмање 50 места са уграђеним видео пројектором као и једну просторију за административне послове.
Члан 8.
Практична обука за енергетске менаџере за област индустријске енергетике и за област енергетике зграда, као и за овлашћене енергетске саветнике изводи се на лабораторијској опреми, и то на:
1) парном котловском систему, који се састоји из котловске јединице са гориоником, јединице за хемијску припрему воде, система напојне воде и економајзера на каналу димних гасова котла;
2) систему одвајача кондензата;
3) систему компримованог ваздуха;
4) пумпном систему;
5) преносивим мерним уређајима који се користе при енергетском прегледу;
6) другој опреми у складу са програмом обуке. 
Практична обука се спроводи сходно прописима којима се ближе уређује програм обуке за енергетске менаџере и програм обуке за овлашћене енергетске саветнике.
Организација за обуку која не поседује лабораторијску опрему из става 1. овог члана, може изнајмити лабораторијску опрему или по неком другом основу користити лабораторијску опрему. 
Члан 9.
Министарство објављује јавни позив за избор организације за обуку која испуњава услове из овог правилника, у најмање једном јавном гласилу и на интернет страници Министарства.
Члан 10.
Након што утврди да су испуњени услови из закона и овог правилника, Министар издаје решење којим овлашћује Организацију за обуку за спровођење обуке на период од четири године, у складу са законом којим се уређује област ефикасног коришћења енергије.
IV. Завршна одредба
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00046/2014-06
У Београду, 22. јануара 2015. године
Министар,
Александар Антић, с.р.