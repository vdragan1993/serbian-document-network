На основу члана 23. Закона о јавним скијалиштима (,,Службени гласник РС”, број 46/06),
Министар економије и регионалног развоја, министар омладине и спорта и министар за инфраструктуру и енергетику споразумно доносе
 
ПРАВИЛНИК
o минималним техничким условима за уређење, обележавање и одржавање скијалишта

"Службени гласник РС", број 46 од 24. јуна 
	2011.
 
I. УВОДНА ОДРЕДБА
Члан 1.
Овим правилником прописују се минимални технички услови за уређење, обележавање и одржавање скијалишта.
II. МИНИМАЛНИ ТЕХНИЧКИ УСЛОВИ ЗА УРЕЂЕЊЕ СКИЈАЛИШТА
Члан 2.
Скијалиште се уређује као просторна техничко-технолошка целина која садржи:
1) полазну и излазну станицу и трасу жичаре и ски-лифта, трасу ски-стазе, ски-полигона и ски-руте;
2) уређаје, опрему и акумулацију за оснежавање скијашких стаза;
3) инфраструктурну мрежу непосредно уз скијалиште;
4) сервисне објекте скијалишта;
5) приступни пут до скијалишта;
6) паркинг чија величина одговара капацитету скијалишта који се умањује за број смештајних капацитета објеката у непосредној близини улаза у скијалиште (до 500 m);
7) гардеробу која одговара капацитету скијалишта који не укључује скијаше у смештајним објектима у непосредној близини улаза у скијалиште;
8) санитарне просторије;
9) пријемне просторије (информациони центар, благајна и др.);
10) просторије за службу спасавања и пружања хитне медицинске помоћи;
11) простор за пружање угоститељских (туристичких) услуга;
12) простор за формирање реда приликом уласка скијаша на жичару или за приступ ски-лифту;
13) простор за нескијаше;
14) простор за заштиту скијаша и других корисника скијалишта од невремена.
Објекти из става 1. овог члана се уређују посебно за ски-зоне ако су ски-зоне међусобно одвојене на скијалишту или само за ски-стазу ако је ски-стаза одвојена од других ски-стаза на скијалишту.
Под приступним путем из става 1. овог члана сматра се пут којим се обезбеђује приступ од јавног пута до објеката скијалишта.
Члан 3.
Паркинг се уређује тако да је обезбеђено паркирање возила у односу 2,5 скијаша по једном паркиралишном месту и површине до 25 m² по једном возилу.
Паркинг из става 1. овог члана сматра се саставним делом скијалишта ако је удаљен до 500 m од полазне станице жичаре или ски-лифта и ако се полазна станица жичаре или ски-лифта и паркинг налазе на истој надморској висини. 
	
Ако се паркинг налази на надморској висини која се разликује од надморске висине полазне жичаре или ски-лифта, паркинг се сматра саставним делом скијалишта ако је његова удаљеност мања од 500 m од скијалишта и то тако што се удаљеност смањује за 10 m на један метар надморске висине. 
	
Члан 4.
Санитарне просторије се постављају на улазима у скијалиште и садрже умиваонике и тоалет са одвојеним кабинама за мушкарце и жене.
Члан 5.
Простор за формирање реда приликом уласка скијаша на жичару или за приступ ски-лифту уређује се у складу са једновременим радним капацитетом жичаре или ски-лифта, тако што се мора обезбедити 1,5 m² простора по једном скијашу, односно кориснику жичаре или ски-лифта.
Члан 6.
Просторије за заштиту скијаша и других корисника скијалишта од невремена морају да буду постављене у оквиру скијалишта, у близини паркинга који су удаљени од смештајних објеката до 5 km и на излазној станици жичаре на највећој надморској висини у оквиру скијалишта. 
	
Под просторијама из става 1. овог члана сматрају се сви објекти који служе за обављање делатности на скијалишту или служе за заштиту планинара или за друге делатности у оквиру планине.
Члан 7.
Скијалиште може да садржи једну или више ски-зона. 
Ски – зона из става 1. овог члана мора да има:
1) једну или више ски-стаза које се завршавају на полазној станици жичаре или ски-лифта, односно ски-стазе чије се полазне тачке налазе на удаљености мањој од 1000 m; 
	
2) полазну и излазну станицу и трасу жичаре и ски-лифта који опслужује ски- стазу; 
	
3) везни ски-пут; 
4) простор за окупљање скијаша, односно за формирање реда за коришћење жичаре и ски-лифта; 
	
5) сервисни објекат који је намењен за обављање сервиса у оквиру ски - зоне; 
	
6) објекат за обављање делатности на простору ски – зоне. 
Саставни део ски-зоне може да буде ски-стаза која се због конфигурације терена са осталим ски-стазама повезује жичаром, ски-лифтом или везним путем на врховима предела, односно у пределу излазне станице жичаре и ски-лифта ски-зоне.
Саставни део скијалишта могу да буду ски – зоне која су повезана ски-стазом, ски-путем, ски-рутом или јавним путем дужине до 10 km.
Члан 8.
Ски-стаза мора да има горњи (снежни) и доњи (земљишни) труп ски-стазе, односно површине намењене за скијање, стазне грађевинске објекте и инсталације, постављене маркације и знаке, уграђену опрему ски-стазе, заштитни појас са обе стране ски-стазе ширине највише пет метара и ваздушни простор изнад стазе у висини од седам метара.
Површина ски-стазе мора да буде покривена травом и поравната, без валова, осим површина које су посебно уређене ради успоравања и сигурног заустављања скијаша.
Члан 9.
Ски-полигон мора да прати жичара, ски-лифт или ски-трака када је то уобичајено за одређену врсту спорта који се на њему упражњава.
Стазе за моторне санке морају се:
1) обезбедити од лавина и изненадног обрушавања камења и снега;
2) обележити знацима скијашке сигнализације.
Члан 10.
Уздужни пад лаке стазе не може бити већи од 20%, са изузетком кратких деоница када може бити за 5% већи од просечног уздужног пада.
Уздужни пад средње тешке стазе не може бити већи од 40%, са изузетком кратких деоница када може бити за 5% већи од просечног уздужног пада.
Уздужни пад тешке стазе не може бити већи од 55%, са изузетком кратких деоница када може бити за 5% већи од просечног уздужног пада.
Уздужни пад екстремно тешке стазе може бити већи од 55%.
Попречни пад ски-стазе не мора да буде исти по целој ширини скијашке стазе, а не може бити већи од 20%, са изузетком кратких деоница када може бити до 25%.
На стазама намењеним подучавању скијања висинска разлика може да буде до 300 метара.
Ски-путеви могу да имају нагиб до 12%, са изузетком краћих деоница које могу да имају максимални нагиб до 18%. 
	
Ски-путеви морају да буду широки најмање пет метара. 
На стрмијим деловима ски-пута морају да се уреде испусти за кочење. 
Ски-стаза намењена ски-трчању мора да има најмању ширину 2,5 m.
Члан 11.
Дужина ски-стазе не мора бити ограничена.
Ширина ски-стазе мора бити најмање 30 m, осим кратких деоница до 100 m чији укупан збир не може бити већи од 30% укупне дужине стазе.
Просечна ширина ски-стазе за подучавање скијања и стазе са ски-лифтом у саставу ски-стазе мора да буде најмање 40 m.
Члан 12.
Ски-стаза мора да има зауставну површину чији уздужни пад није већи од 20% и краћи од 30 m, са изузетком зауставних површина које просечно имају 10% уздужног пада у супротном смеру (успон) које могу бити најмање дужине од 20 m.
На кривинама на ски-стази мора да се обезбеди прегледност на удаљености до које је могуће сигурно заустављање у складу са тежином ски-стазе.
Члан 13.
Уређење трасе ски-стазе обухвата:
1) отварање стазе у непроходним деловима (шуме, стрмине итд.), у складу са природним одликама терена и са еколошким захтевима;
2) елиминисање опасних делова и уских грла на ски-стази;
3) противерозивно уређење.
Минимална прегледност за лаке стазе мора да износи најмање 40 m.
Члан 14.
Пропусна моћ ски-стазе, односно максимални капацитет скијаша који могу да скијају на ски-стази мора да одговара радном капацитету жичара и ски-лифтова који опслужују ски-стазе. 
	
Ако је капацитет ски-стазе мањи од капацитета жичара и ски-лифтова који опслужују ски-стазе, радни капацитет жичара и ски-лифтова који опслужују ски-стазе мора да се ограничи до висине капацитета, односно пропусне моћи ски-стазе. 
	
Прорачун капацитета ски-стазе односно прихватљивог броја скијаша на ски- стази врши се према степену тежине и површини ски-стазе.
Капацитет лаке стазе одређује се множењем броја 30 и површине ски-стазе изражене у хектарима.
Капацитет средње тешке стазе одређује се множењем броја 25 и површине ски-стазе изражене у хектарима.
Капацитет тешке стазе одређује се множењем броја 20 и површине ски-стазе изражене у хектарима.
Капацитет екстремно тешке стазе одређује се множењем броја 15 и површине ски-стазе изражене у хектарима.
Збир капацитета свих стаза на једној ски-зони представља капацитет ски-зоне, а збир капацитета свих ски-стаза на једном скијалишту представља капацитет скијалишта. 
	
Члан 15.
Минимална потребна дебљина снега на ски-стази (горњи труп стазе) мора да буде 10 cm утабаног и природно влажног снега, а над избочинама и растињу 20 cm снега.
Минимална потребна дебљина снега на ски-стази (горњи труп стазе) која је трасирана на неравној каменој подлози мора да буде 50 cm утабаног снега над избочинама.
Минимална потребна дебљина снега на ски-рути мора да буде 20 cm.
Члан 16.
Опасна места на ски-стази морају да се обезбеде оградама за усмерење скијаша, заштитним оградама, облогама против удараца и сличним средствима заштите.
Средства из става 1. овог члана морају да буду најмање 110 cm висине, рачунајући од површине утабаног снега.
Члан 17.
Ски-стаза мора да буде припремљена тако да нема опасне неравнине, камене и друге препреке и слична опасна места.
На ски-стази, на ивици ски-стазе и у непосредном граничном подручју ски-стазе, морају да се отклоне све покретне препреке које скијаш при потребној пажњи не може лако да уочи, а непокретне препреке (зидови, телефонски стубови, јарболи ски лифтова, прелази, теснаци и др.) се означавају, а по потреби посебно обезбеђују (стављањем облога, запреке и др.).
Члан 18.
На ски-рути морају да се отклоне покретне препреке и мора да се сигнализира на непокретне препреке (жице, сајле, и др.) које се налазе у непосредној близини маркација ски-руте, између тла и горње површине снега, а које скијаш не може или не може благовремено да примети и на које не може да рачуна. 
	
Члан 19.
Сужења на ски-стази (мостови, подвожњаци, усеци, просеци, пропусти и др.) морају да се обележе одговарајућим знаком и прецизно маркирају.
Ивице стазе могу се обележити пре и у сужењу, а у посебно ризичним ситуацијама мора се извршити додатно обезбеђење непрегледних сужења стварањем запрека или предузимањем других потребних мера.
Члан 20.
Постојеће укрштање маркиране ски-стазе и јавног пута мора да се означи и посебно обезбеди изградњом запреке пре јавног пута.
Запрека из става 1. овог члана мора бити уређена тако да скијаш, ако је могуће, на прелаз може да дође нултом брзином. 
	
Члан 21.
Укрштања ски-стазе са трасом жичара морају да се означе знаковима сигнализације на скијалишту.
Ако укрштање ски-стазе и жичаре није прегледно, укрштање се мора додатно обезбедити изградњом запрека за смањење брзине.
У подручју са ски-лифтом, ски-стазе се уређују тако да ски-лифтови не секу трасу ски-стазе у истом нивоу.
Члан 22.
Ако се ризик од падова не може смањити уређењем ски-стазе и одговарајућом сигнализацијом скијаши се морају додатно заштитити постављањем чврстих ограда, мрежа за хватање и сличних средстава у рубном делу ски-стазе или на ивици ски-стазе.
Стеновити поткопи, мостови, прелази и слична места створена за олакшавање скијања морају да буду снабдевена чврстим оградама које и при великом снегу обезбеђују делотворну заштиту од ризика падова.
Члан 23.
Ако је у оквиру скијалишта уређено полетиште за параглајдинг, тај простор мора бити јасно раздвојен од ски-стаза, сигнализиран и обезбеђен од лавина.
Члан 24.
У нормалним зимским условима ски-стазе морају да буду сигурне од ризика од лавина, ризика од пропадања кроз снег, ризика од обрушавања снега који виси изнад неке литице, екстремне залеђености ски-стазе или кључног дела ски-стазе и алпских ризика. 
	
Члан 25.
Ради упозоравања скијаша који скијају изван маркираних ски-стаза у отвореном ски-подручју на коме постоји знатан ризик од лавина мора да буде постављен знак упозорења на свакој полазној станици жичаре. 
	
Дивље стазе које се редовно користе за вожњу скијама, а налазе се у граничном подручју са скијашким објектом, морају да буду означене знаком опасности од лавина, а у случају знатних ризика од лавине морају да буду постављене запреке. 
	
Члан 26.
Екстремно ризичне стазе морају да буду маркиране и омеђене са обе стране и морају да имају упозорење о ризику од пада за скијаше који напуштају ски-стазу.
Екстремно ризичне стазе могу бити обезбеђене постављањем чврстих ограда, а по потреби и постављањем мрежа и предузимањем других мера обезбеђења. 
	
Члан 27.
Ради спречавања коришћења дивљих стаза на панорамским таблама, таблама за оријентацију и на свакој станици мора да буде истакнута додатна табла са натписом: „Редарска служба и служба спасавања контролишу само маркиране и отворене ски-стазе”.
Маркационе шипке морају да буду уско постављене на рачвањима ски-стазе и ризичне дивље стазе и да буду допуњене знаком обавезног правца. 
	
Ако постоји опасност спонтаног излетања скијаша са ски-стазе на дивљу стазу мора да буде постављен одговарајући знак упозорења, а по потреби и запрека.
Ако од излазне станице жичаре полази дивља стаза мора да буде постављена табла са упозорењем: „Пажња: овде не постоји маркирана и контролисана ски-стаза”.
Члан 28.
Скијалиште, односно ски-стазе, који су намењене за спортске активности ноћу, морају имати осветљене прилазе, укључујући и непосредне прилазе, тако да је осигурана безбедност свих лица која се налазе на ски-стази и њеним прилазима. 
	
Осветљење из става 1. овог члана мора да буде обезбеђено у случају изненадног нестанка електричне енергије.
Члан 29.
Осветљење ски-стазе мора да одговара следећим условима:
1) осветљење на ски-стази мора да буде исте јачине целом дужином ски-стазе;
2) светиљке треба да буду постављене тако да не мењају топографију ски-стазе, односно осветљење мора да пружа скијашу тачну слику терена;
3) светиљке не могу да бацају сенку у смеру вожње и да засењују очи скијаша;
4) запреке и објекти у непосредној близини ски-стазе морају бити јасно осветљени.
Члан 30.
Када временски услови дозвољавају и када су предузете посебне додатне мере уређења, опремања и одржавања и безбедног коришћења ски-стазе, ски-стаза може да се користи и за ноћну вожњу.
Члан 31.
Ски-стазе које су припремљене за скијање коришћењем вештачког снега морају да буду опремљене заштитним мрежама на опасним местима и зауставном делу ски-стазе.
Ски-стазе које су припремљене за скијање коришћењем вештачког снега морају да имају упозорење које се односи на потребну опрему за скијање.
Члан 32.
Ски-стаза која је поред рекреативног намењена и такмичарском скијашком спорту или само такмичарском скијашком спорту (у даљем тексту: такмичарска ски- стаза) мора да испуњава услове у погледу висинске разлике, дужине и ширине стазе, дебљине снега, заштитне мере, препарирања стазе и маркације, у складу са овим правилником.
Такмичарска ски-стаза мора, за време коришћења у сврхе рекреативног скијања, да испуњава услове утврђене овим правилником у погледу маркирања, сигнализације и предузимања мера које осигуравају безбедност скијаша.
Члан 33.
Такмичарске ски-стазе се могу уређивати само на травнатим подлогама без обзира на висину снега или на подлогама које су посебним мерама припремљене за уређење стаза великих брзина.
Уређење такмичарске ски-стазе нарочито обухвата: одређивање, уређење, ограђивање и означавање старта и циља (стартни простор са стартном кућицом, циљни простор са судијском кућицом); ограничавање такмичарског простора; припрему такмичарског терена (одстрањивање непожељних предмета, равнање бушотина и рупа, крпљење снегом окопнелих делова, утврђивање снега; постављање заштитних мрежа), постављање и утврђивање стазе, осигуравање стазе, постављање табли са натписима (рекламни панои и др.), означавање стазе; уређење простора и објекта за заштиту и припрему такмичара за старт; уређење прилазних стаза за гледаоце и самог гледалишта; постављање инсталација за припрему вештачког снега дуж стазе (водовод са хидрантним местима за поливање снега, инсталације и водовод за снежне топове и др.); постављање кабловског развода за мерне инструменте дуж стазе са местима за мерење међувремена и кабловског развода за енергетско напајање камера за пренос трка.
Простор за гледаоце мора се налазити на безбедном растојању од стазе за такмичење уз одговарајуће постављање препрека.
Такмичарске ски-руте и друге специјализоване стазе се уређују у складу са наменом стазе за одређену врсту такмичења.
Предузимање одговарајућих посебних мера уређења у погледу стазе обухвата и стазе за тренинг.
Члан 34.
У оквиру скијалишта мора да буде уређено место за слетање хеликоптера у циљу обезбеђења пружања хитне помоћи.
Члан 35.
На полазним и излазним станицама жичара и објеката уз трасу мора се омогућити сигурно вођење ужади и седежница или кабина у свим условима рада, као и сигурност код одржавања.
На простору за улазак и излазак из седежнице или кабине жичаре мора да буде обезбеђена безбедност рада, вучних уређаја и особа које се превозе. 
	
Кретање ужади, седежница или кабина на станицама мора да се одвија без опасности по скијаше.
Члан 36.
Ако се траса жичаре налази у близини железничке пруге, пута, далековода, аеродрома, места за слетање хеликоптера или других жичара, морају се обезбедити услови за спречавање појава међусобних сметњи и избегавање опасности које могу настати због таквог положаја и омогућити спасавање и евакуација особа са трасе жичаре.
Жичара се не може изградити поред објекта (стуб, високо дрвеће и сл.) који је ближи жичари или траси жичаре од висине тог објекта.
Жичаре морају да имају помоћни погон, а његово енергетско напајање мора бити независно од енергетског напајања главног погонског склопа.
Помоћни погон није потребан у случају да скијаши могу једноставно, брзо и сигурно напустити седежнице или кабине, првенствено вучне уређаје, чак и у случају ако нема помоћног погона.
Члан 37.
Приступ до подручја уласка и изласка, као и улаз и излаз особа са жичара, а нарочито на подручјима на којима постоји опасност од пада, морају да буду организовани у зависности од кретања и заустављања жичара на начин којим се омогућава безбедност скијаша.
Ако су жичаре пројектоване и користе се за превоз деце и особа с инвалидитетом и смањеном покретљивошћу опрема и уређење полазних и излазних станица морају омогућавати деци и особама с инвалидитетом и смањеном покретљивошћу да жичаре користе безбедно.
Технички услови утврђени од стране произвођача морају се спроводити у складу са техничком спецификацијом и утврђеним условима погона и рада.
У зависности од врсте постројења и околине у којој се жичара налази, морају се предузети мере за безбедност особа за време када жичара не ради и када се не може дуже време покренути.
Члан 38.
Покретни делови који се обично налазе на полазним и излазним станицама жичара морају бити инсталирани тако да се искључује свака опасност за људе и имовину, а ако та опасност постоји покретни делови морају бити опремљени заштитним уређајима којима се спречава контакт са деловима уређаја који могу проузроковати ванредни догађај. 
	
Заштитни уређаји из става 1. овог члана морају да буду израђени тако да се не могу једноставно уклонити или да се не може једноставно онемогућити њихово функционисање.
Систем жичара на скијалишту мора да се планира и изграђује тако да се омогући проток скијаша од полазних станица које су смештене у непосредној близини смештајних објеката или паркинга кроз цело скијалиште за најмање два сата и 30 минута.
Члан 39.
Припрема ски-стазе машинама за уређење стазе обавља се, по правилу, у време када жичаре не раде. 
	
Ако је употреба машина за уређење стазе нужна и за време рада жичаре, морају да се предузму посебне мере за обезбеђење сигурности скијаша у зависности од броја скијаша на стази, топографских околности, видљивости, својстава снега и ризика од лавина, а нарочито да се:
1) привремено у потпуности или делимично затвори ски-стаза или њен део;
2) упозоре скијаши преко редарске службе;
3) упозоре скијаши постављањем одговарајућег знака.
Машине за уређење стазе које стварају висок ризик настанка удеса (нпр. машине са предњом фрезом или са дизалицом, односно чекрком на уже) могу се користити само ван радног времена жичара или на затвореној ски-стази, односно затвореном делу ски-стазе.
Све употребљене препреке и сигнали опасности после завршетка рада машина за уређење стазе морају се без одлагања уклонити.
Члан 40.
Машина за уређење стазе која ради на припремању ски-стазе мора да:
1) буде обојена уочљивом бојом и опремљена одговарајућим кочионим системом за снежне услове;
2) означена одговарајућим светлима када се налази заустављена на ски-стази и то тако да је укључено једно ротирајуће предње светло, једно црвено задње светло и позициона светла.
Машина за уређење стазе по самој ски-стази мора да се креће десном страном ски-стазе и строго ограниченом брзином.
Машина за уређење стазе може се користити и за превоз изван скијалишта, када за то постоје посебно оправдани разлози, утврђени правилима о реду на скијалишту.
Члан 41.
Скијалиште мора бити опремљено:
1) одговарајућим бројем машина и уређаја за припрему, односно препарирање и одржавање (репарацију) ски-стаза, сразмерно броју и величини стаза у складу са техничким карактеристикама возила, тако да је обезбеђено дневно припремање, односно препарирање ски-стаза; 
	
2) разгласним уређајем јачине која омогућава ефикасно коришћење сразмерно величини скијалишта;
3) одговарајућим средствима везе којима се омогућава комуникација са возачима машина за уређење стаза и редарима на скијалишту; 
	
4) панорамским таблама и таблама за оријентацију;
5) спортском и другог опремом потребном за коришћење скијалишта у складу са законом и прописима донетим на основу закона.
III. МИНИМАЛНИ ТЕХНИЧКИ УСЛОВИ ЗА ОБЕЛЕЖАВАЊЕ СКИЈАЛИШТА
Члан 42.
Ски-стаза мора да буде обележена тако да скијаш:
1) пре почетка вожње може јасно да зна на ком делу стазе се налази и који је степен тежине ски-стазе;
2) при лошој видљивости може да нађе пут у долину односно до полазишта жичаре.
Члан 43.
Ски стазе морају да буду маркиране у зависности од степена тежине зеленом, плавом, црвеном или црном бојом, и то:
1) лаке стазе – зеленом бојом;
2) средње тешке стазе – плавом бојом;
3) тешке стазе – црвеном бојом;
4) екстремно тешке стазе – црном бојом.
Члан 44.
Ски-стаза мора да буде обележена на ивицама, са обе стране.
Маркације морају бити различито постављене на левој и десној ивици стазе код обостраног обележавања ски-стазе.
Ски-стазе и ски-путеви који се налазе у оквиру истог скијалишта обележавају се на јединствени начин.
Ако се код међусобно повезаних ски-стаза користе различити начини маркирања, у подручју где се прелази са једног система маркирања на други систем маркирања мора да буде истакнуто обавештење на промену система маркирања.
Члан 45.
На панорамским и оријентационим таблама, као и на проспектима са планом стаза, мора се указати на:
1) систем маркирања који се примењује у скијалишту (маркирање кроз средину или обострано маркирање);
2) начин на који се код обостраног маркирања врши разликовање маркација уз десну ивицу стазе од маркација уз леву ивицу стазе.
Члан 46.
Све ски-руте и стазе за мото санке маркирају се жутом бојом (штапови, заставице), независно од степена тежине. 
	
Члан 47.
Ски-стаза мора бити обележена целом дужином штаповима или шипкама одговарајуће боје у зависности од тежине стазе и одговарајуће висине која мора да буде виша од висине снега који се налази на стази.
Штапови и шипке из става 1. овог члана равномерно се распоређују на целој дужини стазе.
Лаке стазе не морају да буду обележене целом дужином ако је стаза у условима нормалне видљивости јасно видљива скијашу у целости са полазног места. 
	
Члан 48.
Изграђени објекти који се налазе на стази, а које скијаш не види јасно у условима нормале видљивости на растојању од најмање 30 m на лакој стази, 50 m на средње тешкој стази, 80 m на тешкој стази и 100 m на екстремно тешкој стази маркирају се уобичајеним средствима као што су заставице, флуоросцента боја, штапови у боји и слично, а у случају потребе уз маркације се ставља и одговарајући знак и објекат се облаже безбедним материјалом који амортизује ударе у случају судара.
Члан 49.
Маркације ски-стазе се у случају лошег времена допуњују наранџастом бојом за дневну светлост, а штапови или шипке који служе за маркирање морају делимично да буду премазани и флуоресцентном бојом или обавијени флуоресцентном фолијом.
Члан 50.
Лако приступачне и благо нагнуте површине које служе искључиво подучавању основних форми скијања не морају да се маркирају ако:
1) немају ризичних места;
2) су јасно видљиве њихове границе, односно ивице.
Члан 51.
Ски-стазе се обавезно обележавају на ивицама и то:
1) пре и у сужењима;
2) пре ограда;
3) код ризика сурвавања и укрштања са опасном дивљом ски-стазом.
Ивице ски-стазе могу се обележити обостраним маркирањем, постављањем мрежа и других средстава, природним топографским карактеристикама и на други одговарајући начин. 
	
Члан 52.
Маркације ски-стазе се нумеришу, осим ако су у питању кратке и прегледне стазе.
Нумерација маркација се врши одоздо на горе, у непрекидном низу.
Члан 53.
Ски-стаза обележава се одговарајућим симболима за степен тежине и таблом на којој је исписан назив стазе и степен тежине стазе и то на:
1) почетку стазе;
2) полазним станицама жичаре која води на стазу.
Члан 54.
Границе скијалишта обележавају се штаповима наранџасте боје.
Ако је корисник суседног скијалишта свој објекат, односно стазе затворио за коришћење и о томе издао обавештења, на границама скијалишта поставља се знак „затворено скијалиште”, осим у јако пошумљеним областима или на другом терену који није за скијање. 
	
На одговарајућим местима на скијалишту морају да се поставе табле са приказом временских и снежних прилика које владају на скијалишту, радним временом скијалишта и његових делова, информацијама о раду жичара и тлоцртом скијалишта са легендом.
На улазу у скијалиште мора да се постави табла са упутством о начину давања алпског знака стања нужде.
IV. МИНИМАЛНИ ТЕХНИЧКИ УСЛОВИ ЗА OДРЖАВАЊЕ СКИЈАЛИШТА
Члан 55.
За време трајања ски-сезоне, односно за време употребе скијалишта, опште стање скијалишта се контролише и одржава у исправном стању, односно у стању које омогућава наменско и безбедно коришћење стазе.
У време када није у употреби скијалиште се чува, а стазе и опрема на скијалишту редовно се одржавању.
Члан 56.
Летње одржавање обухвата нарочито: 
1) кошење траве и шибља; 
2) додатно сејање траве; 
3) текуће чишћење одводних канала и по потреби постављање додатне дренаже; 
	
4) одстрањивање тврдих предмета; 
5) контролу инсталација и друге опреме;
6) отклањање сувишних канала и валова на стази.
Зимско одржавање обухвата нарочито: 
1) контролу општег стања стазе; 
2) стално одстрањивање камења, шибља и других покретних предмета;
3) сигнализацију нових непокретних препрека;
4) крпљење оголелих и отопљених делова са новим снегом, табање и равнање снега, укључујући и наношење снега по ски-стази, посебно препарирање првог слоја снега;
5) затварање стазе приликом јаких окопњавања или других временских услова који негативно утичу на подобност стазе за безбедно скијање;
6) обраду или уклањање залеђених места;
7) одржавање полазне и излазне станице жичаре;
8) стално одржавање трасе ски-лифта;
9) контролу и поправке постављених маркација и ознака;
10) контролу и оправку оштећених или уништених постављених ограда, снегобрана и других објеката изграђених за обезбеђење скијања;
11) утврђивање настанка нових извора ризика на стази и њеној заштићеној зони који захтевају предузимање посебних мера безбедности.
Члан 57.
Одржавање ски-рута, такмичарских стаза и специјализованих стаза врши се у зависности од природе стазе и спортске активности која се на њој одвија.
У току ски-сезоне ски-стаза мора да се препарира кад снежни услови и стање снежне површине стазе настале употребом од стране скијаша то захтевају, ради обезбеђења сигурности скијања.
У току ски-сезоне, након сваког падања новог снега, стаза ски-руте мора поново да се прокрчи.
Ванредна контрола општег стања ски-стазе врши се када топографски и атмосферски односи, фреквентност на ски-стази и друге сличне околности указују да су настале или да је могућ настанак измена на стази које са собом носе ризике по безбедност скијаша.
Члан 58.
У циљу обезбеђивања од алпских ризика морају да се врше сталне и прецизне процене општих и месних временских прилика и стања снега.
У случају појаве ризика настанка лавине или другог алпског ризика морају да се предузму мере за обезбеђење сигурности лица која употребљавају ски-стазе.
Члан 59.
Део скијалишта на коме се изводе радови, ради безбедности скијаша, мора да се обележи постављањем одговарајућег знака и браника који морају бити обојени наизменично црвеном и белом бојом, превучени рефлектујућим материјалом, а у случајевима смањене видљивости на њима морају бити постављена и светла наранџасте боје.
V. ЗАВРШНА ОДРЕДБА
Члан 60.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00014/2009-02
У Београду, 7. јуна 2011. године
Министар,

Небојша Ћирић, с.р.
Министар,

Снежана Самарџић Марковић, с.р.
Министар,

Милутин Мркоњић, с.р.