На основу члана 26. став 2. Закона о Влади Републике Србије
(„Службени гласник РС”, бр. 5/91 и 45/93),
Влада Републике Србије доноси
 
 
ОДЛУКУ


о 
образовању Комисије за спровођење Акционог плана борбе против организованог 
криминала
„Службени гласник РС“, број
132 од 10. децембра 2004.
 
 
1.
Образује се Комисија за спровођење Акционог плана борбе против организованог криминала
(у даљем тексту: Комисија).
 
2.
Задатак Комисије је да:
–
координира активности на извршавању задатака утврђених Акционим планом борбе против
организованог криминала, усвојеног на Министарској конференцији земаља западног
Балкана у Бриселу 23. новембра 2003. године;
–
предлаже сарадњу са представницима међународних организација које покрећу иницијативе,
утврђују програме и на други начин учествују у борби против организованог криминала;
–
предлаже стратешке мере, као и мере у вези са усаглашавањем законодавства, које
су потребне у борби против организованог криминала и у овим питањима услов су приближавања
Европској унији;
–
прати реализацију предложених мера и остварује сарадњу са надлежним међународним,
страним и домаћим органима и организацима.
 
3.
Влада Републике Србије именује председника и чланове Комисије посебним решењем.
 
4.
Ради извршавања задатака из тачке 2. ове одлуке, Комисија може образовати стручне
тимове и ангажовати истакнуте стручњаке.
 
5.
Стручне и административно-техничке послове за потребе Комисије обавља Министарство
унутрашњих послова.
 
6.
Ова одлука ступа на снагу наредног дана од дана објављивања у „Службеном гласнику
Републике Србије”.
  
05 број 119-8218/2004
У Београду, 9. децембра
2004. године

Влада Републике Србије
Потпредседник,

Мирољуб Лабус, с.р.