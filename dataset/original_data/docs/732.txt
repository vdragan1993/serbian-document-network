На основу члана 86. став 1. тачка 9) Закона о матичним књигама („Службени гласник РС”, број 20/09),
Министар за људска и мањинска права, државну управу и локалну самоуправу доноси
 
ПРАВИЛНИК
о садржини и начину вођења евиденције о датим овлашћењима за обављање послова матичара

"Службени гласник РС", број 72 
	од 28. септембра 2011.
 
Предмет Правилника
Члан 1.
Овим правилником уређује се садржина и начин вођења евиденције о датим овлашћењима за обављање послова матичара (у даљем тексту: Евиденција).
Садржина Евиденције
Члан 2.
У Евиденцију се уписује: 
1) редни број уписа;
2) име и презиме матичара или заменика матичара;
3) ималац јавних овлашћења који је поднео предлог за давање овлашћења за обављање послова матичара; 
	
4) број и датум решења којим се даје овлашћење за обављање послова матичара;
5) степен стручне спреме коју је стекао матичар или заменик матичара;
6) датум када је положен посебан стручни испит за матичара;
7) да ли је дато овлашћење за вођење матичних књига у својству матичара или заменика матичара;
8) општина односно град и матично подручје за које је матичар овлашћен за вођење матичних књига;
9) број и датум решења о престанку овлашћења за обављање послова матичара;
10) напомена.
Образац Евиденције, као прилог 1, одштампан је уз овај правилник и чини његов саставни део.
Начин вођења Евиденције
Члан 3. 
Евиденција се води као јединствена електронска база података.
Евиденција се води у непрекидном низу бројева. 
Упис у Евиденцију
Члан 4.
Упис у Евиденцију врши се на основу решења о давању овлашћења за обављање послова матичара које доноси министар надлежан за послове управе.
Завршна одредба
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 119-110-00-79/2011-04
У Београду, 21. септембра 2011. године
Министар,
Милан Марковић, с.р.