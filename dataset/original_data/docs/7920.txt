На основу члана 16. став 2. Закона о здравственој заштити („Службени гласник РС”, број 107/05, 72/09 – др. закон, 88/10, 99/10, 57/11, 119/12, 45/13 – др. закон, 93/14, 96/15 и 106/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 – УС и 44/14),
Влада доноси
 
УРЕДБУ
о Националном програму за палијативно збрињавање деце у Републици Србији
"Службени гласник РС", број 22 од 4. марта 
				2016.
 
Члан 1.
Овом уредбом утврђује се Национални програм за палијативно збрињавање деце у Републици Србији и уређује се спровођење здравствене заштите којом се обухватају активности на унапређењу палијативног збрињавања деце на свим нивоима здравствене заштите у Републици Србији.
Члан 2.
Активности на унапређењу и очувању здравља спроводе се по Националном програму из члана 1. ове уредбе, који садржи утврђени циљ, активности и очекивани резултат.
Национални програм из члана 1. ове уредбе одштампан је уз ову уредбу и чини њен саставни део.
Члан 3.
Ова уредба ступа на снагу осмог дана од објављивања у „Службеном гласнику Републике Србије”.
05 број 110-2357/2016
У Београду, 3. марта 2016. године
Влада
Председник,
Александар Вучић, с.р.
НАЦИОНАЛНИ ПРОГРАМ ЗА ПАЛИЈАТИВНО ЗБРИЊАВАЊЕ ДЕЦЕ У РЕПУБЛИЦИ СРБИЈИ
1. УВОД
Захваљујући напретку педијатријске медицине током протеклих деценија бележи се снижење опште стопе смртности код деце. То истовремено значи продужено преживљавање деце са потенцијално смртоносним обољењима и патолошким стањима услед чега се проблематика сложеног и комплексног палијативног збрињавања актуелизује и у раном узрасту. 
Према дефиницији Светске здравствене организације палијативно збрињавање у педијатрији подразумева активан приступ и свеобухватне поступке усмерене према телесним, психолошким тешкоћама болесног детета уз истовремену свеобухватну подршку и помоћ његовој породици.
Палијативно збрињавање се код деце као мултидисциплинарни, тимски приступ започиње одмах по постављању дијагнозе болести или патолошких стања која у знатној мери скраћују трајање или могу да угрозе живот.
Сходно томе, палијативно збрињавање треба обезбедити током целог трајања болести, укључујући терминалну фазу када долази до отказивања животних функција услед изостанка резултата лечења основног обољења, уз наставак свих облика подршке породици у циљу превазилажења тешкоћа услед губитка детета. 
Особености палијативног збрињавања деце огледају се и у следећим елементима:
1) патолошка стања и обољења са индикацијама за палијативни приступ су по својој природи веома разноврсна, појединачно посматрано могу имати малу учесталост и углавном се разликују од патологије одраслог доба;
2) трајање палијативног збрињавања је тешко предвидети и може обухватати дужи временски период, укључујући и одрасло доба, са понављањем фаза опоравка и погоршања;
3) палијативно збрињавање треба прилагодити динамици развојних физичких и психичких карактеристика дечјег узраста, што захтева и специфичне вештине комуникације са децом;
4) оптимална приступачност и доступност сложених и комплексних палијативних поступака подразумевају усмеравање знатних људских и материјалних ресурса за подршку породици;
5) емотивно и психолошко оптерећење чланова породице, нарочито браће и сестара, се додатно увећавају када је у питању наследна болест са смртним исходом;
6) битни елементи палијативног збрињавања у педијатрији су прилагођавање свих поступака узрасту детета, као и обезбеђивање забаве, игре и одговарајућег образовања;
7) циљеви палијативног збрињавања су очување квалитета живота оболелог детета и његове породице, а нарочита пажња усмерена је према отклањању бола и других тегоба, уз омогућавање „предаха” члановима породице (привремено издвајање особа, најчешће родитеља, који су непосредно укључени у палијативно збрињавање), кao и посебна подршка током жалости у случају смртног исхода.
Палијативно збрињавање деце намењено је узрасту деце до навршених 18 година и захтева посебне вештине и ресурсе који као засебан сегмент треба да буду интегрални део националног здравственог система сваке земље.
Резултати бројних истраживања указују да палијативно збрињавање деце, када је то могуће, треба организовати у кућној средини и у породичном окружењу. Породично окружење могу обезбедити и особе које нису у сродству са дететом. Треба имати у виду да и у срединама са развијеном здравственом заштитом постоје тешкоће у организовању палијативног збрињавања деце. У том смислу посебно се наглашавају регионалне разлике у односу на расположивост и доступност палијативног збрињавања, недовољна сарадња здравственог и других система (социјална заштита; образовање и сл.), као и комуникација између професионалаца и других особа ангажованих у палијативном збрињавању (волонтери, удружења родитеља и сл.). Такође, истиче се проблем у препознавању потребе и начинима обезбеђивања „предаха” за чланове породице оболелог детета.
Још једна значајна разлика палијативног збрињавања деце од збрињавања одраслих, проистиче из захтева познавања развојних физичких и психичких карактеристика дечјег узраста и специфичне вештине комуникације са децом.
2. ДОМЕН ПАЛИЈАТИВНОГ ЗБРИЊАВАЊА ДЕЦЕ
Патолошка стања и обољења код којих је услед скраћеног трајања, односно угрожавања живота индиковано палијативно збрињавање уобичајено се сврставају у пет група приказаних у табели 1.
Према подацима из табеле 1. највећу учесталост имају патолошка стања и обољења из четврте и друге категорије, потом следи патологија неонаталног периода, док се према заступљености на 4. и 5. месту налазе друга категорија у којој доминирају малигна обољења, односно трећа категорија са неизлечивим прогресивним неуродегенеративним обољењима и урођеним поремећајима метаболизма.
Tабела 1. Патолошка стања и обољења са индикацијама за палијативно збрињавање у дечјем узрасту




Ознака групе


Карактеристике


Заступљеност
(%)
и рангирање према 
учесталости




I


Потенцијално смртоносна патолошка стања са могућим излечењем, али и ризиком да терапија остане без жељеног ефекта 
(малигне болести у почетним стадијумима, иреверзибилна оштећења органа са перспективом трансплантације: срце, бубрези, јетра)


17
(4)




II


Обољења која са великом вероватноћом скраћују живот, али уз терапијске могућности могу се постићи дужи периоди опоравка и нормалних активности 
(цистична фиброза, неуромишићна обољења, ХИВ/АИДС и др.)


23
(2)




III


Неизлечива обољења прогресивног тока код којих је палијативно збрињавање једини терапијски избор и могу да трају више година 
(неуродегенеративна обољења, као што је: Батенова болест, прогресивне урођене метаболопатије, малигна обољења код којих је дијагноза постављена у терминалним стадијумима


13
(5)




IV


Иреверзибилни и непрогресивни поремећаји са високим ризиком за смртни исход 
(церебрална парализа, конгениталне аномалије, трауматска или хипоксична оштећења централног и периферног нервног система)


28
(1)




V


Патолошка стања и обољења својствена перинаталном периоду (видети текст испод табеле)


20
(3)




Патолошка стања и обољења својствена перинаталном периоду када треба применити палијативне поступке обухватају четири категорије: 
1) пре или после рођења дијагностикована смртоносна стања (неизлечиви генетски поремећаји; тешке аномалије мозга; иноперабилне урођене аномалије), као и тешка оштећења органа и органских система (тешка обострана неразвијеност бубрега и др.);
2) екстремна незрелост – превремено рођење када се не очекује преживљавање (трајање трудноће мање од 25 недеља);
3) трајна оштећења мозга услед недостатка кисеоника (трећи стадијум хипоксично-исхемичне енцефалопатије; најтежи облици интракранијалног крварења);
4) пренатално или постнатално дијагностикована патолошка стања и обољења из прве три табеларно приказане групе која ће својим трајањем превазићи неонатални период.
Палијативно збрињавање и у неонатологији за основне циљеве има очување најбољег могућег квалитета живота болесног новорођенчета и његове породице и подразумева мере усмерене према отклањању бола, као и уздржавање од агресивних дијагностичких и терапијских поступака који продужавају терминалну фазу болести, уз континуирану комуникацију и психолошку подршку родитељима.
3. СТАНДАРДИ ПАЛИЈАТИВНОГ ЗБРИЊАВАЊА ДЕЦЕ
Европска мултидисциплинарна интернационална група експерата (International Meeting for Palliative Care Trento- IMPaCCT) препоручује следеће основне („минималне”) стандарде за палијативно збрињавање деце обухвата:
3.1. Пружање збрињавања 
1) циљ педијатријског палијативног збрињавања је побољшање квалитете живота детета и породице;
2) палијативно збрињавање започиње се одмах по постављању дијагнозе која индикује такав приступ (уз активно лечење основне болести);
3) палијативне мере прате лечење основног поремећаја и настављају се у целом току болести укључујући подршку у туговању после смрти детета;
4) сви палијативни поступци морају бити прилагођени узрасту детета са посебним уважавањем особености адолесцентског периода;
5) палијативно збрињавање пружа се у простору по избору детета или породице: сопствена кућа; посебни „хосписи” за децу (издвојени простори ван болничких установа са специјалном наменом за палијативно збрињавање деце), или наменски болнички простори (тзв. хоспитални хосписи), уз могућност промене места према потребама или измењеним жељама (флексибилност палијативног збрињавања).
3.2. Здравствена заштита и нега прилагођена узрасту и могућностима разумевања детета
1) родитељи су кључни за добробит детета. Они треба да буду присутни и укључени у све аспекте збрињавања детета, у складу с дететовим узрастом и жељама; 
2) тим здравствених радника и окружење у којем се пружа нега и заштита треба да испуњавају потребе деце различитог узраста, развојних фаза, као и когнитивних и комуникацијских способности; 
3) деци и адолесцентима треба пружити могућности за рекреацију у складу с њиховим узрастом и когнитивним способностима; 
4) комуницирање с децом која нису развила вербалне вештине и/или имају когнитивне потешкоће захтева специфично планирање и координацију; 
5) треба поштовати културолошке разлике у начину исказивања патње.
3.3. Јединица и јединство збрињавања
1) јединица збрињавања су дете и породица која пружа непосредну физичку, психолошку, духовну и социјалну подршку, без обзира на генетску сродност чланова породице са оболелим дететом;
2) неопходно је да се обезбеди приступачност и доступност медицинских услуга свих нивоа, као и ангажовање друштва у целини, у облицима прилагођених узрасним, когнитивним и едукативним способностима детета, уз уважавање актуелног културолошког контекста;
3) пошто се пруже све потребне информације о болести и могућностима лечења, дете и породицу треба укључити у разматрање потреба и приоритета збрињавања.
3.4. Управљање збрињавањем
1) породица, односно родитељски дом, треба да буде место пружања палијативног збрињавања кад год је то могуће; 
2) ако је дете смештено у болници или у хоспису, за њега треба обезбедити стручно педијатријско особље у окружењу усмереном на дете, заједно с децом са сличним развојним потребама. Деца се не смештају у болнице за одрасле или хосписе за одрасле; 
3) о деци треба да брину здравствени радници и здравствени сарaдници, обучени и увежбани да успешно испуњавају физичке, емоционалне и развојне потребе деце и њихових породица; 
4) свака породица треба да има приступ мултидисциплинарном холистичком педијатријском тиму стручњака палијативног збрињавања у свом дому, што укључује педијатра, медицинску сестру, социјалног радника, психолога. 
3.5. Тим и координација палијативног збрињавања
1) тим за палијативно збрињавање треба да је стручан за испуњавање физичких, психолошких, емоционалних и социјалних потреба детета и породице;
2) основни састав тима чине: лекар, медицинска сестра, социјални радник, дечји психотерапеут или психолог;
3) увек, када је то могуће, користити изворе стручне подршке из непосредне дететове околине;
4) стручно педијатријско палијативно збрињавање, подршка и савет обезбеђују се детету и породици 24 сата на дан, 365 дана годишње;
5) тим за збрињавање треба да препозна индивидуалност сваког детета и породице, да уважи њихове вредности, жеље и уверења, осим оних које би дете или родитеља изложили опасности, или би били у супротности са важећим етичким и правним нормама;
6) све особе које непосредно учествују у процесу збрињавања, професионалци или они којима то није професија, треба да добију психосоцијалну подршку и супервизију;
7) свака породица има право на именованог кључног здравственог радника или здравственог сарадника, који ће породици омогућити изградњу и одржавање одговарајуће мреже за подршку;
8) за координатора палијативног збрињавања се одређује један стручњак из тима. То је такозвани кључни радник који се стара да су сви поступци у складу са потребама детета и његове породице;
9) координатор збрињавања осигурава континуитет и свеобухватност поступака кроз сарадњу са социјалним службама, старање о обезбеђењу одговарајућих помагала и прилагођавању животног простора, правовременом пружању духовне потпоре, као и и организовању помоћи у збрињавању ради одмора – „предаха” чланова породице.
3.6 Комуникација и одлучивање
1) искрен и отворен приступ треба да буде основа сваке комуникације, а она треба да буде саосећајна, примерена дететовом узрасту и способности разумевања; 
2) родитеље треба препознавати као примарне неговатеље и треба им дати централну улогу и ангажовати као партнере у збрињавању и свим одлукама у вези са дететом; 
3) родитеље, дете, браћу и сестре треба информисати у складу са њиховим узрастом и могућностима да разумеју ситуацију; 
4) сваком детету треба омогућити да учествује у одлукама које се тичу његовог збрињавања, у складу с дететовим узрастом и могућностима да разумеју ситуацију; 
5) ситуације с високим ризиком конфликта треба предвидети, те унапред успоставити поступке за комуникацију, терапијску интервенцију и етичку консултацију; 
6) свака породица треба да добије прилику да се саветује с лекаром, специјалистом педијатрије који непосредно познаје стање њиховог детета, могућности дететовог лечења и збрињавања.
3.7. Ублажавање или отклањање тегоба
1) свако дете треба да има приступ професионалном фармаколошком, психолошком и физичком ублажавању бола и других тегоба, 24 сата дневно, 365 дана у години;
2) истовремено са физичким, ублажавају се или отклањају психолошке, социјалне и духовне тегобе, уз претходну процену симптома, како би дете могло да добије одговарајући третман у циљу задовољавајућег нивоа удобности и олакшања тегоба;
3) примењују се поступци засновани на доказима, прихватљиви за дете и његове родитеље, уз ангажовање мултидисциплинарног тима и применом одговарајућих комуникационих вештина.
3.8. Подршка породици
1) збрињавање за браћу и сестре, од тренутка успостављања дијагнозе, мора бити саставни део педијатријског палијативног збрињавања; 
2) подршка у туговању треба да је доступна целој породици све док то буде потребно; 
3) приликом збрињавања детета води се рачуна о потребама породице;
4) свакој породици омогућава се стручно саветовање о набавци практичних помагала и финансијска подршка, као и кућна помоћ у периодима стреса код куће.
3.9. Збрињавање ради одмора родитеља или неговатеља
1) свака породицa треба да има приступ флексибилном збрињавању ради одмора, у својој кући и у окружењу „дома далеко од куће”, уз одговарајуће педијатријско мултидисциплинарно збрињавање; 
2) неколико сати или дана омогућити „предах” – одмор за чланове породице укључене у негу, јер су веома важни за палијативно збрињавање;
3) „предах” – одмор се омогућује у кући привременом негом (у трајању од неколико сати или дана), од стране особе изван (уже) породице, или временски ограниченом смештају у хоспис.
3.10. Туговање
1) туговање је неизбежан процес након губитка, који захтева континуирану подршку у свим фазама болести, као и током умирања и после смрти: „све док је потребно”;
2) подршка у туговању мора бити доступна родитељима, неговатељима, али и другима на које су утицале дететова болест и смрт;
3) ова врста подршке је од нарочитог значаја за браћу и сестре оболелог – умрлог детета.
3.11. Едукација за палијативно збрињавање деце
1) сви стручњаци (медицински радници и сарадници) као и волонтери, непрофесионалци који раде на пружању педијатријског палијативног збрињавања захтевају одговарајућу едукацију, свеобухватан тренинг и стручну подршку; 
2) едукација о палијативном збрињавању деце треба да буде саставни део националних програма одговарајућих облика средњег, вишег и високог образовања, као и континуиране последипломске едукације;
3) сви облици формалне едукације за палијативно збрињавање деце организују се у посебним центрима одговарајућих образовних установа;
4) едукација се прилагођава организовању палијативног збрињавања у три нивоа сложености (примарни, секундарни и терцијарни ниво пружања здравствене заштите). 
3.12. Етички и правни аспекти
1) сва деца са потребом за палијативним збрињавањем треба да имају подједнаку приступачност и доступност том облику здравствене заштите;
2) палијативни приступ увек узима у обзир најбољи интерес детета и његове породице;
3) деца не смеју бити подвргнута третманима који им стварају тегобе и муке, ако им не доносе добробит; 
4) свако дете има право на адекватно ублажавање бола и других симптома, фармаколошким и интегративним методама, 24 сата дневно и сваког дана кад је то потребно; 
5) сваком детету треба приступати с поштовањем и уважавањем, и омогућавати приватност, ма какве год биле дететове физичке и интелектуалне способности;
6) потребе адолесцената и младих треба уважавати и унапред предвиђати њихово испуњавање; 
7) у терминалној фази, на крају живота, када је смртни исход неизбежан, треба чинити све што умањује тегобе, уз одустајање од поступака који продужавају фазу умирања;
8) није прихватљив и не подржава се било који облик еутаназије деце.
3.13. Образовање
1) сваком детету треба омогућити образовање, као и подршку да похађа школу у складу са законом; 
2) сваком детету треба пружити прилику да се игра и бави уобичајеним дечјим активностима.
3.14. Финансирање палијативног збрињавања деце
1) палијативна заштита доступна је свој деци и родитељима којима је потребна, без обзира на њихово финансијско стање или статус здравственог осигурања у складу са законом;
2) потребно је обезбеђивање одрживих решења за адекватно финансирање холистичког, мултидисциплинарног палијативног збрињавања деце у различитим окружењима, укључујући родитељски дом, школе, болнице и дечије хосписе; 
3) неопходно је обезбедити едукацију и увежбавање стручњака за палијативно збрињавање у складу са законом.
У циљу реализације наведених стандарда предлаже се организациони и едукациони модел са три нивоа:
Први ниво обухвата базични палијативни приступ за који су оспособљени сви здравствени радници и здравствени сарадници, посебно ако раде у примарној педијатријској заштити;
Други ниво обухвата опште палијативно збрињавање које се организује у примарној здравственој заштити или педијатријским одељењима секундарног или терцијерног нивоа здравствене заштите. Едукација је намењена здравственим радницима и здравственим сарадницима који у свакодневном раду имају контакте са децом чије здравствено стање захтева палијативни приступ;
Трећи ниво представља специјалистичко збрињавање на секундарном или терцијарном нивоу које пружају посебно едуковане особе које се у свакодневном раду претежно или искључиво баве проблематиком из домена палијативне неге. 
4. ПОТРЕБЕ ЗА ПАЛИЈАТИВНИМ ЗБРИЊАВАЊЕМ ДЕЦЕ У РЕПУБЛИЦИ СРБИЈИ
Половином 2011. године објављени су резултати „Анализе потреба за палијативним збрињавањем у Србији”. Документ је израђен у оквиру пројекта „Развој палијативног збрињавања у Србији”, а један од постављених циљева подразумева „идентификовање броја деце која живе са болешћу која ограничава живот и која умиру од такве болести”. Међутим, упркос екстензивном и студиозном методолошком приступу закључено је да „специфични подаци о деци која живе са неизлечивом болешћу или умиру од такве болести нису расположиви”. 
Експертска група за палијативно збрињавање деце Европског удружења за палијативно удружења истиче „да су подаци о броју, дијагнозама, узрасту, месту становања и социјалном статусу деце са обољењима и патолошким стањима која ограничавају трајање, односно угрожавају живот од фундаменталног значаја за организовање њиховог одговарајућег палијативног збрињавања”.
У таквој ситуацији оријентациона процена потреба за палијативним збрињавањем у Србији могућа је на основу екстраполације података из средина са напреднијом здравственом статистиком.
У расположивим изворима наводи се да од 10.000 деце и адолесцената 10–16 захтева палијативно збрињавање, док се морталитет тих болесника креће у распону од 1,2–3,6 /10.000. На основу изнетих података, у Републици Србији, са приближно 1,5 милиона деце и адолесцената узраста до 19 година може се очекивати да ће индикације за палијативно збрињавање имати 1.500–2.400 деце, од којих сваке године умире 170–540.
Наведени, прилично велики распони, могу се сузити у упоредном табеларном прегледу показатеља за Републику Србију и Ирску које имају приближно исти број деце и адолесцената. На основу приказаног, потреба за палијативним збрињавањем у Републици Србији очекује се код 1.700 педијатријских болесника од којих до 400 умире сваке године (Табела 2).
Табела 2. Приказ потреба за палијативним збрињавањем у Ирској са упоредном проценом за Републику Србију




Показатељ


Ирска


Република Србија




Број деце и адолесцената
(0–19 година)


≈ 1.300.000


≈ 1.500.000




Палијативно збрињавање
(број и стопа*)


1.400
(11,2)


1.700




Умрли


491


894




Умрли:
Узроци у домену палијативног збрињавања
(укупно и стопа)


354
(2,7)


405




*стопе на 10.000 деце и адолесцената 0–19 година
 процена на основу упоредног прегледа
Републички завод за статистику, 2012.




Новорођенчад чине око 20% од укупног броја деце узраста до 19, тј. са навршених 18 година, која захтевају палијативно збрињавање и 40% педијатријских болесника који умиру услед неизлечивих болести.
На основу изнетих података може се проценити да у Републици Србији индикације за палијативно збрињавање постоје код 1.500–1.700 деце узраста до 19 година, тј. са навршених 18 година, од којих 150–200 годишње умире у неонаталном периоду, а 250–300 деце у каснијем узрасту.
5. СИТУАЦИОНА АНАЛИЗА
Према резултатима „Глобалног атласа палијативног збрињавања” те поступке захтева 1.200.000 деце што чини 6% од укупних светских потреба за тим обликом здравствене заштите. Истовремено, чак у 2/3 земаља недостају одговарајући ресурси, приближно 20% земаља ствара услове за палијативне поступке код деце, док само мање од 5% националних система обезбеђује палијативно збрињавање у оквиру педијатријске здравствене заштите. 
Упркос значајним и растућим размерама, проблематика палијативног збрињавања деце се у великој већини земаља не решава на прихватљив начин.
Република Србија обезбеђује свеобухватну и бесплатну превентивну и куративну здравствену заштиту деци до 19, тј. са навршених 18 година. За децу са болестима које ограничавају, односно угрожавају живот, здравствену заштиту обезбеђују стручњаци у шест терцијарних институција (педијатријски хематоонколози, онколози, нефролози, неуролози итд.). У фокусу се још увек налазе деца са малигним обољењима, мада постоје значајни искораци када су у питању педијатријски болесници који захтевају трајну вештачку потпору дисања. Захваљујући пионирском десетогодишњем ангажовању лекара Службе за испитивање и лечење плућних болести Института за здравствену заштиту мајке и детета Србије „Др Вукан Чупић”, до сада је више од 40 деце укључено у програм кућне механичке вентилације. Међутим, још увек се деца са индикацијама за палијативну негу претежно збрињавају у установама терцијарног нивоа и то често у одељењима за интензивно лечење и негу. Према подацима Одељења за педијатријску интензивну терапију Института за здравствену заштиту мајке и детета Србије „Др Вукан Чупић”, код 67% болесника механичка вентилација примењује се због хроничних болести које су често у домену палијативне медицине. 
У установама терцијарног нивоа постиже се прихватљив степен мултидициплинарног приступа од стране тимова које чине педијатри, психолози, социјални радници, представници удружења родитеља, нутриционисти. Мултидисциплинарни приступ још увек не подразумева стручњаке са посебном едукацијом из области педијатријске палијативне медицине, а у знатној мери је занемарено и духовно збрињавање. Само у једној установи постоји тим за контролу бола, који врши процену бола и предузима одговарајуће мере у циљу његовог отклањања или ублажавања. Педијатријске установе терцијарног нивоа се у лечењу различитих хроничних болести у све већој мери ослањају на дневне болнице, а уз три педијатријска центра за лечење малигнх болести постоје родитељске куће које омогућавају лечење у породичном окружењу. Сва деца на хоспиталном лечењу могу да наставе школовање захваљујући посебном систему образовања који постоји у свим дечијим болницама. 
Значајан допринос у домену едукације даје Медицински факултет Универзитета у Београду програмом последипломске едукације из области палијативног збрињавања. Од 2013. године уведена је ужа специјализација из медицине бола, а од 2014. године постоји специјализација из палијативне медицине, које могу да упишу и педијатри. 
Међутим, збрињавање које се тренутно пружа деци која болују од неизлечивих болести још увек није организовано на оптималан начин на секундарном, а нарочито на нивоу примарне здравствене заштите. Тиме изостаје континуитет „физичких, емоционалних, социјалних и духовних елемената збрињавања”, за који је неопходно пружање подршке целој породици, као и збрињавање од тренутка постављања дијагнозе, током болести и у периоду жалости после смрти детета. 
У професионалним круговима као и у широј јавности још увек постоје предрасуде да се палијативно збрињавање деце изједначава са еутаназијом, а здравствени радници се осећају нелагодно када је реч о збрињавању умируће деце. Термин палијативно збрињавање изазива страх од „неуспеха”, немогућности излечења детета и доласка у ситуацију у којој се „ништа више не може учинити”. Стога је неопходна афирмација палијативног збрињавања као низа поступака који нуде алтернативу и наду медицинском особљу да могу пружити више умирућем детету и његовој породици, посебно у помоћи да дете не пати иако је његова болест неизлечива. Палијативно збрињавање представља велики изазов за професионалце, али пружа сазнање и осећање да се максимално помогло болесном детету. То је вештина која се може научити, а сва досадашња истраживања недвосмислено указују да је интегрисање палијативног збрињавања деце у постојећи систем педијатријске здравствене заштите оправдано и са економског аспекта. 
У припремним активностима за израду Националног програма за палијативно збрињавање деце у Републици Србији (у даљем тексту: Програм), обављено је анкетирање 374 лекара од којих су 313 или 89,7% специјалисти педијатрије, кроз пројекат Института за здравствену заштиту мајке и детета Србије „Др Вукан Чупић” и Министарства здравља. Анализа резултата показује да 3/4 анкетираних палијативно збрињавање сматра професионалном обавезом сваког, а само 15% да је то обавеза одређених педијатријских дисциплина (хематоонкологхија; неонатологија; неурологија; друге ретке болести). Велика већина (91% анкетираних) истиче да организација палијативног збрињавања захтева сталну подршку. У високом проценту (преко 90%) постоји слагање о значају медија и удружења родитеља за промоцију значаја палијативног збрињавања. Истовремено, 74% испитаника наводи да нема довољно знања из ове области, тако да само 1/3 анкетираних означава кућну средину као тежиште палијативног збрињавања деце, а мање од 40% сматра да палијативни приступ треба започети одмах по постављању дијагнозе обољења или патолошког стања које ограничава трајање, односно непосредно угрожава живот. Свест о недовољном познавању проблематике чак 90% испитаника изражава спремношћу за различите облике едукације из области палијативног збрињавања.
На основу ситуационе анализе може се рећи да Република Србија спада у ред земаља која има све услове за даљи развој и интеграцију палијативног збрињавања деце у постојећи систем педијатријске здравствене заштите. У прилог томе говори и позитиван однос лекара, педијатара као носилаца овог вида педијатријске медицине.
6. НОРМАТИВНЕ ОСНОВЕ ЗА ИЗРАДУ НАЦИОНАЛНОГ ПРОГРАМА ЗА ПАЛИЈАТИВНО ЗБРИЊАВАЊЕ ДЕЦЕ
Палијативно збрињавање, као сложени сегмент здравствене заштите, један је од приоритета здравствене заштите у Републици Србији. Иако су основни принципи палијативног збрињавања дефинисаних за одрасле болесникe преузети као основа за платформу педијатријске палијативне неге, бројне специфичности намећу потребу да се палијативно збрињавање деце спроводи у складу са специфичним медицинским и социјалним аспектима бриге о деци. Једна од најзначајнијих разлика између палијативног збрињавања деце и одраслих јесте што је палијативно збрињавање одраслих већ дуго препознато као посебна дисциплина у медицини, док палијативно збрињавање деце тек почиње да се развија.
Палијативно збрињавање болесника узраста до навршених 18 година није обухваћено посебним програмом, али је као право дато кроз постојеће законе и друге прописе у области здравства: Закон о здравственој заштити, Закон о здравственом осигурању, Национални програм тј. Уредбу о здравственој заштити жена, деце и омладине („Службени гласник РС”, број 28/09) и Стручно-методолошко упутство за спровођење Уредбе о Националном програму (2010), Национални план акције за децу, (2004) и Стратегију развоја здравља младих у Републици Србији, (2006). 
Од маја 2002. године постоји Савет за права детета Владе, саветодавно тело које чине експерти и представници Министарства здравља, Министарства за рад, запошљавање, борачка и социјална питања, Министарства просвете, науке и технолошког развоја Министарства правде и Министарства унутрашњих послова.
Потврђена је Конвенција УН о правима детета и усвојени су Миленијумски циљеви развоја. Национални Миленијумски циљеви развоја, УНИЦЕФ-ов документ „Свет по мери детета” и други документи који се односе на децу, у потпуности подржавају четири основна принципа Конвенције: Заштита од дискриминације; Најбољи интерес детета; Право на живот, опстанак и развој и Ставови детета (партиципација).
У изради Програма коришћене су препоруке из документа „Анализа потреба за палијативним збрињавањем деце у Србији” из 2011. године, који је настао у оквиру пројекта „Развој палијативног збрињавања у Србији”.
Још увек не постоје посебне, одговарајуће националне смернице којима би била стандардизована медицинска пракса заснована на доказима и доктринама за палијативно збрињавање деце. 
Право на палијативно збрињавање има свако, где год да се налази, ако пати од болести која му угрожава живот. Обавезу пружања палијативног збрињавања има сваки здравствени радник и сарадник, као што је психолог, психотерапеут и други, јер је дужан да примењује приступ палијативног збрињавања (у консултацији са здравственим радницима који су едуковани за палијативно збрињавање, ако је то потребно), без обзира на то о којој се болести или стадијуму болести ради. 
Савет Европе је наложио поштовање општих правила у области здравства, Статута Савета Европе, Европске социјалне повеље (European Social Charter) о праву на здравствену заштиту, Конвенције за заштиту људских права и биомедицине (Covention on Human Rights and Biomedicine), Конвенције о правима детета. Свим владама земаља чланицама Европске уније, Савет је наложио да се национална регулатива употпуни садржајем обавезног палијативног збрињавања и примене његове препоруке. То значи да je палијативно збрињавање интегрални део здравственог система и неотуђиви елемент права грађанина на здравствену заштиту. Такође, неопходно је развијати квалитетно збрињавање, које се спроводи хумано, са намером да постане есенцијални део здравствене заштите за пацијенте који се ближе крају живота. 
Признајући да сви којима се ближи крај живота, желе да их професионални здравствени радници третирају као личности које имају своју вредност и да им пруже стручну пажњу усмерену на очување њиховог достојанства и подстицање независности, палијативно збрињавање, као и сва медицинска нега, требало би да буду оријентисани према пацијенту, вођени потребама пацијента, и чињеницама да су достојанство и аутономија пацијента најважнији. Препоруке Савета су инкорпорисане у Стратегију за палијативно збрињавање („Службени гласник РС”, број 17/09) у Републици Србији, а такође чине специфичне циљеве и активности које дефинише овај Програм који је намењен деци и омладини до навршених 18 година. 
У изради Програма поштоване су и препоруке Европске мултидисциплинарне интернационалне групе експерата, које су преузете из Повеље асоцијације за палијативно збрињавање деце (АСТ), поменути Стандарди за палијативно збрињавање деце које даје IMPaCCT, као и принципи палијативног збрињавања које је Светска здравствена организација додала уз најновију дефиницију палијативног збрињавања. Палијативно збрињавање пружа ублажавање бола и других симптома, афирмише живот и гледа на смрт као на нормалан процес нема намеру нити да убрза нити да одложи смрт, нуди подршку пацијентима како би до тренутка смрти могли да живе што је могуће активније нуди систем потпоре како би се помогло породици да се суочи са ситуацијом у току пацијентове болести, као и у периоду њихове сопствене жалости због губитка вољене особе, користи тимски приступ у препознавању потреба пацијената и њихових породица, укључујући и саветовања током периода жалости, уколико је то потребно, побољшава квалитет живљења, а може такође позитивно да утиче на ток саме болести, може да се примени већ у раној фази болести, упоредо са низом других терапија чији је циљ да продуже живот, као што су хемиотерапија, радиотерапија, а укључује и она испитивања која су потребна за боље разумевање и лечење тешких клиничких компликација. 
Нормативно правни оквир за утврђивање Програма, представљају Закон о здравственој заштити („Службени гласник РС”, бр. 107/05, 72/09 – др. закон, 88/10, 99/10, 57/11, 119/12, 45/13 – др. закон 93/14 и 96/15), Закон о здравственом осигурању („Службени гласник РС”, бр. 107/05, 109/05 – исправка, 57/11, 110/12 – УС, 119/12, 39/14, 123/14, 126/14 – УС и 106/15), Закон о остваривању права на здравствену заштиту деце, трудница и породиља („Службени гласник РС”, број 104/13), Закон о правима пацијената („Службени гласник РС”, број 45/13), у којем је право на доступност једно од гарантованих права, Закон о здравственој документацији и евиденцијама у области здравства („Службени гласник РС”, број 123/14), као и Правилник о ближим условима за обављање здравствене делатности у здравственим установама и другим облицима здравствене службе („Службени гласник РС”, бр. 43/06, 112/09, 50/10, 79/11, 10/12 – др. пропис, 119/12 – др. пропис и 22/13), Правилник о условима и начину унутрашње организације здравствених установа („Службени гласник РС”, бр. 43/06 и 126/14), Правилник о садржају и обиму права на здравствену заштиту из обавезног здравственог осигурања и партиципацији за 2015. („Службени гласник РС”, број 1/15), Правилник о номенклатури здравствених услуга на примарном нивоу („Службени гласник РС”, број 76/13), Правилник о додатној, образовној, здравственој и социјалној подршци детету и ученику („Службени гласник РС”, број 63/09), Правилник о начину и поступку остваривања права из обавезног здравственог осигурања („Службени гласник РС”, 10/10, 18/10 – исправка, 46/10, 52/10 – исправка, 80/10, 60/11 – УС и 1/13) и Посебан протокол здравственог система за заштиту деце од злостављања и занемаривања из 2009. године.
7. ЦИЉЕВИ И АКТИВНОСТИ НАЦИОНАЛНОГ ПРОГРАМА
7.1 Општи циљ: Програма је свеобухватно збрињавање деце са патолошким стањима или обољењима која ограничавају трајање или угрожавају живот, ради достизања најбољег могућег квалитета живота за дете и његову породицу.
7.1.1 Специфични циљ: Промоција неопходности палијативног збрињавања деце за квалитет живота болесне деце и њихових породица, као и за друштвени значај у целини.
Циљ треба спроводити кроз следеће активности:
1) организовање промотивних активности у заједници, на националном и нивоу јединица локалне самоуправе, коришћење метода и технике здравствено-васпитног рада; 
2) организовање промоције путем интернета, електронских и штампаних медија (плаката, брошура и сл.), маркетиншких техника и др.;
3) упознавање јавности са значајем и особеностима палијативног збрињавања деце кроз организовање посебних мултидисциплинарних тимова и интерсекторску сарадњу;
4) оснаживање капацитета и остваривање сарадње са удружењима родитеља и грађана у промоцији палијативног збрињавања деце.
Oчекивани резултати: промотивне активности о неопходности палијативног збрињавања организују се на националном нивоу, користе се све врсте медија, одговарајућа динамика, а најмање једном месечно. Организовање посебних мултидисциплинарних тимова у здравственим установама на свим нивоима здравствене заштите, уз развој интерсекторске сарадње у већини јединица локалне самоуправе. Јавност се упознаје са значајем и особеностима палијативног збрињавања деце кроз организовање посебних мултидисциплинарних тимова и интерсекторску сарадњу. Остварује се сарадња међу одговарајућим удружењима родитеља и грађана, по питању палијативног збрињавања деце, уз јачање њихових капацитета.
7.1.2 Специфични циљ: Едукација здравствених радника и сарадника на свим нивоима здравствене заштите деце.
Циљ треба спроводити кроз следеће активности:
1) увођење базичне едукације о особеностима палијативног збрињавања деце у програме основних студија медицине и сродних дисциплина, као и у основне струковне студије у складу са законом;
2) организовање различитих облика континуиране медицинске едукације намењене здравственим радницима и здравственим сарадницима;
3) увођење проблематике палијативног збрињавања деце у специјалистичко последипломско усавршавање здравствених радника и сарадника;
4) планирање различитих облика последипломског усавршавања (уже специјализације, струковне специјализације, мастер студије и др.) здравствених радника и сарадника који се у свом раду искључиво баве децом која захтевају палијативно збрињавање.
Oчекивани резултати: у основне студије медицине и у 50% основних струковних студија уведи се област палијативног збрињавања деце и дефинисан програм. Организује се више едукативних семинара из области палијативног збрињавања деце у оквиру континуиране медицинске едукације намењених за најмање 30% здравствених радника и здравствених сарадника. У специјалистичко последипломско усавршавање из области педијатрије и других сродних грана уводи се уведена област палијативног збрињавања деце и дефинисан програм за здравствене раднике и здравствене сараднике који се у свом раду искључиво баве децом која захтевају палијативно збрињавање, уз припрему посебних програма последипломске едукације.
7.1.3 Специфични циљ: Едукација оболелог детета, породице и других учесника укључених у палијативно збрињавање.
Циљ се спроводи кроз следеће активности:
1) дете и породица упознају се са природом болести и методама палијативног збрињавања (израда писмених упутстава, предавања, семинара, практичне обуке, радионице и др.);
2) дете и родитељи се обучавају за одговарајућу примену одређених поступака из домена палијативног збрињавања; 
3) организује се едукација других професионалаца који раде са децом (вртићи, предшколске установе, школе, установе социјалне заштите);
4) обучавање и организовање волонтере за пружање подршке деци и породици.
Oчекивани резултати: израђују се писмена упутства за децу и родитеље за патолошка стања и обољења са индикацијама за палијативно збрињавање у дечјем узрасту, која имају највећу учесталост јављања, после чега се приступа изради упутстава и за остала патолошка стања и обољења која захтевају палијативно збрињавање. Организују се различити видови групног рада (предавање, семинар, радионица и сл.) са родитељима деце која имају потребу за палијативним збрињавањем у здравственим установама на свим нивоима здравствене заштите. Унапређује се знање и пракса већине родитеља о нези и примени одређених поступака из домена палијативне неге, за професионалце у предшколским установама, школама, установама социјалне заштите, организовањем едукативних семинара о основама палијативне неге и најважнијим поступцима у јединицама локалне самоуправе, уз повећање броја волонтера за пружање помоћи деци и породицама за најмање 10%.
7.1.4 Специфични циљ: Постизање потпуне процене и ефикасне контроле бола.
Циљ се спроводи кроз следеће активности:
1) уводе се и примењују стандардизоване методе за процену и мерење јачине бола;
2) израда писмених упутстава о општим принципима контроле бола код деце (водичи, стручно-методолошка упутства);
3) осигурава се превенција бола код дијагностичких и терапијских процедура (процедурална аналгезија);
4) обезбеђује се примена одговарајућих фармаколошких средстава за контролу бола код деце;
5) обезбеђује се доступност и приступачност одговарајућих лекова у облицима прикладним за примену код деце;
6) омогућава се примена одговарајућих нефармаколошких начина за контролу бола код деце.
Очекивани резултати: за контролу бола код деце обезбеђује се примена одговарајућих фармаколошких средстава и лекова у облицима прикладним за примену код деце. Већина здравствених установа на свим нивоима има јасно дефинисана упутства о општим принципима контроле бола код деце, на свим дечјим болничким одељењима, у току дијагностичких и терапијских процедура осигурава се превенција бола. За контролу бола код деце обезбеђује се примена одговарајућих фармаколошких средстава у облицима прикладним за примену код деце, а свој деци која имају болове примењује се одговарајући нефармаколошки начини за контролу бола.
7.1.5 Специфични циљ: Постизање контроле телесних тегоба и промена узрокованих основном болешћу.
Циљ се спроводи кроз следеће активности:
1) стварају се услови за превенцију и лечење дисајних тегоба фармаколошким и нефармаколошким мерама;
2) стварају се услови за превенцију и лечење органа за варење и поремећаја исхране;
3) стварају се услови за превенцију и лечење неуролошких и менталних поремећаја;
4) стварају се услови за превенцију и лечење кожних промена, са посебним освртом на декубитусе;
5) стварају се услови за превенцију и лечење хематолошких поремећаја, са посебним освртом на поремећаје згрушавања крви.
Oчекивани резултати: на свим нивоима здравствене заштите, укључујући и кућне услове, стварају се услови за превенцију и лечење дисајних тегоба, органа за варење и поремећаја исхране, неуролошких и менталних поремећаја, кожних промена, са посебним освртом на декубитусе, хематолошких поремећаја, са посебним освртом на поремећаје згрушавања крви.
7.1.6 Специфични циљ: Обезбеђивање психолошке подршке детету, породици и пружаоцима збрињавања.
Циљ се спроводи кроз следеће активности:
1) уводе се стандардизоване методе за препознавање психолошких потреба детета и породице;
2) стварају се услови за пружање психолошке подршке детету у јачању механизма превладавања у процесима прихватања свих аспеката болести и лечења;
3) стварају се услови за пружање психолошке подршке родитељима и породици током палијативног збрињавања, укључујући и фазу туговања;
4) обезбеђује се остваривање права на задовољење потреба детета и породице;
5) развијање модела превенције менталног здравља здравствених радника и сарадника који учествују у пружању палијативног збрињавања деце.
Oчекивани резултати: стандардизоване методе за препознавање психолошких потреба детета и породице уводе се у већини здравствених установа, на свим нивоима здравствене заштите и у већини јединица локалне самоуправе, кроз сарадњу дома здравља и других здравствених установа са установама социјалне заштите, стварају се услови за пружање психолошке подршке детету у јачању механизма превладавања у процесима прихватања свих аспеката болести и лечења, у здравственим установама и у већини јединица локалне самоуправе, кроз сарадњу дома здравља и других здравствених установа са социјалном заштитом, стварају се услови за пружање психолошке подршке родитељима и породици током палијативног збрињавања, укључујући и фазу туговања, у здравственим установама и у већини јединица локалне самоуправе стварају се услови за остваривање права на задовољење потреба детета и породице, у већини здравствених установа свих нивоа здравствене заштите развијају се модели превенције менталног здравља здравствених радника и здравствених сарадника који учествују у пружању палијативног збрињавања деце.
7.1.7 Специфични циљ: Обезбеђивање социјалне подршке детету и породици
Циљ се спроводи кроз следеће активности:
1) препознавање и задовољење индивидуалних социјалних потреба болесног детета и његове породице, укључујући набавку средстава неопходних за палијативно збрињавање;
2) омогућавање одговарајућег друштвеног живота и образовање у кућним и болничким условима у складу са развојним потребама и могућностима детета (приступ и боравак у предшколским и школским установама, родитељској кући).
Oчекивани резултати: у већини јединица локалне самоуправе, стварају се услови за препознавање и задовољавање индивидуалних социјалних потреба болесног детета и његове породице, укључујући и набавку средстава неопходних за палијативно збрињавање, у већини релевантних здравствених установа и дечјих болничких одељења (неонталогија, педијатрија, дечја хирургија) и у већини јединица локалне самоуправе стварају се услови за друштвени живот и образовање у кућним и у болничким условима у складу са развојним потребама и могућностима детета.
7.1.8 Специфични циљ: Адекватна комуникација са дететом и породицом
Циљ се спроводи кроз следеће активности:
1) унапређују се знања и вештина комуникације здравствених радника и здравствених сарадника са дететом и породицом;
2) обезбеђује се одговарајући простор и време за примену метода комуникације прилагођених болесном детету и породици.
Oчекивани резултати: у свим домовима здравља и релевантним службама у јединици локалне самоуправе успоставља се сарадња здравствених радника и здравствених сарадника са дететом и породицом, у већини дечјих болничких одељења (неонталогија, педијатрија, дечја хирургија и сл.) и у већини јединица локалне самоуправе обезбеђује се одговарајући простор и одређено време за примену метода комуникације прилагођених болесном детету и породици.
7.1.9 Специфични циљ: Збрињавање оболелог у последњој фази живота, уз подршку породици.
Циљ се спроводи кроз следеће активности:
1) детету се обезбеђују одговарајући услови за физичку удобност, емоционалну и потпору, као и мир и достојанство у последњим часовима живота;
2) усвајају се етичка правила поступања која чувају интегритет детета, не убрзавају, али и не одлажу неизбежан смртни исход;
3) стварају се услови за задовољење различитих потреба и захтева родитеља у последњој фази живота детета.
Очекивани резултати: у здравственим установама свих нивоа здравствене заштите, у којима се лече болесна деца, обезбеђују се услови за физичку удобност, емоционалну потпору, као и мир и достојанство у последњим часовима живота; у здравственим установама свих нивоа здравствене заштите, у којима се лече болесна деца, усвајају се етичка правила поступања која чувају интегритет детета, не убрзавају, али и не одлажу неизбежан смртни исход, у здравственим установама свих нивоа здравствене заштите, у којима се лече болесна деца, стварају се услови за задовољење различитих потреба и захтева родитеља у последњој фази живота детета.
7.1.10 Специфични циљ: Унапређење квалитета стручног и научно-истраживачког рада из домена палијативног збрињавања.
Циљ се спроводи кроз следеће активности:
1) обезбеђују се циљеви и активности Програма, стручно-методолошко упутство и пратећи водичи добре праксе као и процедуре, у складу са принципима медицине засноване на доказима, односно са професионалним стандардима;
2) дефинишу се показатељи за праћење и контролу реализације циљева и активности Програма;
3) реализују се стручни и научно-истраживачки пројекти из домена палијативног збрињавања;
4) успоставља се међународна стручна и научна сарадња.
Очекивани резултати: као пратећа документа Програма, сачињавају се стручно-методолошко упутство за примену Програма, одговарајући водичи добре праксе, протоколи и процедуре, све у складу са принципима медицине засноване на доказима, односно са професионалним стандардима, праћење и контрола реализације циљева и активности Програма врши се континуирано на основу дефинисаних показатеља, организују се и спроводе се стручни и научно истраживачки пројекти из домена палијативног збрињавања, успоставља се међународна стручна и научна сарадња.
7.2 Општи циљ: Програма је интегрисање палијативног збрињавања деце у све нивое здравственог система.
7.2.1 Специфични циљ: Остваривање континуираног увида у потребе за палијативно збрињавање деце.
Циљ се спроводи кроз следеће активности:
1) израђује се листа патолошких стања и обољења која захтевају палијативно збрињавање;
2) дефинише се минимални сет података за израду одговарајуће базе;
3) израђује се регистар деце корисника палијативног збрињавања и централизује се обрада података;
4) прати се учесталост (преваленција, инциденција), оболевање и умирање (морбидитет и морталитет) деце са потребама за палијативно збрињавање.
Очекивани резултат: израђује се листа патолошких стања и обољења која захтевају палијативно збрињавање, дефинише се минимални сет података за израду одговарајуће базе, започиње обрада података о деци која захтевају палијативно збрињавање на националном нивоу и уводи се регистар; прати се учесталост (преваленција, инциденција), као и обољевање и умирање (морбидитет и морталитет) деце са потребама за палијативно збрињавање.
7.2.2 Специфични циљ: Дефинисање и усклађивање националних стандарда и норматива за палијативно збрињавање деце са европским препорукама.
Циљ се спроводи кроз следеће активности:
1) дефинишу се кључни елементи збрињавања, истиче се и оснажује се породица као основна јединица збрињавања и обезбеђује се мултидисциплинарни тимски приступ са јединственом координацијом;
2) израђују се нормативи за неопходне ресурсе (простор, кадар и опрема) на свим нивоима здравствене заштите;
3) предвиђају се начини обезбеђења одмора – предаха за чланове породице укључене у палијативно збрињавање.
Очекивани резултати: стандарди и нормативи за палијативно збрињавање дефинисани су за све нивое здравствене заштите и усклађени су са европским препорукама, обезбеђујући мултидисциплинарни тимски приступ, уз оснаживање породице, укључујући и предвиђен начин обезбеђења одмора – предаха за чланове породице укључене у палијативно збрињавање.
7.2.3 Специфични циљ: Кроз одговарајуће организационе моделе обезбедити оптималну доступност свих нивоа палијативног збрињавања деце.
Циљ се спроводи кроз следеће активности:
1) усклађује се модел палијативног збрињавања који одговара постојећем примарном, секундарном и терцијарном нивоу здравствене заштите;
2) усваја се модел према коме је тежиште палијативног збрињавања примарна здравствена заштита, односно кућна средина;
3) омогућава се да наведени модел у случају потребе повремено обезбеди палијативно збрињавање у посебним организационим јединицама педијатријских одељења и дневним болницама клиничко-болничких центара и општих болница (секундарни ниво);
4) на терцијарном нивоу у педијатријским клиникама и институтима, као и специјализованим здравственим установама обезбедити услове за високоспецијализоване поступке палијативног збрињавања деце;
5) дефинише се састав и формирају се одговарајући мултидисциплинарни, по потреби и мобилни тимови за све нивое палијативног збрињавања;
6) обезбеђује се подједнака доступност, приступачност, као и могућност коришћења различитих нивоа палијативног збрињавања током времена (флексибилност) кроз систем организовања.
Очекивани резултати: модел палијативног збрињавања деце усклађује са постојећем системом организације на примарном, секундарном и терцијарном нивоу здравствене заштите; усваја се модел према коме је тежиште палијативног збрињавања примарна здравствена заштита, односно кућна средина; омогућава се да наведени модел, у случају потребе, повремено обезбеди палијативно збрињавање у посебним организационим јединицама педијатријских одељења и дневним болницама клиничко-болничких центара и општих болница (секундарни ниво), у педијатријским клиникама и институтима на терцијарном нивоу, као и специјализованим здравственим установама обезбеђују се услови за високоспецијализоване поступке палијативног збрињавања деце, формирају се одговарајући мултидисциплинарни, а по потреби и мобилни тимови за све нивое палијативног збрињавања, кроз систем организовања обезбеђује се подједнака доступност, приступачност, као и могућност коришћења различитих нивоа палијативног збрињавања током времена (флексибилност).
7.2.4 Специфични циљ: Успостављање стручне координације у области палијативног збрињавања деце.
Циљ се спроводи кроз следеће активности:
1) формирају се стручна тела за палијативно збрињавање деце;
2) у области палијативног збрињавања јача се интерсекторска сарадња (здравствени сектор, социјална заштита, образовање и сл.), као и сарадња са удружењима грађана.
Очекивани резултати: стручно тело за палијативно збрињавање деце формира се, уз интензивирање интерсекторске сарадње, као и сарадња са удружењима грађана. 
7.2.5 Специфични циљ: Нормативно регулисање и финансирање палијативног збрињавања у Републици Србији.
Циљ се спроводи кроз следеће активности:
1) предвиђени циљеви и активности Програма спроводе се у складу са законским и подзаконским актима; 
2) обезбеђује се, у складу са прописима, финансирање пружања услуга које омогућавају делотворан и одржив модел палијативног збрињавања деце.
Очекивани резултати: предвиђени циљеви и активности Програма спроводе се у складу са законским и подзаконским актима, финансијска средства за услуге обезбеђују се у складу са прописима који омогућавају делотворан и одржив модел палијативног збрињавања деце.
8. УПРАВЉАЊЕ И КООРДИНАЦИЈА АКТИВНОСТИМА
Институт за јавно здравље Србије „Др Милан Јовановић Батут”, преко мреже института и завода за јавно здравље организује и координира прикупљање података који обезбеђују увид у активности и резултате Програма, а на основу Закона о здравственој документацији и евиденцијама у области здравства и у складу са Уредбом о Националном програму здравствене заштите жена, деце и омладине.
Институти и заводи за јавно здравље одређују свог представника који прати спровођење Програма за одређени управни округ, учествује у изради плана активности домова здравља, обавља стручне консултације за потребе спровођења Програма са домом здравља, специјализованим установама и дечјим болничким одељењима. Институти и заводи за јавно здравље, припремају извештај о спровођењу Програма за одређени управни округ.
Дом здравља покреће, организује и спроводи Програм у јединицама локалне самоуправе на територији за коју је основан. Дом здравља образује тим за спровођење Програма кога чине: руководилац тима и начелници службе за здравствену заштиту предшколске и школске деце, патронажне службе, начелник службе за социјалну медицину и друге специјалистичке службе које учествују у спровођењу Програма. Спољни чланови тима су представници центара за социјалну заштиту на локалном нивоу, волонтери и др. Тим је задужен за достављање извештаја институту, односно заводу за јавно здравље. Специјализоване установе и дечја болничка одељења из плана мреже здравствених установа у којима се лече деца, такође образују тим за спровођење Програма кога чине, у зависности од установе: неонатолог, односно педијатар, интерниста, анестезиолог, ако има педијатра или др. специјалиста са додатном едукацијом за палијативно збрињавање, као и специјалиста социјалне медицине, дечји психијатар, психолог, социјални радник и други чланови тима, као и главна медицинска сестра. Руководиоци тимова непосредно сарађују са одабраним представником Института, односно завода за јавно здравље, као и са представником референтног функционалног центра за палијативно збрињавање деце у Републици Србији, који се налази у Универзитетским центрима у Београду, Нишу, Новом Саду и Крагујевцу.
9. ПРАЋЕЊЕ И ПРОЦЕНА СПРОВОЂЕЊА ПРОГРАМА
Праћење и процену спровођења Програма, на основу прикупљања, обраде и анализе прописаних здравствено-статистичких и других података, односно показатеља предвиђених Програмом, као и на основу непосредног увида за подручје појединих јединица локалне самоуправе и управног округа, односно филијала Републичког фонда за здравствено осигурање, врше надлежни институти, односно заводи за јавно здравље. Њихове активности усмерава и координира Институт за јавно здравље Србије „Др Милан Јовановић Батут”. За разматрање анализа, односно извештаја о спровођењу Програма, за стручно-методолошко упутство, водиче добре праксе, као и за друга питања надлежна је одговарајућа републичка стручна комисија. Извештаје о спровођењу Програма, континуирано, на шест месеци припремају и достављају Институту за јавно здравље Србије носиоци програмских целина: дом здравља за ниво јединице локалне самоуправе; специјализоване установе, дечја болничка одељења, односно педијатријске установе – у оквирима своје делатности; односно заводи за јавно здравље за одређени управни округ. На основу достављених извештаја, Институт за јавно здравље Србије сачињава збирни извештај који доставља Министарству здравља и референтним универзитетским центрима у Крагујевцу, Нишу, Новом Саду и Београду.
10. ФИНАНСИРАЊЕ ОСТВАРИВАЊА ЦИЉЕВА И АКТИВНОСТИ НАЦИОНАЛНОГ ПРОГРАМА
За спровођење Програма нису потребна финансијска средства из буџета Републике Србије за 2016. годину. За наредне две фискалне године средства ће се одредити у оквиру лимита које одреди Министарство финансија за Раздео 25 – Министарство здравља.