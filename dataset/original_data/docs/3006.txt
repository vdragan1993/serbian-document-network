На основу члана 16а. став 2. и члана
50. став 1. Закона о Народној банци Југославије (“Службени лист СРЈ”, бр.
32/93, 41/94, 61/95, 29/97, 44/99 и 73/2000), гувернер Народне банке Југославије
доноси
 
ОДЛУКУ
о издавању и
основним обележјима новчанице од 10 динара
„Службени
лист СРЈ“, број
24 од 25.
маја 2001. 
 
 
1. Народна банка Југославије издаће новчаницу
од 10 динара.
 
2. Новчаница од 10 динара штампаће се
на белој заштићеној хартији са мултитонским воденим знаком у виду портрета Вука
Стефановића Караџића и са уграђеном испрекиданом заштитном нити сребрне боје, која
садржи микротекст “НБЈ-NBJ” који се континуирано понавља и чита и с лица
и с наличја новчанице (заштитна нит и микротекст су с лица јасно видљиви, а с наличја
под светлошћу која новчаницу чини транспарентном). У папир су уграђена и влаканца
у жутој, плавој и црвеној боји, од којих су жута и црвена видљива под светлошћу
лампе са ултраљубичастим зрацима. Новчаница ће се штампати у техници вишебојне линијске
офсет штампе, а нумерација на наличју новчанице техником високе штампе. Та нумерација
је штампана у црвеној флуоресцентној боји и садржи две словне ознаке и седам нумеричких.
 
3. Новчаница од 10 динара имаће димензије
62 х 131 mm.
 
Лице новчанице
 
4. Диспозиција је хоризонтална.
На левој страни је портрет Вука Стефановића
Караџића. У доњем левом углу, у позитиву, ћирилицом и латиницом исписане су речи
“Вук Стефановић Караџић”, а испод њих године његовог рођења и смрти
“1787–1864”.
На пуном штампаном делу горе десно од
портрета приказана је отворена књига с Вуковим прибором за писање и наочарима (експонати
сталне поставке Музеја Вука и Доситеја у Београду).
Доле десно од портрета аплицирана су три
слова модерне српске азбуке (почетно слово азбуке и два слова која је Вук увео у
азбуку), а у позадини композиције дискретно је дат лик слепог гуслара Филипа Вишњића.
Ознака вредности апоена “10” дата у негативу
смештена је у горњем десном углу пуног штампаног дела, а она дата у позитиву – у
доњем десном делу беле површине.
Текст “Народна банка Југославије”, исписан
ћирилицом у два реда, смештен је на белој површини у десном делу, а исти текст исписан
латиницом у два реда – у близини леве маргине новчанице, и то речи “Народна банка”
у позитиву, а реч “Југославије” у негативу.
Изнад речи “Југославије” исписане латиницом
у негативу изведен је прозирни регистар, који представља половину укупне слике чија
се целина може сагледати тек заједно са одговарајућим делом слике на наличју новчанице
(укупну слику чине два концентрична шестоугаоника). На десној страни пуног штампаног
дела исписан је, у два реда, текст “десет динара”, и то у горњем у негативу ћирилицом,
а у доњем у позитиву латиницом. Ћирилични текст “Фалсификовање се кажњава
по закону” смештен је у горњем левом делу беле површине, а исти текст исписан латиницом
– уз десну ивицу новчанице, на окержутој подлози. Уз леву маргину исте окержуте
подлоге налази се, у негативу, микротекст “НБЈ-NBJ”, који се континуирано
понавља.
 
Наличје новчанице
 
5. Диспозиција је вертикална.
На десној страни пуног штампаног дела
доминира фигура Вука Стефановића Караџића (детаљ са фотографије из Музеја Вука и
Доситеја у Београду).
Лево од фигуре дат је детаљ са оригиналне
фотографије на којој су учесници “Првог свесловенског скупа” одржаног у Прагу
1848. године. У средишту композиције препознаје се лик Вука Стефановић Караџића.
Испод композиције приказана су слова (у виду фриза) која је Вук увео у модерно ћирилично
писмо, а укупну композицију употпуњују следећи мотиви: почетно слово азбуке у горњем
левом углу пуног штампаног дела и фриз од слова у доњем делу пуног штампаног дела
– дати по узору на тип писма које имају стари рукописни споменици.
Ознака вредности апоена “10” дата у позитиву
смештена је у горњем десном углу беле површине, а она дата у негативу – у доњем
левом углу пуног штампаног дела.
У горњем десном углу пуног штампаног дела
исписан је текст “десет динара”, и то у позитиву ћирилицом а (испод тога) у негативу
латиницом. У доњем десном  делу беле површине ћирилицом и латиницом, исписане су
у три реда, одозго надоле, речи “Београд”, “година” и “гувернер”, са ознаком године
“2000” у негативу.
Испод њих је факсимил потписа гувернера
М. Динкића. Уз горњу и доњу ивицу пуног штампаног дела исписан је текст “Народна
банка Југославије – Завод за израду новчаница и кованог новца – Топчидер” (у горњем
делу ћирилицом, а у доњем латиницом). У доњем десном углу штампаног дела исписан
је у позитиву, наизменично ћирилицом и латиницом и у неколико редова, микротекст
“10 динара”.
У горњем левом углу новчанице графички
је приказан грб СР Југославије, а окержуто поље испод грба садржи мултипликован
микротекст “YU”.
У доњем десном углу пуног штампаног дела
налази се други део прозирног регистра из тачке 4. став 6. ове одлуке.
 
6. На лицу и наличју новчанице преовлађују
тонови окержуте боје, уз дискретне браон и зелене нијансе. Флуоресцентна жута боја
на лицу и наличју новчанице јасно је видљива под светлошћу лампе са ултраљубичастим
зрацима.
 
7. Ова одлука ступа на снагу даном објављивања
у “Службеном листу СРЈ”.
 
О. бр. 30 
25. маја
2001. године 
Београд 
Гувернер
Народне банке
Југославије
Млађан Динкић, с. р.