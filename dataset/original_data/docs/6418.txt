На основу члана 7. став 4. Закона о ваздушном саобраћају („Службени гласник”, бр. 73/10, 57/11, 93/12, 45/15 и 66/15),
Министар унутрашњих послова доноси
 
ПРАВИЛНИК 
о летовима посебне намене за оперативне потребе Министарства унутрашњих послова
"Службени гласник РС", број 25 од 9. марта 
				2016.
 
Предмет правилника 
Члан 1.
Овим правилником се прописују летови посебне намене за потребе Министарства унутрашњих послова (у даљем тексту: Министарство) – оперативни ваздушни саобраћај, дефинишу се летачке операције, процедуре извршења, поступци, ваздухоплови, посаде, минимална опрема и други стандарди.
Значење израза
Члан 2.
Поједини изрази који се користе у овом правилнику имају следеће значење:
1) Летови посебне намене (у даљем тексту: летови) подразумевају летове ваздухоплова за потребе министарства, у извршавању оперативних послова и нису комерцијална (привредна) делатност у ваздушном саобраћају;
2) Оператер је организациона јединица министарства која је надлежна и одговорна за планирање и спровођење летачких активности (Хеликоптерска јединица);
3) Оперативни приручник (ОП) је приручник који припрема оператер а који у складу са законом који уређује област ваздушног саобраћаја, доноси министар унутрашњих послова;
4) Стандардне оперативне процедуре (СОП) су процедуре које стручно особље мора познавати и примењивати у извршавању појединих операција. 
5) NOTAM (Notice to Airmen) – хитно ваздухопловно обавештење (телекомуникацијски дистрибуирана порука) које садржи информације о успостављању, стању или измени ваздухопловног средства, службе, поступака или опасности, чије је благовремено познавање неопходно особљу које учествује у припреми и извршењу летења;
6) VFR (Visual Flight Rules) – правила визуелног летења; 
7) IFR (Intstrument Flight Rules) – правила инструменталног летења;
8) Вођа ваздухоплова је пилот који, по правилу, управља ваздухопловом и одговара за лет у целини, представља и заступа министарство током припреме и реализације лета;
9) Летачко особље чине пилот или пилоти ваздухоплова, инжењер летач и навигатор летач;
10) Техничко особље – оператор система (у даљем тексту: техничар – специјалиста у лету) је ваздухопловно техничко особље, квалификовано и овлашћено да пружа помоћ летачкој посади ако се користи посебна опрема на ваздухоплову или ако врста лета захтева учешће таквог особља, што се дефинише у Оперативном приручнику;
11) Оперативно особље чине припадници министарства који се налазе у ваздухоплову, ради реализације оперативних послова у оквиру оперативног ваздушног саобраћаја – летова посебне намене, а не чине посаду ваздухоплова;
12) Радно време (Duty time) је период који траје од тренутка када се члан посаде јави на дужност по захтеву ваздухопловног субјекта (оператора) до тренутка кад буде ослобођен свих дужности;
13) Време летачке дужности (Flight Duty Period) је период у коме члан посаде врши летачку дужност и траје од тренутка кад ваздухопловни субјекат захтева од члана посаде да се јави на дужност у вези са извршењем једног или више летова, до тренутка кад члан посаде после последњег лета изврши послеслетне дужности;
14) Време лета (Block Time) је период који траје од тренутка кад се мотор или пропелер ваздухоплова покрене ради полетања или ваздухоплов први пут покрене с паркинг позиције и потом потпуно зауставе сви мотори или пропелери;
15) Одмор (Rest Period) је период у коме је члан посаде ослобођен свих дужности и дежурстава;
16) Одговарајући смештај (Accommodation) је прикладно намештена соба са лежајем и минималним нивоом буке у којој могу да се контролишу светло и температура;
17) PF (Pilot Flying) – пилот који управља ваздухопловом;
18) PNF (Pilot Non Flying) – пилот који је члан посаде и посредно утиче на одвијање лета;
19) VIP (Very Important Person) – врло важне особе са посебним статусом; 
20) Helicopter Flight Manual – приручник за управљање хеликоптером;
21) ATC FPL (Air Traffic Control Flight Plan) – ICAO план лета;
22) Check list – листа провере;
23) VMC (Visual Meteorological Conditionѕ) – визуелни метеоролошки услови;
24) ХЈ – Хеликоптерска јединица;
25) Cb ( Cumulonimbus) – кумулонимбус (облак вертикалног развоја); 
26) Pilot Logbook – књижица летења;
27) METAR (Aerodrome Routine Meteorological Report) – редовни метеоролошки извештај за аеродром (у метеоролошком коду)
28) TAF (Aerodrome Forecast) – прогноза за аеродром (у метеоролошком коду).
Ваздухоплови
Члан 3.
Летови се спроводе ваздухопловима Министарства или ваздухопловима изнајмљеним, односно ангажованим за потребе министарства.
Места полетања и слетања
Члан 4.
Ваздухоплови којима се извршавају летови као места за полетање и слетање могу користити аеродроме, летилишта и терене који испуњавају услове за безбедно полетање и слетање.
Вођа ваздухоплова је одговоран за процену услова и избор места за полетање и слетање.
За слетање на војне аеродроме, хелиодроме и на друге објекте Војске Србије, прибавља се сагласност Министарства одбране.
Врсте летова 
Члан 5.
Врсте летова су:
1) десантирање са земље, из лебдења, из покрета;
2) десантирање на објекте, возила и пловила;
3) десантирање падобраном;
4) евакуација са неприступачних објеката и терена;
5) евакуација и медицински транспорт повређених и болесних;
6) трагање и спашавање;
7) гашење пожара из ваздуха;
8) праћење транспорта, односно превоза повећаног ризика (опасан терет, ухапшена лица, VIP транспорт и сл.);
9) контрола друмског саобраћаја из ваздуха;
10) контрола државне границе;
11) потраге, извиђање, снимање, надзор из ваздуха;
12) дејство ватреним наоружањем из ваздухоплова;
13) превоз лица, терета, опреме, наоружања, при извршавању оперативних задатака Министарства;
14) летови у сврху обуке и одржавања нивоа обучености; 
15) ношење подвесног терета;
16) избацивање хемијских средстава, других средстава, односно опреме из ваздухоплова и
17) други летови који су у функцији извршавања оперативних задатака Министарства.
Оперативни приручник и стандардне оперативне процедуре
Члан 6.
Оператер израђује Оперативни приручник, који одобрава министар.
Стандардне оперативне процедуре су саставни део Оперативног приручника.
Измене Стандардних оперативних процедура доноси командант Хеликоптерске јединице.
Оперативни приручник минимално мора да садржи следеће елементе:
1) Начин вођења и дистрибуција Оперативног приручника;
2) Организација и одговорности;
3) Надзор (праћење);
4) Контрола квалитета и безбедност;
5) Здравствена способност, здравствено стање, здравствена заштита;
6) Посада ваздухоплова;
7) Захтеви у погледу обучености и искуство;
8) Ограничења;
9) Поступци у случају нужде;
10) Стандардне оперативне процедуре.
За све летове дефинишу се стандардне оперативне процедуре.
Стандардне оперативне процедуре на детаљан начин прописују и дефинишу услове и процедуре, ваздухоплове, посаду, опрему за спровођење појединих операција – летова.
Због флексибилности у раду, могућности увођења нове опреме и начина њене употребе, оперативне процедуре морају имати могућност измена. 
О изменама у оперативним процедурама води се евиденција. 
Стандардне оперативне процедуре морају бити доступне свим лицима која учествују у летовима посебне намене (летачко особље, ваздухопловно-техничко особље и оперативно особље).
Стручно особље је у обавези да прати и буде упознато са стандардним оперативним процедурама, као и са изменама тих процедура. 
Стандардне оперативне процедуре за сваки лет морају да садрже:
1) природу активности;
2) ваздухоплове који се користе за наведену операцију;
3) минималну посаду;
4) опрему која се користи;
5) ограничења;
6) процедуре;
7) мере безбедности;
8) поступке у случају нужде.
Стручно особље
Члан 7.
Стручно особље које учествује у летовима чини:
1) летачко особље;
2) техничко особље – оператор система;
3) оперативно особље.
Летачко особље
Члан 8.
Летачко особље чине пилоти, инжењер летач и навигатор летач – по потреби, а у складу са потврдом о типу ваздухоплова, који обављају дужности у лету у складу са овлашћењима која проистичу из важеће дозволе летачког особља.
Летачко особље мора да има важеће лекарско уверење о здравственој способности класе 1.
Техничко особље – оператор система(техничар специјалиста у лету)
Члан 9.
Ваздухопловно-техничко особље је квалификовано и овлашћено да пружа помоћ летачкој посади ако се користи посебна опрема на ваздухоплову или ако врста лета захтева учешће таквог особља, што се дефинише у ОП-у;
Техничар-специјалиста у лету мора да испуњава следеће услове:
1) да буде психофизички и здравствено способан и да има важеће лекарско уверење о здравственој способности класе 2;
2) да у дозволи особља за одржавање ваздухоплова има уписан тип ваздухоплова на којем се врши летачка операција;
3) да је завршио обуку и да је проверена његова стручност за експлоатацију посебне опреме и за учешће у летачким операцијама.
Оперативно особље
Члан 10.
Оперативно особље чине припадници министарства који су обучени и оспособљени за одређене операције (задатке), у чијем се извршавању користе ваздухоплови.
Руководиоци организационих јединица министарства су одговорни за обученост и оспособљеност оперативног особља које учествује у летовима, као и за опрему коју током летова користи оперативно особље, а која није саставни део опреме ваздухоплова.
Посада ваздухоплова
Члан 11.
Посаде ваздухоплова дефинишу се у Оперативном приручнику, за сваки тип ваздухоплова и за сваку операцију посебно.
Састав посаде ваздухоплова, број чланова летачке посаде и њихове дужности морају бити сагласни са, и не мање од минимума назначеног у Приручнику за управљање ваздухопловом (Helicopter Flight Manual).
Посаду ваздухоплова сачињава летачко особље (1 до 2 пилота) и техничко особље – оператор система у појединим операцијама а у складу са ОП-ом.
Сви чланови посаде ваздухоплова морају имати одговарајућу, важећу дозволу (летачко особље – летачку дозволу, специјалиста у лету – важећу дозволу за одржавање ваздухоплова са важећим овлашћењем за рад на том типу ваздухоплова), као и важеће лекарско уверење о здравственој способности.
Посада ваздухоплова мора бити квалификована и компетентна за вршење послова који су им додељени.
Посада ваздухоплова треба да поседује скорашње искуство, односно да буде у тренажи за планирану операцију.
Један од пилота из летачке посаде је вођа ваздухоплова који је одговоран за извршење лета, а управљање ваздухопловом може поверити другом, одговарајуће квалификованом пилоту.
Вођа ваздухоплова
Члан 12.
Оператер одређује вођу ваздухоплова за сваки лет.
Вођа ваздухоплова представља оператера ваздухоплова.
Вођа ваздухоплова је пилот запослен у министарству који управља ваздухопловом и одговоран је за лет у целини.
Током летова у циљу обуке и летова „под надзором” вођа ваздухоплова је инструктор односно испитивач.
Вођа ваздухоплова се одређује усмено и путем налога за лет. 
Пилот чије је име наведено као прво у налогу за лет је вођа ваздухоплова, ако није посебно назначено и није одређен други вођа ваздухоплова.
Вођа ваздухоплова одређује ко је пилот који тренутно управља ваздухопловом – PF. 
Проширена посада
Члан 13.
Састав посаде дефинише се у Оперативном приручнику, за сваки тип ваздухоплова и за сваку операцију посебно.
У складу са потребама и проценом, оператер може да прошири посаду ваздухоплова. 
Проширивање посаде ваздухоплова врши се налогом за лет.
Придодати члан летачке посаде мора имати одговарајућу, важећу дозволу и важеће лекарско уверење о здравственој способности.
Придодати члан посаде обавља послове за које је компетентан, а који су дефинисани налогом за лет или захтевани од стране вође ваздухоплова.
У ваздухоплову, у појединим операцијама и летовима могу се налазити стручна лица, специјалисти, који су неопходни како би се лет извршио квалитетно и безбедно.
Унос података о овим лицима врши се у ОП-у или у налогу за лет.
Правила поступања у случају неспособности члана посаде
Члан 14.
Ако вођа ваздухоплова постане неспособан за управљање ваздухопловом, копилот преузима команде у ваздухоплову.
Ако дође до ситуације наведене у ставу 1. овог члана, одмах се мора обавестити оператер, који треба максимално да се ангажује да други вођа ваздухоплова што пре преузме ваздухоплов и тако смањи кашњење на најмању могућу меру.
Пилот који асистира треба увек да прати рад пилота који лети и тако да открије када овај постане неспособан, посебно у критичним фазама лета, као што је полетање, слетање и прилаз.
Правила поступања у случају неспособности вође ваздухоплова примењују се и када копилот постане неспособан. 
Лет се може наставити по одлуци вође ваздухоплова, ако је за дати тип ваздухоплова задовољен пропис о минималном броју чланова посаде, у складу са приручником за управљање ваздухопловом.
Захтеви у погледу обучености и искуства
Члан 15.
Захтеви у погледу обучености и искуства летачке посаде су:
1) поседовање важеће дозволе професионалног пилота ваздухоплова – хеликоптера или важеће дозволе транспортног пилота хеликоптера;
2) поседовање важећег овлашћења за летење на датом типу хеликоптера;
3) завршена посебна – стручна обука за конкретну летачку операцију (у случајевима у којима је то применљиво);
4) минимум 22 године старости;
5) поседовање скорашњег искуства (тренаже);
6) за летове ноћу у визуелним метеоролошким условима, пилот мора да има минимално 200 сати налета на хеликоптеру, што укључује минимално 100 сати у улози вође ваздухоплова и 10 сати ноћног летења;
7) за летове у инструменталним метеоролошким условима, пилот мора да има важеће IFR овлашћење (летење по правилницима за инструментално летење);
8) у поступку обуке инструктор летења мора да испуњава све прописане услове у погледу обучености, а пилот на обуци – све прописане захтеве осим оног који је предмет обуке.
Захтеви у погледу обучености и искуства техничког особља – оператора система су:
1) да има дозволу за одржавање ваздухоплова у коју је уписан тип ваздухоплова на којем се врши летачка операција;
2) да је спроведена обука и проверена стручност за експлоатацију посебне опреме и за учешће у летачкој операцији;
3) да поседује скорашње искуство (тренажу);
4) да има минимум 20 година старости.
Захтеви у погледу обучености и искуства оперативног особља су:
1) обученост и оспособљеност оперативног особља које учествује у летовима, одговорност су руководиоца организационих јединица Министарства у којима чланови оперативног особља раде;
2) током обуке оперативног особља у ваздухоплову се налази (или на месту рада) и инструктор одговоран за рад оперативног особља.
Захтеви у погледу обучености и искуства особља за обуку су:
1) обуку чланова летачке посаде (пилота) за спровођење летачких операција – летова, могу да врше инструктори летења који поседују скорашње искуство за операцију која је предмет обуке;
2) обуку техничког особља – оператора система врше оператори система који поседују скорашње искуство за операцију која је предмет обуке;
3) за летачке операције које се раде први пут или не постоје инструктори са скорашњим искуством, одговорни руководилац оператера одређује инструктора који ће реализовати обуку, у ком случају инструктор мора имати важеће овлашћење као и скорашње искуство за летење на датом типу ваздухоплова.
Скорашње искуство (тренажа)
Члан 16.
Тренажа се одређује за:
1) летење на типу ваздухоплова;
2) летење у посебним условима (дан, ноћ, у инструменталним метеоролошким условима);
3) летачке операције.
У циљу обезбеђивања тренаже за летачко особље, оператор израђује план тренаже на месечном нивоу.
Пилот је у тренажи за летење на типу хеликоптера ако је у последња три месеца налетео минимално 30 минута на том типу и имао минимално три полетања и слетања.
Пилот који је у тренажи за летење на типу хеликоптера сматра се да је у тренажи за летење у дневним – VMC условима.
Пилот је у тренажи за летење у ноћним условима ако је у последња три месеца налетео најмање 30 минута у ноћним условима и при томе имао најмање два полетања и слетања.
Пилот је у тренажи за IFR летење ако је у последња три месеца налетео најмање 50 минута по IFR и при томе извршио најмање један прилаз за слетање.
Пилот је у тренажи за поједине операције ако је за последњих шест месеци налетео најмање 30 минута на тој летачкој операцији или ако је у последња три месеца остварио налет од минимално 30 минута на сродним вежбама.
Оператор система је у тренажи за поједине операције ако је у последњих шест месеци налетео најмање 30 минута учествујући у конкретној летачкој операцији или ако је у последња четири месеца остварио налет од минимално 30 минута на сродним вежбама.
Преглед сродних вежби дат је у Оперативном приручнику и чини његов саставни део.
Увођење у тренажу
Члан 17.
Уколико пилоти или техничко особље (оператори система) не поседују скорашње искуство, тј. ако нису у тренажи, врши се увођење у тренажу. 
За летачко особље (пилоте) се по потреби врши увођење у тренажу за:
1) летење на типу ваздухоплова;
2) летење у посебним условима (ноћу, у инструменталним метеоролошким условима);
3) летачке операције.
Увођење у тренажу врше инструктори летења који поседују скорашње искуство.
За операторе система, по потреби, врши се увођење у тренажу за конкретне операције.
Увођење у тренажу оператора система врше искусни оператори система (у лету), или се ради детаљна припрема (брифинг) пре лета, када није могуће обезбедити присуство другог оператора система у хеликоптеру.
За увођење у тренажу планира се налет који је за 50% већи од планираног налета за одржавање тренаже за летење на типу или у одређеним условима или за конкретну операцију.
Врсте обуке
Члан 18.
Основна обука летачког особља за стицање летачких дозвола и овлашћења која се уписују у летачке дозволе (дозвола члана летачке посаде), врши се у овлашћеним центрима (школама) за обуку летачког особља.
Основна обука ваздухопловно-техничког особља за стицање дозвола и овлашћења која се уписују у дозволу за одржавање ваздухоплова, врши се у овлашћеним центрима (школама) за обуку ваздухопловно-техничког особља.
Специјалистичка обука подразумева обуку летачког особља и техничког особља (оператора система) за обављање летачких операција у оквиру оперативног ваздушног саобраћаја – летова посебне намене, као и за стицање других знања и вештина која су неопходна или могу унапредити оперативно летење. 
Програм специјалистичке обуке одобрава министар надлежан за унутрашње послове.
Почетну обуку за спровођење операција у оквиру оперативног ваздушног саобраћаја спроводи оператер или друга ваздухопловна или стручна организација која је прихватљива за оператера.
Почетну обуку морају да прођу сви чланови летачке посаде као и техничко особље – оператери система, пре почетка извођења конкретне летачке операције.
Програм почетне обуке ради оператер, а одобрава га одговорни руководилац оператера.
У зависности од операције која је предмет обуке, обука може бити теоријска, практична или комбинована (теоријска и практична).
Сви програми почетне обуке садрже следеће теме:
1) опрема која се користи;
2) перформансе хеликоптера (измењене);
3) начин спровођења операције;
4) састав посаде, оперативно особље – дужности;
5) мере безбедности;
6) поступци у случају нужде;
7) комуникација.
Евиденцију о спровођењу почетне обуке израђује и чува оператер.
У сврху обнове знања оператер организује периодичне обуке.
Периодичне обуке се реализују као теоријска настава у учионици или као практична обука на опреми и ваздухоплову (на земљи).
Периодична обука се организује за обнову знања за тип или варијанту хеликоптера на којем се извршавају летачке операције.
Обука се спроводи са члановима летачке посаде једном годишње.
По завршетку обуке попуњава се тест експлоатације ваздухоплова (ограничења, редовни и ванредни поступци).
За летачке операције периодична обука се организује обједињено (за све операције) једном годишње и то као једнодневна или дводневна настава у учионици, на опреми или на хеликоптеру.
Обука се спроводи са летачким особљем и са техничким особљем (оператори система).
О реализованој периодичној обуци се води евиденција.
Периодичну обуку спроводе инструктори летења, искусни пилоти, ваздухопловно-техничко особље и друга лица која имају знање и искуство у коришћењу посебне опреме.
У оквиру специјалистичких обука оператер организује и спроводи провере стручности летачког и ваздухопловно-техничког особља у циљу утврђивања оспособљености и компетентности.
Организационе јединице министарства одговорне су за планирање и спровођење обука својих припадника који учествују у оперативном ваздушном саобраћају.
Оператер (ХЈ) пружа стручну помоћ организационим јединицама Министарства у процесу обучавања оперативног особља.
Током практичне обуке и током рада на хеликоптерима обавезно је присуство инструктора или одговорног лица из организационе јединице чије се оперативно особље обучава. 
Провера стручности
Члан 19.
У циљу провере оспособљености и стручности летачког и ваздухопловно-техничког особља, оператер може да организује и спроводи провере стручности.
Провере стручности могу бити:
1) периодичне
2) ванредне
3) у оквиру специјалистичких и других обука.
Провере стручности се врше писменим путем у форми теста или као практична провера оспособљености.
Ограничења у летењу – метеоролошки минимуми
Члан 20.
Метеоролошке податке потребне за планирање и реализацију оперативног ваздушног саобраћаја оператер прибавља од надлежних ваздухопловних метеоролошких служби на аеродромима, Републичког хидрометеоролошког завода, метеоролошких станица.
Метеоролошки подаци се могу прибавити и непосредним извиђањем са земље и из ваздуха које организује оператер.
Метеоролошки минимуми за визуелно летење (VFR) представља:
а) видљивост: 
– дању: Хеликоптером се може летети ако је видљивост већа од 1.500 m; Изузетно, ако хеликоптер врши маневар у близини земље у краћем временском периоду и ако има брзину која омогућава пилоту да на време види препреке и друге ваздухоплове, видљивост може да износи 800 m;
– ноћу: Минимална видљивост за летење ноћу је око 3.000 m.
б) Растојање до облака: 
– дању: Висина базе облака мора да буде таква да на планираној висини хеликоптер не улази у облак и да посада има сталан видљив контакт са земљом;
– ноћу: Минимална висина базе облака мора бити минимум 300 m изнад планиране висине лета.
в) Забрањено је летење у условима залеђивања, испод и кроз грмљавинске облаке (Сb).
Метеоролошки минимуми за инструментално летење се дефинишу на основу минимума за аеродроме и минимума који проистичу из овлашћења летачког особља и опреме ваздухоплова.
Ограничење времена летења
Члан 21.
Време летења чланова посаде ваздухоплова (летачко особље и оператори система) је ограничено и то:
1) до шест часова летења дневно; 
2) до 28 часова летења у седам узастопних календарских дана;
3) до 85 часова летења у 30 узастопних календарских дана.
Оператор може уз сагласност члана посаде продужити ограничење у времену летења до два сата у случајевима:
1) када се обављају летачке операције које су непосредно у функцији заштите живота, здравља и безбедности људи;
2) када се обављају летачке операције које значајно умањују материјалне штете;
3) када после започињања летачке дужности наступе околности које нису могле да се предвиде.
Ограничење по броју типова ваздухоплова
Члан 22.
Пилоти који извршавају летачке задатке у оквиру оперативног ваздушног саобраћаја за потребе министарства не могу летети на више од четири типа ваздухоплова. 
Ограничење по броју типова ваздухоплова утврђује се увидом у Књижицу летења (Pilot logbook) за период од три месеца.
У једном дану пилот може летети највише на два типа хеликоптера. 
Здравствена способност чланова посаде
Члан 23.
Чланови посаде ваздухоплова морају имати важеће лекарско уверење о здравственој способности: 
1) Летачко особље – лекарско уверење КЛАСЕ 1;
2) Техничко особље (техничар специјалиста у лету) – лекарско уверење КЛАСЕ 2.
За здравствену способност и здравствено стање оперативног особља одговорни су руководиоци организационих јединица министарства.
Здравствено стање чланова посаде
Члан 24.
Сви чланови посаде ваздухоплова морају се придржавати следећих правила у погледу здравственог стања:
1) Забрањено је конзумирање алкохола у било којој количини за време летачке дужности (Flight Duty Period), као и у радно време (Duty Time). Није дозвољено конзумирање алкохола у периоду до 12 часова пре почетка летачке дужности, а у прекомерним количинама у период од 48 часова пре планираног времена за полетање.
Дозвољена количина алкохола у крви је 0,0 промила.
Оператер (одговорно лице или лице које он овласти) може да врши најављену или не најављену контролу присуства алкохола у крви код чланова посаде ваздухоплова.
2) Члановима посаде ваздухоплова као и оперативном особљу забрањена је употреба наркотика и психоактивних супстанци. Оператер (одговорни руководилац) може да упути члана посаде у одговарајућу здравствену установу у циљу утврђивања да ли је члан посаде под дејством наркотика или психо активних супстанци.
3) По правилу забрањено је свако узимање лекова без дозволе лекара.
4) Члановима посаде ваздухопловима забрањено је роњење на дубини већој од четири метра најмање 24 сата пре почетка летачке дужности, односно преко 10 метара најмање 48 сати пре почетка летачке дужности.
5) Члан посаде не може обављати летачку дужност најмање 72 сата или дужност ваздухопловног механичара (оператер система) најмање 48 сати од момента давања крви. 
6) Министарство обезбеђује исхрану члановима посаде и то: 
– хладни оброк (доручак) и пиће ако летачка дужност траје до шест сати, 
– хладни оброк (доручак) топли оброк (ручак) и пиће ако летачка дужност траје дуже од шест сати, 
– у условима дежурства по истом принципу.
Чланови посаде:
1) треба да избегавају да конзумирају исту храну,
2) треба да конзумирају флаширану воду, као и да током лета пажљиво поступају са истом. После узимања течности, амбалажу одмах треба одстранити на сигурно место.
3) не смеју да конзумирају било какву храну за време лета.
Здравствена заштита и прегледи
Члан 25.
Оператор је дужан, у складу са законом, да члановима посаде ваздухоплова омогући одговарајућу, специфичну здравствену заштиту и заштиту на раду, према природи посла члана посаде.
Оператор је дужан да омогући члану посаде да обавља бесплатне здравствене прегледе при ступању на дужност, при стицању, продужавању и обнављању дозвола и овлашћења, у овлашћеним установама ваздухопловне медицине или другим релевантним здравственим установама.
У циљу одржавања потребног нивоа кондиционе и здравствене способности чланова посаде ваздухоплова, оператор обезбеђује потребно време и потребне услове.
Радно време чланова посаде
Члан 26.
Радно време члана посаде ваздухоплова, у складу са законом, траје 40 часова недељно.
У изузетним случајевима, радно време може бити продужено до 60 часова у седам узастопних дана.
Највише три пута за седам узастопних дана планирано радно време може бити по 12 часова у току 24 часа.
Време летења чланова посаде
Члан 27.
Време летења члана посаде не сме бити дуже од:
1) шест часова дневно,
2) 28 часова недељно,
3) 85 часова у току 30 узастопних календарских дана.
У изузетним случајевима време летења на дневном нивоу може бити продужено са шест часова на:
1) седам часова код хеликоптера са једним чланом посаде (у складу са ОП-ом),
2) осам часова код хеликоптера са више чланова посаде (у складу са ОП-ом).
Време летења се продужава само у изузетним околностима и уз сагласност члана посаде.
Одмор
Члан 28.
Члан посаде не сме да започне вршење летачке дужности ако је свестан да услед премора или неког другог разлога, не може да изврши летачку дужност (дужност члана посаде) са прихватљивим нивоом сигурности.
Члан посаде дужан је да планира и користи одмор на такав начин да отклони замор који је настао вршењем дужности.
Одмор члана посаде пре почетка летачке дужности траје најмање 10 сати.
Када се члан посаде одмара ван матичног аеродрома (ван седишта оператера) одмор траје најмање осам сати.
Када члан посаде борави или има одмор ван матичног аеродрома, оператер је дужан да члану посаде обезбеди одговарајући смештај.
Ако се два лета планирају у периоду најниже дневне активности организма (између 22,00 и 6,00), а слободно време између летова је пет часова или више, члан посаде има право на одговарајући смештај.
Одмор посаде и смештај у објекат који није прикладан (монтажни објекти, просторије које не испуњавају стандарде „одговарајућег смештаја”) је могућ само у изузетним околностима и то у периоду до два дана.
Контрола квалитета и безбедност
Члан 29.
Оператор (ХЈ) развија систем контроле квалитета и систем безбедности са циљем:
1) уочавања, препознавања било каквих недостатака, пропуста у процесу организовања, припреме и реализације оперативног ваздушног саобраћаја;
2) праћења усаглашености процедура које се примењују са прописаним и дефинисаним захтевима;
3) организовања и спровођења контрола квалитета;
4) организовања и спровођења корективних мера;
5) управљања безбедношћу у интересу минимализовања штетних последица као што су губитак људског живота, повређивања, оштећења имовине, наношења материјалне и финансијске штете.
Оператор има најмање једно лице задужено за послове контроле квалитета и безбедности. 
Оператор је дужан да у Оперативном приручнику детаљније разради начин функционисања система контроле квалитета и и система безбедности.
Вођење и чување документације
Члан 30.
Оператор, летачко и техничко особље су дужни да израђују, воде, прибављају и чувају документацију неопходну за планирање, реализовање и евидентирање података који се односе на летове посебне намене.
Оператор у Оперативном приручнику наводи и врсту докумената, начин вођења и рокове чувања, у складу са законом.
Услови у погледу горива 
Члан 31.
Приликом планирања горива за сваки лет вођа ваздухоплова је дужан да планира потребно гориво као и резерву горива и то:
1) За VFR летове дању резерва горива је 20 минута лета са брзином крстарења, ако се лет планира и одвија изнад простора који има погодна места за слетање;
2) За VFR летове ноћу резерва горива је 30 минута лета са брзином крстарења;
3) За IFR летове резерва горива се прорачунава за сваки лет у складу са стандардима за прорачун IFR горива.
Вођа ваздухоплова је дужан да обезбеди редовну проверу и праћење потрошње горива током лета, и да:
– пореди планирану и стварну потрошњу горива,
– прорачунава колико горива му треба за успешан завршетак планираног лета,
– прорачунава преосталу количину горива на дестинацији.
Уколико вођа ваздухоплова током лета утврди да на одредишту неће имати прописану резерву горива, дужан је да слети на најближи аеродром где може да изврши допуну ваздухоплова горивом.
За попуну ваздухоплова погонским горивом одговорно је ваздухопловно-техничко особље.
Попуну горивом ван базе оператора може да врши и летачко особље ако је за то обучено, односно оспособљено.
Лице које врши попуну хеликоптера горивом дужно је да се увери да је гориво одговарајућег квалитета и да предузме све мере безбедности које су предвиђене за овај поступак.
Попуна ваздухоплова горивом не сме се вршити:
– ако је ваздухоплов у хангару или било ком другом затвореном простору,
– током олује са грмљавином у близини аеродрома, места точења горива,
– у близини пожара или у зони која је непосредно била изложена пожару,
– ако се у близини налазе лица која пуше, користе отворен пламен (шибице, упаљачи, итд.) или другу електронску флеш опрему,
– током стартовања мотора ваздухоплова.
Кад год за то постоје услови, попуну ваздухоплова горивом треба вршити са заустављеним мотором и ротором и са искрцаним путницима.
Уколико се врши попуна ваздухоплова горивом са радећим мотором и са путницима у ваздухоплову неопходно је предузети следеће мере:
1) врата на ваздухоплову морају бити затворена на страни где се врши попуна горивом;
2) врата на ваздухоплову на супротној страни од стране попуне горивом, морају бити отворена током поступка допуне;
3) одговарајућа возила, односно опрема за гашење пожара морају бити у непосредној близини ваздухоплова и доступна за хитно реаговање;
4) посада ваздухоплова мора бити спремна за хитну евакуацију путника у случају пожара;
5) путници морају бити упознати да је поступак допуне горивом у току.
За спровођење мера безбедности одговоран је вођа ваздухоплова као и ваздухопловно-техничко особље које учествује у поступку допуне ваздухоплова горивом.
Безбедносне процедуре за ваздухоплов, путнике и терет
Члан 32.
Распоређивање путника у ваздухоплову врши се ради постизања најповољније центраже ваздухоплова. 
При уласку и напуштању хеликоптера у лету (евакуације, десантирање) неопходно је да се води рачуна о распореду и динамици укрцавања и искрцавања.
Распоређивање путника у путничкој кабини врши се према Приручнику о употреби ваздухоплова (HFM).
Седишта у зони за евакуацију су предвиђена за телесно способне путнике који би могли помоћи и другима у случају потребе.
Тешко покретни путници и мала деца морају имати пратиоца који седи уз њих.
За превоз болесних, рањених и повређених лица врши се посебна припрема путничке кабине, и по потреби се користе носила. Оваква лица се превозе уз одговарајућу медицинску пратњу и медицинску опрему.
Медицинску пратњу обезбеђује организациона јединица Министарства која је поднела захтев оператору за превоз рањеног, повређеног или болесног лица.
Организациона јединица Министарства задужена за здравствену заштиту или друга здравствена установа која је преузела обавезу праћења рањеног, повређеног или оболелог лица одговорна је да:
– процени да ли је пацијент погодан за превоз ваздухопловом;
– обезбеди стручну и компетентну особу која прати пацијента;
– обезбеди да се у ваздухоплову налази минимална неопходна медицинска опрема потребна за превоз пацијента.
Превоз ухапшених, депортованих и других лица за које постоји оправдана сумња да би са намером могли угрозити безбедност посаде ваздухоплова а тиме и безбедност извршења лета, врши се под пратњом овлашћених лица која седе поред ухапшеног, депортованог лица. Током превоза ови путници морају бити и физички онемогућени да дођу у контакт са посадом ваздухоплова.
Уколико се превози путник на копилотском седишту, на ваздухопловима са једним пилотом, морају бити уклоњене дупле команде.
Разлози за одбијање укрцавања путника и извршење лета
Члан 33.
Вођа ваздухоплова или оператер могу да забране укрцавање путника који су под дејством алкохола, дрога или ако постоји опасност да могу угрозити безбедност ваздухоплова, посаде или других лица у ваздухоплову.
Вођа ваздухоплова може да одбије извршење лета уколико процени да оперативно особље није адекватно обучено или опремљено за конкретан задатак.
О донетој одлуци вођа ваздухоплова одмах извештава одговорног руководиоца оператера (ХЈ).
Превожење и употреба наоружања и муниције
Члан 34.
У ваздухопловима намењеним за оперативни ваздушни саобраћај за потребе Министарства може се превозити наоружање и муниција.
Употреба ватреног наоружања из ваздухоплова дефинисана је Законом о полицији.
Оперативно особље које носи наоружање и користи наоружање из ваздухоплова, мора бити у потпуности обучено за безбедно ношење и употребу наоружања из ваздухоплова.
При уношењу, ношењу и коришћењу ватреног наоружања предузимају се све мере предострожности и безбедности:
1) наоружање мора бити укочено у свим фазама припреме извршења лета, осим у време употребе,
2) држање наоружања на најбезбеднији начин, са цевима окренутим на доле или у правцу бочних врата,
3) наоружање и делови наоружања и опреме морају бити осигурани да не могу испасти из ваздухоплова ако су врата отворена,
4) употреба наоружања се врши искључиво уз одобрење вође ваздухоплова,
5) у ваздухоплову се не сме користити наоружање чија употреба може нанети штету ваздухоплову, посади или на било који начин угрозити безбедност летења,
6) при употреби наоружања обавезно водити бригу о угловним ограничењима по хоризонталној и вертикалној равни (кад год је могуће користити ограничиваче).
Превоз муниције врши се у оригиналној амбалажи за чување и транспорт муниције. Током лета муниција мора бити осигурана од тумбања и превртања.
Ступање на снагу овог правилника
Члан 35.
Овај правилник ступа на снагу осмог дана од дана објављивања у „Службеном гласнику Републике Србије”.
01 број 2294/16
У Београду, 3. марта 2016. године
Министар,
др Небојша Стефановић, с.р.