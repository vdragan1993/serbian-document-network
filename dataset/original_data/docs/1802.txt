На основу члана 108б став 3. Закона о порезу на доходак
грађана („Службени гласник РС", бр. 24/01, 80/02 – др. закон, 135/04,
62/06 и 65/06 – исправка),
Министар финансија и министар рада, запошљавања и
социјалне политике споразумно доносе

 

 
ПРАВИЛНИК
о садржини пријаве
за упис у Регистар послодаваца
„Службени
гласник РС“, број
102 од 14. новембра 2006.
 

	 
Члан 1. 
Овим правилником уређује се садржина пријаве (у даљем
тексту: евиденциона пријава) за упис у Регистар правних и физичких лица,
државних органа и организација, органа и организација јединица територијалне
аутономије и локалне самоуправе и других органа и организација у којима се
исплаћују зараде, односно плате (у даљем тексту: Регистар послодаваца). 
 
Члан 2.
Послодавац из члана 108б став 1. Закона о порезу на
доходак грађана („Службени гласник РС", бр. 24/01, 80/02 – др. закон,
135/04, 62/06 и 65/06 – исправка) доставља евиденциону пријаву надлежној
организационој јединици Пореске управе према месту свог седишта, односно
пребивалишта, у складу са овим правилником.
Послодавац – правно лице који је, према обиму својих
пореских обавеза, сврстан у велике пореске обвезнике, доставља евиденциону
пријаву организационој јединици Пореске управе надлежној за велике пореске
обвезнике, сагласно закону који уређује порески поступак и пореску
администрацију.
 
Члан 3.
Евиденциона пријава подноси се у писаном облику,
непосредно или поштом препоручено.
 
Члан 4.
Евиденциона пријава подноси се на Обрасцу ЕРП – Пријава
за евидентирање послодаваца, који је одштампан уз овај правилник и чини његов
саставни део.
 
Члан 5.
Образац ЕРП садржи податке о подносиоцу пријаве, и то:
1) за идентификацију;
2) о обављању делатности.
 
Члан 6.
У Образац ЕРП послодавац уноси податке на следећи
начин:
1) у делу 1 – Подаци за идентификацију, уноси се:
(1) под ред. бр. 1.1 – порески идентификациони број
(ПИБ) из потврде о додељеном ПИБ-у и извршеној регистрацији, односно из Обрасца
РЕГ – Потврда о извршеној регистрацији; податке на овом редном броју уносе
правна лица, предузетници, сталне пословне јединице страног лица и други
субјекти којима је додељен ПИБ, а сматрају се послодавцем у смислу овог
правилника;
(2) под ред. бр. 1.2 – јединствени матични број грађана
(ЈМБГ) додељен од стране надлежног државног органа; податке на овом редном
броју уноси физичко лице које је послодавац;
(3) под ред. бр. 1.3 – матични број лица (правног лица,
радње, сталне пословне јединице страног лица) из Регистра јединица
разврставања; податке на овом редном броју уносе правна лица, предузетници и
сталне пословне јединице страног лица;
(4) под ред. бр. 1.4 – фирма (пуно пословно име), у
називу и правној форми како је неведена у оснивачком акту, односно регистрована
код органа надлежног за регистрацију; податке на овом редном броју уносе правна
лица, предузетници и сталне пословне јединице страног лица;
(5) под ред. бр. 1.5 – фирма (скраћено пословно име), у
називу и облику како је наведена у оснивачком акту, односно регистрована код
органа надлежног за регистрацију; податке на овом редном броју уносе правна
лица, предузетници и сталне пословне јединице страног лица; уколико се користи
више скраћених пословних имена која су наведена у оснивачком акту, односно
регистрована код органа надлежног за регистрацију, уписују се једно име;
(6) под ред. бр. 1.6 – име и презиме подносиоца
пријаве; податке на овом редном броју уноси физичко лице које је послодавац;
(7) под ред. бр. 1.7 – подаци о седишту, односно
пребивалишту; податке на овом редном броју уносе правна лица, предузетници,
сталне пословне јединице страног лица, као и физичка лица која су послодавци, и
то:
– под ред. бр. 1.7.1 – назив општине у којој је
седиште, односно пребивалиште подносиоца евиденционе пријаве;
– под ред. бр. 1.7.2 – назив места у којем је седиште,
односно пребивалиште подносиоца евиденционе пријаве;
– под ред. бр. 1.7.3 – назив улице у којој је седиште,
односно пребивалиште подносиоца евиденционе пријаве;
– под ред. бр. 1.7.4 – кућни број (број и слово уколико
постоји ознака уз број) у улици у којој је седиште, односно пребивалиште
подносиоца евиденционе пријаве;
– под ред. бр. 1.7.5 – спрат, број стана и слово
(уколико постоји словна ознака уз број) стана у којем је седиште, односно
пребивалиште подносиоца евиденционе пријаве;
– под ред. бр. 1.7.6 – број телефона у седишту, односно
пребивалишту подносиоца евиденционе пријаве;
– под ред. бр. 1.7.7 – број фаџ-а у седишту, односно
пребивалишту подносиоца евиденционе пријаве;
– под ред. бр. 1.7.8 – е-маил подносиоца евиденционе
пријаве;
2) у делу 2 – Подаци о обављању делатности, уноси се:
(1) под ред. бр. 2.1 – шифра и назив претежне
делатности коју обавља послодавац;
(2) под ред. бр. 2.2 – датум уписа послодавца у
регистар који води орган надлежан за регистрацију.
 
Члан 7.
У случају кад после извршеног уписа у Регистар
послодаваца дође до измене података који су били исказани у евиденционој
пријави – Образац ЕРП, послодавац је дужан да надлежној организационој јединици
Пореске управе поднесе нову евиденциону пријаву са попуњеним подацима који су
измењени, најкасније у року од пет дана од дана настанка измене. 
У случају из става 1. овог члана испод ознаке „Образац
ЕРП" уписују се речи: „ПРОМЕНА ПОДАТАКА". 
Код измене података из евиденционе пријаве, у новој
евиденционој пријави обавезно се исказује податак на ред. бр. 1.1. на коме се
уноси ПИБ, односно на ред. бр. 1.2. на коме се уноси ЈМБГ, као и на редном
броју на коме се уноси податак који се мења. 
 
Члан 8.
Пореска управа издаје Потврду о извршеном евидентирању
у Регистру послодаваца, на Обрасцу ПЕРП, који је одштампан уз овај правилник и
чини његов саставни део.
 
Члан 9.
Републички фонд за пензијско и инвалидско осигурање
запослених и Пореска управа вршиће размену података од значаја за вођење
евиденције у Регистру послодаваца, у складу са законом и другим прописима. 
 
Члан 10.
Орган, односно организација надлежна за вођење
одговарајућег регистра лица из члана 2. став 1. овог правилника доставиће
надлежној организационој јединици Пореске управе неопходне податке о
послодавцима из члана 33. Закона о изменама и допунама Закона о порезу на
доходак грађана („Службени гласник РС", бр. 62/06 и 65/06 – исправка),
најкасније до 8. јанура 2007. године.
Лице које је својство послодавца стекло у смислу овог
правилника од 28. јула до 31. децембра 2006. године евиденциону пријаву поднеће
најкасније до 8. јануара 2007. године.
 
Члан 11. 
Овај
правилник ступа на снагу наредног дана од дана објављивања у „Службеном
гласнику Републике Србије".
 
 
Број 110-00-491/2006-04
У Београду, 8. новембра
2006. године
Министар финансија,

Млађан Динкић, с.р.
Министар рада, запошљавања
и социјалне политике,

Слободан Лаловић, с.р