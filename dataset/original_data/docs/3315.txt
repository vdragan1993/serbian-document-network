ЗАКОН

о условима, 
начину и поступку додељивања пољопривредног земљишта грађанима који желе да живе 
и раде на територији Аутономне покрајине Косово и Метохија

„Службени
гласник РС”, број 43 
од 20. 

јула 1991.

 

 

Члан
1.

Полазећи од циљева
утврђених Програмом за остваривање мира, слободе, равноправности, демократије и
просперитета САП Косова („Службени гласник СРС”, број 15/90), овим законом
ствара се могућност за насељавање грађана који желе да се са члановима свог
домаћинства трајно настане, баве пољопривредом, живе и раде на територији АП
Косово и Метохија, да им се може под условима, на начин и по поступку утврђеним
овим законом доделити пољопривредно земљиште из фонда земљишта у друштвеној
својини, образованог у складу са овим законом.

 

Члан
2.

У фонд земљишта из
члана 1. овог закона улази пољопривредно земљиште:

1. којим располаже
општина, за које се, у складу са законом, изврши административни пренос за ове
намене;

2. којим располажу
пољопривредне организације, за које се у складу са законом, изврши административни
пренос за ове намене;

3. земљиште које за
ове намене Републици поклоне физичка, односно правна лица;

4. које се за ове
намене откупи из приватне својине;

5. земљиште које, у
складу са законом, буде одузето по поступку ревизије аграрних прописа на Косову
и Метохији.

 

Члан
3.

Сматра се да, у
смислу овог закона, постоји општи интерес за административни пренос из члана 2.
тач. 1. и 2. овог закона.

Административни
пренос врши се у корист Републике.

Исплата накнаде за
земљиште које се обезбеди по основу из члана 2. тач. 1, 2. и 4. овог закона
вршиће се из средстава обезбеђених на начин и под условима утврђеним Законом о
Фонду за подстицање развоја САП Косова у циљу заустављања исељавања и повратка
Срба и Црногораца на Косово („Службени гласник СРС”, бр. 35/90, 46/90 и 10/90 –
Посебно гласило и „Службени гласник РС”, број 13/90).

 

Члан
4.

По захтевима за
доделу земљишта по одредбама овог закона решава републички орган управе
надлежан за имовинско правне послове (у даљем тексту: орган), по претходно
прибављеном мишљењу Министарства пољопривреде, шумарства и водопривреде.

Захтев из става 1.
овог члана садржи:

1. податке о
домаћинству подносиоца захтева (број чланова домаћинства, имовно, односно
материјално стање, старост, социјални статус и др.);

2. површину земљишта
које се тражи;

3. општину и место
где жели да се настани, од када жели да се настани, као и евентуално посебне
захтеве у вези са настањивањем.

Подаци о чињеницама
из става 2. тачка 1. овог члана доказују се одговарајућим исправама које се
подносе уз захтев.

 

Члан
5.

Кад орган нађе да су
испуњени услови за доделу земљишта, позваће подносиоца захтева да се у року од
15 дана изјасни да ли прихвата доделу земљишта које му се нуди.

Кад се у року из
става 1. овог члана подносилац захтева писмено изјасни да прихвата понуђено
земљиште, орган ће донети решење о додели земљишта.

Решење из става 2.
овог члана нарочито садржи:

1. презиме, очево
име и име лица (чланова домаћинства) којима се земљиште додељује;

2. катастарске
податке за земљиште (број парцеле, површина, култура, класа и други подаци
неопходни за упис права на том земљишту);

3. обавезу
подносиоца захтева да се на додељеном земљишту настани у року који не може бити
дужи од једне године од дана правоснажности решења о додели земљишта;

4. време и начин
примопредаје додељеног земљишта.

Против решења о
додели земљишта не може се изјавити жалба, али се може покренути управни спор
код Врховног суда Србије у року од 30 дана од дана достављања решења.

 

Члан
6.

Кад орган по пријему
захтева нађе да нису испуњени услови за доделу земљишта обавестиће о томе
подносиоца захтева у року од 30 дана од дана подношења уредног захтева.

 

Члан
7.

Површина земљишта
које се додељује по одредбама овог закона утврђује се у зависности од броја
чланова домаћинства, њиховог имовног, односно материјалног стања и старости с
тим што не може бити већа од 5 хектара по домаћинству.

Приликом одређивања
површине земљишта које се додељује имаће се у виду и квалитет земљишта (класа,
култура, бонитет, положај у односу на саобраћајнице, могућност наводњавања и
сл.), као и расположивост земљишта за ове намене.

 

Члан
8.

Решење о додели
земљишта служи као основ за упис права својине у земљишну, односно другу јавну
књигу у коју се уписују права на непокретностима.

Право својине уписује
се на све чланове домаћинства којима је земљиште додељено, тако да сви чланови
имају једнаке сувласничке делове, ако се ова лица друкчије не споразумеју.

 

Члан
9.

Земљиште додељено по
овом закону не може пре истека 30 година од дана правоснажности решења о
додељивању бити продато, раздељено, или на други начин отуђено, дато у закуп
или заложено ни у целини ни делимично, ако одредбама овог закона није друкчије
одређено.

Забрана из става 1.
овог члана уписује се у земљишну, односно другу јавну књигу у коју се уписују
права на непокретностима.

Замена додељеног
земљишта може се вршити само у случајевима када то дозволи, на писмени захтев
лица која желе замену, надлежни орган из члана 4. став 1. овог закона.

 

Члан
10.

Лицима којима је
додељено земљиште по одредбама овог закона могу да се дају кредити за изградњу
стамбених, економских и других објеката као и кредити за набавку потребне
механизације за обраду додељеног земљишта, односно куповину стоке за потребе
домаћинства, из средстава Фонда за подстицање развоја САП Косова у циљу
заустављања исељавања и повратка Срба и Црногораца на Косово.

Кредитна средства
дају се под следећим условима:

1. као кредит без
сопственог учешћа;

2. са роком отплате
до 25 година;

3. са каматном
стопом од 5%;

4. са отплатом прве
рате која доспева за пет година од дана одобравања кредита.

На износ
искоришћеног кредита не обрачунава се интеркаларна камата.

Кредити из става 1.
овог члана, могу се одобравати без жираната уколико одговарајућа скупштина
општине, односно Народна Скупштина Републике Србије донесе одлуку о гаранцији.

 

Члан
11.

Ако се у породици,
која је постала власник земљишта из члана 7. овог закона, роди треће дете,
почетак отплате прве рате кредита из члана 10. овог закона доспева за 10 година
од дана одобравања кредита.

 

Члан
12.

Лица којима је
додељено земљиште по одредбама овог закона, ослобађају се од плаћања пореза за
то земљиште у трајању од две године, осим доприноса за здравствено и пензијско
осигурање.

 

Члан
13.

Овај закон ступа на
снагу осмог дана од дана објављивања у „Службеном гласнику Републике Србије”.