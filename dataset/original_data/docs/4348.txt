На основу члана 11. и члана 591. Закона о привредним друштвима („Службени гласник РС”, бр. 36/11 и 99/11) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси
 
ОДЛУКУ
о изменама и допунама оснивачког акта „Застава безбедност” д.о.о. – у реструктурирању, Крагујевац

"Службени гласник РС", број 108 од 13. 
	новембра 2012.
 
I. ОСНОВНЕ ОДРЕДБЕ
Члан 1.
„Застава безбедност” д.о.о. – у реструктурирању, Крагујевац, Трг тополиваца број 4 (у даљем тексту: Друштво) организује се као друштво са ограниченом одговорношћу и послује у складу са прописима којима се уређује правни положај привредних друштава.
Члан 2.
Решењем Фи 731/91 од 1. априла 1991. године предузеће је уписано као Друштво са ограниченом одговорношћу у друштвеној својини за чување и обезбеђење имовине и лица „Застава безбедност”, Крагујевац, улица Шпанских бораца број 4.
Решењем Фи 698/96 од 18. априла 1996. године предузеће је променило седиште и уписано је као Друштво са ограниченом одговорношћу у друштвеној својини за чување и обезбеђивање имовине и лица „Застава безбедност”, Крагујевац, Трг тополиваца број 4.
Решењем Фи 690/2000 од 30. јуна 2000. године предузеће је променило фирму и уписано је као Друштво са ограниченом одговорношћу за чување и обезбеђење имовине и лица „Застава безбедност”, Крагујевац, Трг тополиваца број 4.
Решењем Фи 1091/2001 од 31. августа 2001. године организује се као Друштвено предузеће за чување и обезбеђење имовине и лица „Застава безбедност”, Крагујевац, Трг тополиваца број 4.
Одлуком Агенције за приватизацију број 10-2894/10-1275/02 од 16. јула 2010. године покренуто је реструктурирање субјекта приватизације – Друштвено предузеће за чување имовине и лица „Застава безбедност” – у реструктурирању, Крагујевац, Трг тополиваца 4, матични број 07631596. 
	
На основу Закључка Владе 05 број 46-89592011-1 од 8. децембра 2011. године, којим је утврђен удео државне својине од 100% у средствима која користи Друштвено предузеће за чување и обезбеђење имовине и лица „Застава безбедност” – у реструктурирању из Крагујевца, Републичка дирекција за имовину Републике Србије и „Застава безбедност”– у реструктурирању закључили су Споразум о уделу државне својине у средствима која користи „Застава безбедност”– у реструктурирању, дана 24. априла 2012. године, Ов. број 73995/2012.
Члан 3.
Друштво послује средствима у државној својини.
Друштво има својство правног лица.
Друштво у правном промету са трећим лицима има сва овлашћења и иступа у своје име и за свој рачун.
За обавезе преузете у правном промету према трећим лицима Друштво одговара целокупном својом имовином.
II. ПОСЛОВНО ИМЕ И СЕДИШТЕ
Члан 4.
Друштво послује под следећим пословним именом: „Застава безбедност” друштво са ограниченом одговорношћу – у реструктурирању, Крагујевац.
Скраћено пословно име Друштва је: „Застава безбедност” д.о.о. – у реструктурирању, Крагујевац.
Члан 5.
Седиште Друштва је у Крагујевцу, Трг тополиваца број 4.
III. ПОДАЦИ О ОСНИВАЧУ ДРУШТВА
Члан 6.
Оснивач Друштва је Република Србија, за коју на основу законског овлашћења оснивачка права врши Влада, Београд, Немањина 11.
IV. ПЕЧАТ И ШТАМБИЉ ДРУШТВА
Члан 7.
Друштво има печат и штамбиљ.
Печат је округлог облика и садржи пословно име и седиште Друштва.
Штамбиљ је правоугаоног облика и садржи пословно име Друштва, као и простор за уписивање броја предмета и датума завођења у деловодни протокол.
Број печата и штамбиља, њихова употреба, евиденција, чување и уништавање ближе се уређују посебном одлуком.
V. ДЕЛАТНОСТ ДРУШТВА
Члан 8.
Претежна делатност Друштва је:
– 80.20 – услуге система обезбеђења
Поред делатности из става 1. овог члана Друштво обавља и послове из области противпожарне заштите, као и друге делатности за које је регистровано.
О промени претежне делатности одлуку доноси Скупштина Друштва.
VI. ЗАСТУПАЊЕ И ПРЕДСТАВЉАЊЕ
Члан 9.
Друштво у пословима унутрашњег промета заступа директор.
У пословању директор је овлашћен да закључује уговоре из делатности и редовног пословања, без ограничења у погледу вредности.
Директор може у оквиру својих овлашћења дати другом лицу пуномоћје у писаној форми за заступање Друштва.
VII. ОСНОВНИ КАПИТАЛ
Члан 10.
Основни капитал Друштва на дан 24. априла 2012. године износи 216.386,63 EUR, према Потврди о прерачуну основног капитала издатој од Удружења банака Србије п.у. број 0501-6/2-85543 од 6. јуна 2012. године, што у динарској противвредности, по средњем курсу НБС на дан уплате 24. априла 2012. године износи 24.184.040,57 РСД.
VIII. ПОВЕЋАЊЕ ОСНОВНОГ КАПИТАЛА
Члан 11.
Основни капитал Друштва може се повећати одлуком Скупштине Друштва, на начин и под условима утврђеним законом.
IX. СМАЊЕЊЕ ОСНОВНОГ КАПИТАЛА
Члан 12.
Основни капитал Друштва може се смањити у редовном поступку, поједностављеном поступку и поступку смањења ради претварања у резерве, на основу одлуке Скупштине Друштва, у складу са законом.
X. РЕЗЕРВЕ ДРУШТВА
Члан 13.
Друштво има статутарни резервни фонд за покриће губитака, који се формира из добити Друштва тако што се из годишње добити Друштва у ове резерве издваја 5% све док не достигне најмање 10% основног капитала.
Док не достигне износ из става 1. овог члана, резерве се могу користити само за покриће губитака, у ком случају се утрошена средства морају надокнадити у следећој пословној години.
XI. РАСПОДЕЛА ДОБИТИ И ПОКРИЋЕ ГУБИТАКА
Члан 14.
Добит Друштва утврђује се годишњим билансом, а распоређује се одлуком Скупштине за покриће губитка, уколико има непокривених губитака.
Након одбитка из става 1. овог члана, добит ће бити распоређена одлуком Скупштине Друштва.
XII. ОРГАНИ ДРУШТВА
Члан 15.
Управљање друштва је једнодомно.
Органи Друштва су:
– Скупштина Друштва
– Директор.
Друштво може имати и друге органе, комисије и радна тела, која ће утврдити Статутом.
Скупштина
Члан 16.
Овлашћења Скупштине Друштва врши Оснивач, преко овлашћених представника, с тим да број овлашћених представника одређује Оснивач.
Одређивање накнаде овлашћених представника је у надлежности Скупштине Друштва.
Скупштина има редовне и ванредне седнице.
Редовна седница Скупштине одржава се једном годишње и то најкасније у року од шест месеци од завршетка пословне године.
Ванредне седнице Скупштине одржавају се по потреби, као и када је то одређено законом.
Седнице Скупштине одржавају се у седишту Друштва.
Члан 17.
Скупштину сазива директор Друштва.
Сазивање седнице врши се писменим позивом најкасније осам дана пре дана одржавања седнице.
Позив за седницу садржи:
– дан слања позива,
– време и место одржавања седнице,
– предлог дневног реда седнице са назнаком о којим тачкама дневног реда се предлаже да Скупштина донесе одлуку,
– материјале за седницу.
Члан 18.
Скупштина Друштва:
1) усваја финансијске извештаје, као и извештаје ревизора ако су финансијски извештаји били предмет ревизије;
2) усваја годишњи програм рада и пословања Друштва;
3) именује ревизора и утврђује накнаду за његов рад;
4) одлучује о повећању и смањењу основног капитала Друштва;
5) одлучује о промени делатности;
6) именује и разрешава директора и утврђује накнаду за његов рад, односно начела за утврђивање те накнаде;
7) одлучује о статусним променама и промени правне форме и престанку Друштва;
8) одлучује о промени пословног имена и седишта Друштва;
9) даје сагласност на правне послове директора и других повезаних лица са Друштвом;
10) даје сагласност на стицање, продају, давање у закуп, залагање или друго располагање имовином велике вредности, у складу са законом којим се уређује правни положај привредних друштава;
11) доноси измене оснивачког акта;
12) одлучује о образовању огранка Друштва и давању пословног пуномоћја органима;
13) даје сагласност на организацију и систематизацију послова Друштва;
14) врши друге послове и одлучује о другим питањима из делокруга Скупштине, у складу са законом и овом одлуком.
Акте из става 1. тач. 2), 4) и 11) овог члана Скупштина доноси уз сагласност Оснивача.
Директор
Члан 19.
Директора бира и разрешава Скупштина.
Директор се бира на период од четири године.
По истеку времена на које је именовано, исто лице може бити поново именовано за директора.
Члан 20.
Директор Друштва:
1) заступа Друштво;
2) организује и води пословање Друштва, у складу са законом и овом одлуком;
3) стара се о законитости рада и одговара за законитост рада Друштва;
4) предлаже доношење одлука из делокруга Скупштине Друштва;
5) спроводи одлуке Скупштине Друштва;
6) одлучује о правима, обавезама и одговорностима запослених у Друштву, у складу са законом којим се уређују радни односи;
7) доноси акт о организацији послова и друге опште акте Друштва;
8) обавља друге послове у складу са законом и овом одлуком које нису у делокругу Скупштине Друштва.
Члан 21.
Начин избора и услови за избор директора, као и начин и услови за разрешење директора, уређују се Статутом.
XIII. УНУТРАШЊИ РЕВИЗОР
Члан 22.
Унутрашњи ревизор:
1) контролише веродостојност и комплетност финансијских извештаја Друштва;
2) контролише усклађеност пословања Друштва са законом, годишњим програмом рада и пословања Друштва;
3) обавља и друге послове у складу са законом. 
Члан 23.
Унутрашњи ревизор извештава Скупштину Друштва о:
1) веродостојности и потпуности финансијских извештаја Друштва;
2) основаности предлога за расподелу добити;
3) другим питањима од значаја за оцену законитости и целисходности поступања у спровођењу пословне политике и пословања Друштва.
Унутрашњи ревизор подноси извештај о питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина Друштва или Оснивач.
XIV. ПРЕСТАНАК ДРУШТВА 
Члан 24.
Друштво престаје да постоји брисањем из регистра привредних субјеката по основу:
– спроведеног поступка ликвидације у складу са законом,
– спроведеног поступка стечаја у складу са законом,
– статусне промене која има за последицу престанак друштва,
– и другим случајевима предвиђеним законом.
XV. ПРЕЛАЗНЕ И ЗАВРШНЕ ОДРЕДБЕ
Члан 25.
Запослени у Друштвеном предузећу за чување имовине и лица „Застава безбедност” – у реструктурирању, Крагујевац, настављају да раде у Друштву, а своја права и обавезе остварују у складу са законом и општим актима Друштва.
Члан 26.
До именовања директора Друштва, дужност директора у својству в.д. директора Друштва обављаће Славољуб Јовановић, са пребивалиштем/седиштем у Крагујевцу, ул. Боже Козомарића 54, ЈМБГ/матични број 2310962720036, који ће извршити и судску оверу ове одлуке, у складу са законом.
Члан 27.
Друштво ће општа акта ускладити са овом одлуком у року од три месеца од дана регистрације Друштва у Регистар привредних субјеката.
До доношења новог Статута Друштва, на сва питања која нису уређена овим оснивачким актом, примењиваће се одговарајуће одредбе закона.
Члан 28.
Ову одлуку објавити у „Службеном гласнику Републике Србије”.
 
05 број 023-7031/2012-2
У Београду, 8. новембра 2012. године

Влада
Председник,

Ивица Дачић, с.р.