На основу чл. 11. и 139–244. Закона о привредним друштвима („Службени гласник РС”, бр. 36/11 и 99/11) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), 
	
Влада доноси 
 
ОДЛУКУ
о оснивању Друштва с ограниченом одговорношћу „Нано центар Србија” у Београду

	"Службени гласник РС", број 75 од 25. августа 2013.
 
I. ОСНОВНЕ ОДРЕДБЕ
Члан 1.
Оснива се Друштво с ограниченом одговорношћу „Нано центар Србија” у Београду, као једнодомно друштво с ограниченом одговорношћу, које пружа услуге коришћења научноистраживачке опреме у државној својини и врши организовано и систематско подстицање и усвајање нових знања и развоја стваралачког образовања, у складу са циљевима научноистраживачке делатности и Стратегијом научног и технолошког развоја Републике Србије за период од 2010. до 2015. године („Службени гласник РС”, број 13/10) и које послује у складу са прописима, којима се уређује правни положај привредних друштава (у даљем тексту: Друштво). 
	
Члан 2.
Друштво се оснива на неодређено време.
Друштво има својство правног лица.
Друштво послује средствима у државној својини.
Друштво у правном промету са трећим лицима има сва овлашћења и иступа у своје име и за свој рачун.
II. ПОСЛОВНО ИМЕ И СЕДИШТЕ ДРУШТВА
Члан 3. 
Друштво послује под следећим пословним именом: Друштво с ограниченом одговорношћу „Нано центар Србија”. 
	
Скраћено пословно име Друштва гласи: „Нано центар Србија” д.о.о.
Члан 4. 
Седиште Друштва је у Београду, Немањина бр. 22–26.
III. ПЕЧАТ И ШТАМБИЉ ДРУШТВА
Члан 5.
Друштво има печат и штамбиљ.
Печат Друштва је округлог облика, пречника 32 mm, на коме је исписано пословно име Друштва и седиште Друштва на српском језику, ћириличким писмом.
Штамбиљ Друштва је правоугаоног облика, дужине 55 mm и ширине 25 mm, на коме је исписано пословно име Друштва и седиште Друштва на српском језику, ћириличким писмом.
Директор Друштва доноси одлуку којом се утврђује начин употребе и чувања печата и штамбиља Друштва.
IV. ПОДАЦИ О ОСНИВАЧУ
Члан 6.
Оснивач Друштва је Република Србија, за коју на основу законског овлашћења оснивачка права врши Влада, Немањина 11 (у даљем тексту: Оснивач). 
	
V. ДЕЛАТНОСТ ДРУШТВА
Члан 7.
Претежна делатност Друштва је:
72.19 Истраживање и развој у осталим природним и техничко-технолошким наукама.
Oстале делатности Друштва су:
63.99 Информационе услужне делатности
74.90 Остале стручне, научне и техничке делатности 
77.39 Изнајмљивање и лизинг осталих машина и опреме
82.11 Комбиноване канцеларијско-административне услуге
82.30 Организовање састанака и сајмова
82.99 Остале услужне активности подршке пословању.
Друштво може да обавља и друге делатности, укључујући послове спољнотрговинског промета и услуга у спољнотрговинском промету из оквира своје делатности, у складу са законом и овом одлуком.
Члан 8.
Друштво у оквиру обављања својих делатности стиче средства из:
1) прихода остварених обављањем делатности;
2) финансијских кредита;
3) донација и помоћи;
4) буџета Републике Србије;
5) других извора у складу са законом.
VI. ОСНОВНИ КАПИТАЛ
Члан 9.
Укупан уписани новчани капитал Друштва износи 1.000 динара (словима: хиљаду динара).
Укупан уплаћени новчани капитал Друштва износи 1.000 динара (словима: хиљаду динара).
Трошкове оснивања Друштва сноси Оснивач.
VII. РАСПОДЕЛА ДОБИТИ
Члан 10.
Добит Друштва, утврђена у складу са законом може се расподелити за повећање основног капитала, резерве или друге намене у складу са законом и овом одлуком.
Одлуку о расподели добити доноси Скупштина Друштва, уз сагласност Оснивача.
VIII. ЗАСТУПАЊЕ ДРУШТВА
Члан 11.
Друштво у пословима унутрашњег и спољнотрговинског промета заступа директор Друштва без ограничења. 
	
Директор може у оквиру својих овлашћења дати другом лицу писано пуномоћје за заступање Друштва.
IX. ОРГАНИ ДРУШТВА
Члан 12.
Управљање друштвом је организовано као једнодомно. Органи Друштва су скупштина и директор. 
	
Овлашћења и делокруг рада органа из става 1. овог члана утврђују се у складу са Законом о привредним друштвима.
X. СКУПШТИНА ДРУШТВА
Члан 13.
Овлашћења Скупштине Друштва врши Оснивач, преко овлашћених представника. 
	
Представнике у Скупштини Друштва одређује Оснивач.
Члан 14.
Скупштина Друштва:
1) надзире рад директора и усваја извештаје директора;
2) усваја финансијске извештаје;
3) доноси годишњи програм рада и финансијског пословања Друштва;
4) именује интерног ревизора и утврђује накнаду за његов рад;
5) одлучује о повећању и смањењу основног капитала Друштва;
6) одлучује о расподели добити;
7) одлучује о промени делатности;
8) одлучује о утврђивању зараде директора; 
9) одлучује о статусним променама, промени правне форме и престанку Друштва;
10) одлучује о промени пословног имена и седишта Друштва;
11) одлучује о давању одобрења на правне послове директора и других повезаних лица са Друштвом;
12) одлучује о стицању, продаји, давању у закуп, залагању или другом располагању имовином велике вредности, у складу са законом којим се уређује правни положај привредних друштава;
13) одлучује о измени оснивачког акта;
14) одлучује о образовању огранка Друштва и давању пословног пуномоћја огранцима;
15) одлучује о другим питањима из делокруга Скупштине у складу са законом и овом одлуком.
Одлуке из става 1. тач. 2), 3), 5), 6), 7), 9), 10) и 13) овог члана Скупштина Друштва доноси уз сагласност Оснивача.
Члан 15.
Скупштина доноси Пословник о свом раду.
Скупштина доноси одлуке обичном већином гласова присутних чланова.
Скупштина одлучује већином од две трећине од укупног броја гласова свих чланова друштва о: 
	
1) повећању или смањењу основног капитала;
2) статусним променама и променама правне форме;
3) доношењу одлуке о ликвидацији друштва или подношењу предлога за покретање стечаја;
4) расподели добити и начину покрића губитка.
XI. ДИРЕКТОР ДРУШТВА
Члан 16.
Директора именује и разрешава Оснивач, на предлог министра надлежног за научноистраживачку делатност. 
	
Члан 17.
Директор Друштва:
1) заступа Друштво;
2) организује и води пословање Друштва, у складу са законом и овом одлуком; 
	
3) сазива седнице Скупштине Друштва; 
4) предлаже доношење одлука из делокруга Скупштине Друштва;
5) спроводи одлуке Скупштине Друштва; 
6) закључује уговоре о кредиту; 
7) одлучује о правима, обавезама и одговорностима запослених у Друштву, у складу са законом којим се уређују радни односи;
8) доноси акт о организацији и систематизацији послова и друга општа акта Друштва, у складу са законом и овом одлуком;
9) обавља друге послове који нису у надлежности Скупштине Друштва, у складу са законом и овом одлуком.
XII. ИНТЕРНИ РЕВИЗОР
Члан 18.
Друштво има интерног ревизора кога бира и разрешава Скупштина Друштва, у складу са законом.
Интерни ревизор:
1) контролише веродостојност и комплетност финансијских извештаја Друштва;
2) контролише усклађеност пословања Друштва са законом, другим прописима и актима Друштва;
3) врши надзор над спровођењем рачуноводствених политика и финансијским извештавањем;
4) проверава спровођење политика управљања ризицима;
5) прати усклађеност организације и деловања Друштва са кодексом корпоративног управљања;
6) вреднује политике и процесе у друштву и предлаже њихово унапређење;
7) обавља и друге послове у складу са законом.
Члан 19.
Интерни ревизор Друштва извештава Скупштину Друштва о:
1) веродостојности и потпуности финансијских извештаја Друштва;
2) основаности предлога за расподелу добити;
3) другим питањима од значаја за оцену законитости и целисходности поступања у спровођењу пословне политике и пословања Друштва.
Интерни ревизор подноси извештај по питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина Друштва или Оснивач.
У извршавању своје дужности интерни ревизор може прегледати сва документа Друштва, проверавати њихову веродостојност и податке који се у њима налазе, захтевати извештаје и објашњења директора и запослених и прегледати стање имовине Друштва.
Интерни ревизор обавља и друге послове у складу са законом којим се уређује рачуноводство и ревизија и овом одлуком. 
	
XIII. АКТИ И ДОКУМЕНТИ ДРУШТВА
Члан 20.
У Друштву се води књига удела, са подацима и на начин прописан законом којим се уређује правни положај привредних друштава.
Члан 21.
У Друштву се води књига одлука. 
У књигу одлука уносе се одлуке које доноси Скупштина Друштва.
Члан 22.
Акти Друштва су правилници и одлуке којима се, у складу са законом, уређују одређена питања.
Измене и допуне правилника и одлука врше се на начин и по поступку који су одређени за њихово доношење.
Члан 23.
Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
Члан 24.
Друштво је дужно да држи и чува сва акта и документа Друштва у складу са законом којим се уређује правни положај привредних друштава.
XIV. ЗАШТИТА ЖИВОТНЕ СРЕДИНЕ
Члан 25.
Друштво је, при обављању делатности, дужно да се стара о заштити животне средине, у складу са законом.
XV. ВРЕМЕ ТРАЈАЊА ДРУШТВА
Члан 26.
Одлуку о престанку Друштва доноси Оснивач.
Друштво престаје у случајевима предвиђеним законом.
XVI. ПРЕЛАЗНЕ И ЗАВРШНЕ ОДРЕДБЕ
Члан 27.
До избора директора Друштва, дужност директора обављаће у својству вршиоца дужности директора Друштва, др Радомир Жикић, из Београда, Булевар Зорана Ђинђића бр. 123б/11, ЈМБГ:1305968751025, који ће извршити и судску оверу ове одлуке у складу са законом.
Члан 28.
Друштво почиње са радом даном регистрације у Регистар привредних субјеката, у складу са законом којим се уређује регистрација привредних субјеката. 
	
Члан 29.
Ову одлуку објавити у „Службеном гласнику Републике Србије”.
 
05 број 023-7075/2013
У Београду, 25. августа 2013. године 
	
Влада
Председник,
Ивица Дачић, 
	с.р.