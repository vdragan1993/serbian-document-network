На основу члана 56. став 3. Закона о безбедности и интероперабилности железнице („Службени гласник РС”, бр. 104/13, 66/15 – др. закон и 92/15), 
Директор Дирекције за железнице доноси
 
ПРАВИЛНИК
о условима за вршење послова одржавања горњег и доњег строја железничких пруга 
"Службени гласник РС", број 61 од 7. јула 
				2016.
 
Члан 1.
Овим правилником прописују се услови које морају испуњавати управљач железничке инфраструктуре и други привредни субјекти који врше одржавање горњег и доњег строја железничких пруга.
Члан 2.
Услови које морају да испуне управљач железничке инфраструктуре и други привредни субјекти који врше одржавање горњег и доњег строја железничких пруга су:
1) да су уписани у Регистар привредних субјеката; 
2) да су осигурани код осигуравајућег друштва за штету коју би обављањем делатности могли учинити наручиоцу услуге;
3) да имају интерни акт којим су прописане унутрашња организација, описане главне пословне активности и систематизација радних места са описима послова и радних задатака у складу са техничким могућностима, врстом, обимом и сложеношћу послова које обављају а који су наведени у Прилогу 1, који је одштампан уз овај правилник и чини његов саставни део;
4) да имају потребан број квалификованог особља запосленог или ангажованог ван радног односа, у зависности од врсте активности на одржавању датих у Прилогу 1; 
5) да располажу одговарајућом механизацијом, опремом, мерном опремом, алатима и материјалима у адекватној количини у зависности од врсте, обима и сложености посла који обављају а који су дати у Прилогу 1;
6) да је мерна опрема контролисана у складу са прописом којим се уређују врсте мерила за које је обавезно оверавање и временски интервали њиховог периодичног оверавања.
Члан 3.
Управљач железничке инфраструктуре или други привредни субјект који врши одржавање горњег и доњег строја железничких пруга (укључујући механизовано одржавање) као и станичних и инжењерских објеката, мора да има минимално два дипломирана грађевинска инжењера, који поседују лиценце за одговорног извођача радова чији опис делатности обухвата извођење потребних радова на горњем и доњем строју пруга.
За радове на одржавању горњег и доњег строја железничких пруга који не припадају областима рада грађевинске струке као што су извођење радова на регулацији, санацији и уређењу бујичних токова, на подизању противерозионих, пољезаштитних, снегозаштитних и ветрозаштитних појасева поред железничких пруга, биолошке и биолошко-техничке мере и слично, управљач железничке инфраструктуре или други привредни субјект мора да, сем неопходних одговорних извођача грађевинске струке, ангажује и једног дипломираног инжењера шумарства који поседује лиценцу за одговорног извођача радова на изградњи објеката за уређење бујица и заштиту од ерозије.
Управљач железничке инфраструктуре или други привредни субјект ангажују по потреби неопходна стручна лица која врше одржавање станичних постројења (колских вага, постројења за снабдевање водом, контролних товарних профила и јама за окретнице) по упутству произвођача.
За све активности на одржавању железничких пруга, што укључује одржавање горњег и доњег строја као и инжењерских и станичних објеката на железничким пругама, управљач железничке инфраструктуре или други привредни субјект мора да има и бар једно лице са положеним испитом за вођу пружних радова.
Потребан број осталих запослених или лица ангажованих ван радног односа зависи од обима и врсте активности која се обавља али није мањи од три. 
Потребан број оператора на машинама одређује се према потребној механизацији за одређену активност на одржавању горњег и доњег строја железничких пруга, као и према броју смена рада. 
Члан 4.
Лица наведена у члану 3. ст. 1, 4. и 6. овог правилника треба да испуњавају захтеве у вези са стручном оспособљеношћу и здравственом способношћу прописане законом којим се уређује безбедност и интероперабилност железнице.
Oстали запослени и лица ангажована ван радног односа која не испуњавају захтеве у складу са стручном оспособљеношћу и здравственом способношћу прописане законом којим се уређује безбедност и интероперабилност железнице, могу обављати одређене послове на одржавању горњег и доњег строја само уз пратњу и надзор лица које испуњава те услове.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 340-39-4/2016
У Београду, 29. јуна 2016. године
Директор, 
мр Петар Одоровић, с.р.
ПРИЛОГ 1
АКТИВНОСТИ НА ОДРЖАВАЊУ ГОРЊЕГ И ДОЊЕГ СТРОЈА ЖЕЛЕЗНИЧКИХ ПРУГА
Радови на одржавању горњег строја железничких пруга
Подела активности на одржавању горњег строја пруга на групе, извршена је према предмету одржавања:
1) радови на одржавању шина;
2) радови на одржавању колосечног и скретничког причврсног и спојног прибора;
3) радови на одржавању колосечних прагова;
4) радови на одржавању колосечног застора;
5) радови на регулисању колосека по смеру и нивелети;
6) радови на одржавању скретница и других сложених колосечних конструкција; 
7) радови на одржавању путних и пешачких прелаза у нивоу.
Механизовано одржавање горњег строја железничких пруга
Извођење радова на механизованом одржавању горњег строја пруга обавља се употребом тешке механизације која изводи следеће радове:
1) машинско решетање засторне призме; 
2) машинско подбијање прагова са регулисањем смера и нивелете колосека и скретница;
3) машинско уређење (планирање) засторне призме;
4) динамичка стабилизација колосека и скретница.
Одржавање доњег строја железничких пруга
Групе радова који спадају у одржавање доњег строја пруга су:
1) одржавање земљаног трупа и одводњавања;
2) одржавање потпорних зидова, тунела, галерија, мостова и пропуста;
3) одржавање станичних објеката; 
4) одржавање станичних постројења.
Остала одржавања горњег и доњег строја
У остале радове одржавања горњег и доњег строја спадају: 
1) чишћење трасе од вегетације, снега и леда;
2) хемијско сузбијање корова и грмља;
3) уређење бујица и заштита од ерозије;
4) одржавање објеката за заштиту од површинских вода, буке и климатских утицаја.