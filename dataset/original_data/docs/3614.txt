На основу члана 17. став 2. Закона о удруживању
организација рада у општа удружења и Привредну комору Југославије („Службени
лист СФРЈ“, бр. 54/76) i члана 72. став 1.  тачка 10. Статута Општег
удружења туристичке привреде Југославије, Скупштина Општег удружења туристичке
привреде Југославије дана 28. децембра 1982. године,  уз сагласност Привредне
коморе Југославије донела је
 
 
ПОСЕБНЕ УЗАНСЕ 
у 
	угоститељству
„Службени лист
СФРЈ”, број 69 од 30. децембра 1983.
 
 
I. ОПШТЕ ОДРЕДБЕ
 
Посебне узансе у
угоститељству
 
1.
 
Овим посебним узансама утврђују се пословни обичаји за
послове који имају за предмет угоститељске услуге.
Узансе се примењују ако су их странке уговориле или ако
из околности произлази да су хтеле њихову примену.
 
2.
 
Послови за које се овим узансама утврђују пословни
обичаји су следећи уговори о угоститељским услугама:
1) уговор о хотелским услугама (уговор о услугама
смештаја, пансиона или полупансиона);
2) уговор о услугама исхране и точења пића,
За уговоре из става 1. ове узансе између даваоца услуга,
наручиоца и корисника услуга утврђују се и посебне узансе: кад је корисник
појединац, кад је корисник група и кад је закључен уговор о алотману.
 
3.
 
Поштење и савесност су основна начела којих се странке
морају придржавати у пословима који имају за предмет угоститељске услуге.
Странке се не могу позивати на неку од ових узанси, ако
би њена примена у одређеном случају произвела последице противне тим начелима.
 
II. ЗАЈЕДНИЧКЕ
ОДРЕДБЕ ЗА УГОВОРЕ О УГОСТИТЕЉСКИМ УСЛУГАМА
 
4.
 
Сматра се да су странке закључиле уговор о
угоститељским услугама ако су се на било који начин споразумеле о битним
састојцима уговора, а то су: одредбе о врсти и обиму услуга, о цени услуга и
времену њиховог коришћења.
 
5.
 
Закључивање уговора о угоститељским услугама не подлеже
форми, осим ако је законом друкчије одређено. За уговор који није закључен у
писменој форми свака странка може тражити од друге странке писмену потврду.
 
6.
 
Ако није друкчије уговорено, сматра се да је уговорена
она цена која важи у угоститељском објекту у време почетка коришћења услуга и
која је објављена на начин одређен прописима и овим узансама.
 
III. УГОВОР О
ХОТЕЛСКИМ УСЛУГАМА
 
Закључивање уговора
 
7.
 
Сматра се да је уговор о хотелским услугама закључен
кад давалац услуга прихвати захтев корисника услуга који је лично код њега
затражио смештај или пансион.
Ако је корисник услуга упутио резервацију за смештај
или пансион, уговор се сматра закљученим кад корисник прими потврду
резервације.
 
8.
 
Захтев за резервацију смештаја или пансиона садржи:
врсту угоститељске услуге, време почетка и трајања услуге, као и адресу
корисника услуге.
Резервација смештаја или пансиона може се захтевати и
на неком од светских језика, а резервација смештаја и по Међународном хотелском
телеграфском codeu за наруџбине соба, који је одштампан уз ове узансе и чини
њихов саставни део.
Ако давалац услуге приликом резервације то захтева,
резервација затражена усмено или телефоном мора се потврдити писмено,
телеграмом или телексом. У том случају уговор је закључун тек кад корисник прими
писмену потврду резервације од даваоца услуга.
 
9.
 
Давалац услуге дужан је да на захтев за резервацију
одговори одмах, а најкасније у року од три дана, од дана пријема захтева,
узимајући у обзир време почетка коришћења услуга.
Захтев за резервацију давалац услуге дужан је да
прихвати по редоследу примања у границама слободних капацитета. Ако корисник
услуге захтева да се прихватање резервације потврди телеграмом дужан је да
плати трошкове тог телеграма.
Ако давалац услуге у одређеном року не одговори на
захтев за резервацију, корисник има право на накнаду штете.
 
10.
 
Давалац услуге може прихватање захтева за резервацију
да услови плаћањем аконтације. Уобичајена аконтација једнака је износу цене
наручених услуга за један дан. У хотелима са сезонским пословањем, за време
сезоне аконтација је у износу цене наручених услуга за три дана боравка.
Давалац услуге дужан је да потврди пријем аконтације у
року од 24 часа од примања уплате.
Ако није друкчије уговорено, аконтација важи као
унапред плаћени део цене, из ког давалац услуге има право да наплати и накнаду
штете од корисника.
 
Члан 11.
 
Давалац услуге дужан је да прихвати сваку понуду за
закључивање уговора о хотелским услугама и да пружи услуге смештаја, односно
пансиона у границама расположивих капацитета, под условом да је корисник у
могућности и да је спреман да плати цену, као и да је у подобном стању да буде
примљен у угоститељски објекат.
 
12.
 
Предмет уговора о хотелским услугама може бити пружање
услуга смештаја, пансиона или полупансиона.
Уговор о хотелским услугама, који има за предмет услуге
смештаја може садржавати и услуге доручка који је урачунат у цену.
 
13.
 
Под пансионом се подразумевају смештај и три оброка
(доручак, ручак и вечера). Под полупансионом се подразумева смештај са доручком
и једним главним оброком (ручак или вечера).
Цена пансиона рачуна се од првог оброка којим је
корисник послужен по доласку, а оброци којима корисник није био послужен на дан
доласка даће се кориснику, по његовој жељи, на дан одласка.
За оброке које није користио нити благовремено отказао,
кориснику се при обрачунавању не умањује цена пансиона.
Под ценом пансиона, односно полупансиона подразумева се
цена ове услуге у трајању од најмање три дана.
Ако се уговором предвиди коришћење пансиона или
полупансиона за време краће од три дана, или ако корисник скрати уговорени
боравак на мање од три дана, цена пансиона, односно полупансиона повећава се за
20%.
 
Трајање и отказивање
уговора
 
14.
 
Уговор о хотелским услугама може се закључити на
одређено или неодређено време.
Уговор о хотелским услугама на неодређено време сматра
се да је закључен по принципу дан-по-дан. Он се, наиме, аутоматски продужава за
следећи дан ако га давалац услуге или корисник не откажу до 12 часова.
По престанку уговора о хотелским услугама корисник је
дужан да напусти собу до времена одређеног кућним редом, а у недостатку такве
одредбе у кућном реду – до 14 часова.
Ако с даваоцем услуге није друкчије уговорено,
задржавање собе после времена одређеног кућним редом, односно после 14 часова
повлачи плаћање собе још за један дан.
 
15.
 
Ако корисник не користи у уговорено време услуге
смештаја или пансиона, давалац услуге има право да захтева накнаду штете од
корисника.
Корисник није дужан да плати било какву накнаду штете
даваоцу услуга ако откаже резервацију смештаја или пансиона:
1) до 12 часова првог дана – ако је у питању смештај до
два дана;
2) два дана пре почетка коришћења услуге – ако је у
питању смештај од три до седам дана;
3) седам дана пре почетка коришћења услуге – ако је у
питању смештај дужи од седам дана или сезонски хотел у сезони.
Корисник није дужан да плати накнаду штете и кад
напусти хотел пре истека времена трајања уговора ако откаже даљње услуге
даваоцу у роковима из става 1. ове узансе, рачунајући их према дану напуштања
собе.
 
16.
 
Корисник може да откаже коришћење појединих оброка у
пансиону или полупансиону ако о томе обавести даваоца услуге до краја
претходног дана.
Давалац услуге дужан је да кориснику услуге који је
отказао оброк у пансиону осигура, на његов захтев, коришћење оброка суве хране
(lunch-пакет) одговарајуће вредности и квалитета.
 
17.
 
Давалац услуге прихваћену резервацију смештаја или
пансиона не може отказати.
Давалац услуге дужан је да кориснику услуге који има
потврђену резервацију држи собу на располагању до 20 часова, после чега се у
недостатку посебних обавештења, сматра да корисник неће користити собу, па
давалац услуге може њоме располагати. Ако прода собу другом кориснику услуге,
давалац услуге нема право на накнаду штете за неискоришћене резервисане услуге.
Ако корисник накнадно дође, а претходно није послао обавештење о времену
доласка, давалац услуге дужан је да му да смештај у оквирима расположивих
капацитета.
 
Права и обавезе
странака
 
18.
 
На основу уговора о хотелским услугама корисник стиче
право:
1) да користи просторије одређене за смештај са
припадајућим услугама, а ако је уговором предвиђен пансион или полупансион – и
одговарајуће оброке;
2) да користи све уређаје, заједничке просторије и
службе које су у том објекту предвиђене за општу употребу корисника.
 
19.
 
Давалац услуге дужан је да уговореног дана стави
кориснику на располагање просторије одређене за смештај и да му пружи друге
уговорене угоститељске услуге, односно услуге које корисник затражи у складу са
пословним обичајима.
Собу предвиђену за смештај давалац услуге дужан је да
стави на располагање кориснику чим је она слободна и поспремљена, најкасније до
14 часова, а после тога када се корисник пријави.
 
20.
 
Ако корисник захтева да заузме собу ујутро на дан
доласка, давалац услуге има право да тражи наплату смештаја и за протеклу ноћ,
ако соба није могла бити издата због тога што ју је требало рано ујутро ставити
на располагање кориснику.
Ако корисник услуге смештаја користи собу између 6 и 18
часова за дневни одмор у трајању до 8 часова, давалац услуге наплаћује смештај
по нижој цени, зависно од трајања услуге, с тим да та цена не може бити већа од
50% од цене смештаја.
 
21.
 
Давалац услуге смештаја одговара кориснику за штету ако
му не стави на располагање просторије за смештај у објекту исте или више
категорије у уговореном месту смештаја. Евентуална разлика у цени, повећани
трошкови превоза и др. падају на терет даваоца услуге.
 
22.
 
Приликом доласка у угоститељски објекат корисник се
пријављује раднику одговорном за пријем гостију на рецепцији даваоца услуге.
 
23.
 
При предаји кључа собе, соба за смештај мора бити у
потпуности припремљена за пријем корисника услуге.
Приликом доласка, односно одласка корисника, давалац
услуге у објектима највиших категорија дужан је да изврши преношење пртљага
корисника од улаза у објекат до собе и обратно, без накнаде.
 
24.
 
Давалац услуге дужан је да кориснику обезбеди несметано
коришћење уговорених услуга за све време трајања уговора.
Давалац услуге мора да обезбеди пружање услуге смештаја
непрекидно у току целог дана, да осигура ред и тишину и пружање помоћи
корисницима. Он мора да одреди лице које ће у току ноћи обављати ове дужности.
 
25.
 
Давалац услуге пружа кориснику, без посебне наплате,
све информације у вези са извршењем угоститељских услуга, боравком и
културно-забавним приредбама у месту, излетима, подацима из возних редова,
телефонских именика и слично.
 
26.
 
Давалац услуге дужан је да пробуди корисника у време
које одреди корисник.
Давалац услуге одговоран је за обичну штету коју је
претрпео корисник због неиспуњења обавезе из става 1. ове узансе.
 
27.
 
Корисник је дужан да користи просторије које су му
стављене на располагање у сврхе које је одредио давалац услуга, поштујући
правила кућног реда, ових узанси и других пословних обичаја.
 
28.
 
Корисник може да користи собе само за свој смештај, као
и за смештај лица назначених у часу закључења уговора.
Ако није друкчије уговорено, корисник не може користити
просторије за смештај у комерцијалне сврхе. Корисник не може у соби да припрема
(кува) храну.
 
29.
 
Корисник је дужан да просторије које су му стављене на
располагање, уређаје, опрему и инвентар користи као добар домаћин.
По престанку уговора корисник је дужан да просторије за
смештај преда даваоцу у стању у коме их је нашао, при чему се узима у обзир
истрошеност настала редовном употребом.
Корисник одговара за штету у просторијама, на
уређајима, опреми и инвентару која је настала његовом кривицом и кривицом лица
за која одговара, као и кривицом лица која га посете у просторијама за смештај.
 
30.
 
Извршене услуге давалац наплаћује од корисника по цени
обрачунатој по ценовнику хотела, узимајући у обзир и попуст и додатке који
произлазе из ценовника и ових узанси.
У цену су урачунате услуге коришћења хотелског базена,
плаже и дечјег игралишта. За улазак у објекте са посебним програмом или
музиком, приредбама и сл., у оквиру угоститељског објекта, давалац услуге може
од корисника да наплати накнаду.
 
31.
 
Давалац услуга посебно обрачунава и наплаћује од
корисника смештаја боравишну таксу и осигурање.
 
32.
 
Давалац услуге посебно наплаћује од корисника употребу
телефона.
 
33.
 
Даваоци услуге одобравају попусте у следећим
случајевима:
1) за децу до две године, ако деле кревет с родитељима
или пратиоцем не наплаћује се смештај, а храна се наплаћује према ценовнику
угоститељског објекта (a la carte);
2) за децу од две до седам година, ако деле кревет са
родитељима или пратиоцем, наплаћује се цена смештаја умањена за 70%, а храна
према ценовнику угоститељског објекта (a la carte);
3) за децу до 7. године која користе посебан кревет у
соби родитеља (пратиоца), наплаћује се цена услуге умањена за 30%.
У случају сумње родитељ, односно пратилац дужни су
веродостојном исправом доказати старост детета, иначе плаћају за дете пуну
цену.
За поједине категорије потрошача, као што су чланови
друштвених организација и сл., давалац услуге може одредити посебне попусте или
ниже цене од објављених цена.
 
34.
 
Ако је уговором издавање, односно коришћење једног
кревета у двокреветној соби (двокреветна за једнокреветну), кориснику се
наплаћује повећана цена, али не већа од 75% од цене двокреветне собе.
Ако је уговорено издавање једнокреветне собе, а давалац
услуге изда кориснику собу са два или више кревета, наплаћује се само цена
једнокреветне собе, без права на издавање осталих кревета другим лицима, осим
ако корисник на то изричито пристане.
Ако се у двокреветну собу стави трећи, помоћни кревет,
за коришћење таквог лежаја плаћаће се цена смештаја, односно пансиона у
двокреветној соби умањена за најмање 10%.
 
35.
 
Ако корисник плати собу и за време привременог прекида
свог боравка, давалац услуге не може без пристанка корисника да изда ту собу
(кревет) другом лицу.
Ако корисник пристане да давалац услуге за време његове
одсутности изда већ закупљени смештај, корисник није дужан да плати услуге за
то време.
 
36.
 
Ако корисник који је уговорио пансион или полупансион
током боравка у хотелу благовремено откаже ручак или вечеру, а одбије да прими
lunch-пакет, неискоришћени оброци не урачунавају се у цену.
 
37.
 
Наплата рачуна за извршене услуге обавља се одмах после
извршења услуга или после сваких 7 дана коришћења услуга смештаја или пансиона.
Од корисника се може затражити да унапред плати цену ноћења.
Давалац услуга дужан је да изврши спецификацију износа
рачуна према пруженим услугама.
 
38.
 
Ако корисник не плати рачун за извршене услуге или
штету за неискоришћене услуге, давалац услуге има право да задржи ствари које
је корисник донео у угоститељски објекат до потпуне наплате потраживања.
 
39.
 
Давалац услуге дужан је да врати кориснику затражене
ствари ако корисник или неко други уместо њега пружи одговарајуће осигурање.
Давалац услуге који задржи ствари корисника по основу
права задржаја може да наплати из њихове вредности с тим што је дужан, пре него
што приступи остваривању наплате, да о својој намери благовремено обавести
корисника.
Сматраће се да је давалац услуге благовремено обавестио
корисника после истека 15 дана за европске, а 30 дана за ваневропске земље од
допреме препорученог обавештења на адресу корисника из пријаве.
 
Кућни ред
 
40.
 
Кућни ред истакнут на видном месту на рецепцији
угоститељског објекта саставни је део уговора о хотелским услугама.
Извод из кућног реда истиче се у свакој соби.
Одређујући опште услове пословања даваоца услуге кућни
ред уобичајено садржи: поступак руковања собним кључем, распоред и услове
коришћења услуга исхране и посебних услуга, услове плаћања, отказне рокове,
напуштање собе, давање драгоцености у депозит, услове коришћења заједничких
просторија и др.
Сматра се да се корисник услуге сагласио са кућним
редом кад је од даваоца услуге преузео собу у којој је добио смештај.
 
41.
 
Корисник може употребљавати електричне апарате у соби
за смештај само ако је то дозвољено кућним редом.
Корисник може употребљавати радио-апарате,
ТВ-пријемнике, грамофоне, касетофоне и сл. под условом да не ремети ред и мир
осталих корисника услуга.
У случају употребе апарата из става 2. ове узансе на
начин којим се ремети мир других корисника, давалац услуге може забранити
њихову употребу.
 
42.
 
Кориснику није дозвољено да у угоститељски објекат
уводи животиње, ако то није уговорено.
Ако су странке уговориле да се животиња уведе у
угоститељски објекат, животиња се може држати само у просторијама које је
давалац услуге за то одредио.
Странке не могу уговорити да се животиња уводи у
заједничке просторије. Давалац услуге има право да кориснику наплати посебну
цену за држање животиња.
Корисник је одговоран за сваку штету коју би животиња
проузроковала даваоцу услуге или другим корисницима.
 
43.
 
Кориснику није допуштено да у угоститељски објекат
уноси лако запаљив или експлозивни материјал, материјал са јаким и неугодним
мирисима и сл.
 
44.
 
У случају болести корисника, давалац услуга дужан је да
позове лекара на трошак корисника.
Ако лекар утврди да је корисник оболео од неке заразне
болести и да његова болест угрожава здравље других лица, давалац услуге може
раскинути уговор, с тим што је дужан да таквом кориснику укаже пажњу и да му
пружи потребну помоћ.
 
45.
 
У случају смрти корисника, давалац услуге дужан је да о
томе одмах обавести органе унутрашњих послова и породицу умрлог, као и да
комисијски попише имовину коју је корисник код себе имао и да је пријави
надлежним органима.
 
46.
 
Давалац услуге дужан је без одлагања да преда приспеле
пошиљке упућене кориснику (писма, поруке, телеграме и сл.).
Ако је за корисника пошиљка приспела после његовог
одласка, давалац услуге дужан је да пошиљку достави на адресу коју је корисник
оставио. Ако корисник није оставио адресу, давалац услуге дужан је да пошиљку у
року од 24 сата врати пошти.
За штету насталу неиспуњењем обавезе из ст. 1. и 2. ове
узансе одговоран је давалац услуге.
 
47.
 
Давалац услуге дужан је да кориснику достави или уручи
ствари заборављене у угоститељском објекту при одласку.
Давалац услуге дужан је да корисника обавести о
налажењу тих ствари и да тражи упутства о начину њиховог достављања. Трошкови
достављања терете корисника.
Ако не би могао да их уручи, дужан је да их чува
најмање једну годину, а даље поступи према прописима.
 
Одговорност даваоца
услуга за ствари корисника
 
48.
 
Давалац услуга одговара за настанак или оштећење ствари
корисника према закону и овим узансама.
 
49.
 
Стварима које је корисник донео у угоститељски објекат
сматрају се:
1) ствари које се налазе у објекту за време у коме
корисник располаже смештајем;
2) ствари на којима давалац услуге или лице за које он
одговара преузима надзор у угоститељском објекту или изван њега у разумном
времену пре или после времена у коме корисник располаже смештајем.
 
50.
 
Давалац услуге дужан је да прими вредносне папире,
новац и друге вредности корисника на чување. Међутим, он може одбити да прими
на чување вредности које су у односу на могућности и категорију објекта велике.
 
51.
 
Давалац услуге има право да прегледа ствари које
корисник даје на чување.
Давалац услуге има право да захтева да ствари буду
стављене у закључан или запечаћен омот (контејнер).
 
52.
 
За ствари примљене на чување давалац услуге издаје
писмену потврду. Ако се ствари чувају у посебним сефовима, давалац услуге дужан
је да кориснику преда кључ од сефа.
Ствари предате на чување може подићи корисник или лице
које он овласти, уз враћање потврде.
 
53.
 
Одредбе о одговорности даваоца услуге за ствари
корисника донесене у угоститељски објекат не односе се на животиње.
 
54.
 
Давалац услуге одговара за нестанак или општећење
аутомобила корисника остављеног у гаражи или чуваном паркиралишту даваоца
услуге. Он одговара и за ствари остављене у закључаном аутомобилу остављеном у
гаражи или чуваном паркиралишту.
Давалац услуге не одговара за штету причињену
аутомобилу и стварима корисника, ако радник даваоца услуге на захтев корисника,
одвози или довози аутомобил из гараже или ако доноси или односи ма какве ствари
корисника, ако ова услуга није била наручена код одређеног радника на рецепцији
или код портира ако таквог радника нема.
 
Раскид уговора
 
55.
 
Давалац услуге има право да откаже даљње услуге
кориснику и да раскине уговор о хотелским услугама ако корисник:
1) грубо крши ове узансе или одредбе кућног реда, а
нарочито ако својим понашањем омета боравак других гостију;
2) не плати рачун за извршене услуге после 7 дана
боравка;
3) оболи од неке заразне болести која представља
опасност за остале госте у угоститељском објекту.
Поред раскида уговора давалац услуге у случају из тачке
1. став 1. ове узансе има право и на накнаду штете од корисника.
 
56.
 
Корисник може да раскине уговор и напусти угоститељски
објекат ако давалац услуге не испуњава уговорене обавезе, а посебно ако грубо
крши одредбе ових узанси и кућног реда.
У том случају корисник има право на накнаду штете до
даваоца услуге.
 
57.
 
Корисник има право да одустане од уговора пре или за
време трајања уговора због околности које није могао избећи или отклонити и
које би, да су постојале у време закључивања уговора, биле оправдан разлог да
се не закључи уговор.
У случају из става 1. ове узансе, корисник је дужан да
без одлагања обавести даваоца услуге о одустанку од уговора и разлозима
одустанка. Ако не обавести о томе даваоца услуге, дужан је да накнади штету као
за неблаговремени отказ уговора.
 
IV. АГЕНЦИЈСКИ
УГОВОР О ХОТЕЛСКИМ УСЛУГАМА
 
58.
 
Туристичка агенција може као наручилац услуге (у даљем
тексту: наручилац) закључити уговор о хотелским услугама у корист индивидуалног
корисника или групе корисника.
 
59.
 
На уговор о хотелским услугама који је закључен између
наручиоца и даваоца услуга (агенцијски уговор о хотелским услугама) примењују
се одговарајуће узансе за уговор о хотелским услугама (уз 8. до 57) осим ако је
друкчије одређено узансама овог поглавља.
 
60.
 
Наручилац упућује даваоцу услуга писмену резервацију.
Сваки неписани захтев за резервацију наручилац потврђује писмено.
Као документ (исправу)) за резервацију наручилац може
користити турустичку упутницу (ваучер).
Туристичка упутница мора да садржи најмање следеће:
1) назив наручиоца;
2) назив даваоца услуга;
3) ознаку корисника;
4) врсту, обим и време извршења услуга;
5) број, датум и место издавања;
6) потпис наручиоца.
 
61.
 
Цене које давалац услуга утврђује наручиоцу не смеју
бити веће од цена које плаћају директни корисници услуга.
Кад давалац услуга уговори посебне цене, не може
тражити накнаду већу од тих цена.
 
62.
 
Наручилац не сме својим клијентима да обрачунава веће
цене од цене које је дао хотел и на које му он обрачунава провизију.
Наручилац, међутим, може да захтева да клијент плати
трошкове резервације одвојено од хотелског рачуна.
 
63.
 
Давалац услуга мора да се придржава цена одређених
уговором.
Ако се цене промене, нове цене важе 30 дана после
промене.
Давалац услуге не може да мења цене за већ потврђене
резервације.
 
64.
 
Наручилац је дужан да плати само оне услуге које су
наведене у документу (исправи) за резервацију, који је био упућен даваоцу
услуга.
Наручилац је дужан да плати даваоцу услуга рачун за пружене
услуге, осим ако је уговорено да корисник директно плати рачун.
Када је уговорено директно плаћање, давалац услуга може
да одбије плаћање кредитном картицом.
 
65.
 
Ако није уговорено да услуге директно плаћа корисник,
наручилац је дужан да изда туристичку упутницу (ваучер) и да је с једном
копијом достави даваоцу, по кориснику, водичу, поштом или на неки други начин,
пре почетка пружања услуга.
Приликом обрачуна давалац услуга шаље наручиоцу ради
наплате рачун с оригиналом туристичке упутнице коју је оверио корисник или
представник наручиоца (водич и сл.), а задржава оверену копију упутнице.
 
66.
 
Давалац услуга је дужан да плати наручиоцу одређен
проценат (провизију) од цене пружених услуга у оквиру уговора.
Висину провизије странке утврђују у уговору.
Уобичајена провизија за односе између домаћег наручиоца
и даваоца услуга је 5% на цену услуге, односно 3% ако је у питању уговор за
рачун стране агенције, не урачунавајући провизију која се плаћа страној
агенцији.
Наручилац има право на провизију и за свако продужење
боравка корисника или групе корисника, али најдуже за 15 дана.
 
67.
 
Давалац услуга умањиће рачун за износ провизије коју је
дужан да плати наручиоцу, уз искључење таксе, осигурања, сервиса и сл.
Ако је било уговорено директно плаћање, давалац услуге
плаћа провизију наручиоцу у року од 15 дана од дана извршења услуге.
 
68.
 
Отказ уговорених услуга обавља се писмено, уз назнаку
датума.
Сваки неписани отказ наручилац потврђује писмено. Да би
тај отказ важио од дана усменог обавештења, писмена потврда отказа мора се
послати најдоцније следећег дана.
Ако давалац услуга у међувремену у било којој писменој
форми потврди пријем усменог или телефонског отказа, наручилац је ослобођен
обавезе да свој усмени или телефонски отказ и писмено потврди.
 
Индивидуални
корисници
 
69.
 
Индивидуални корисници су појединци који посредством
наручиоца обезбеђују хотелске услуге, а који не користе услове (повластице)
групе.
 
70.
 
Отказни рокови резервација услуга смештаја или пансиона
за индивидуалне кориснике који ове услуге обезбеђују преко наручиоца једнаки су
роковима из уговора о хотелским услугама с директним корисницима. Међутим, за
смештај до два дана наручилац је дужан да достави отказ даваоцу услуга
најдоцније уочи дана доласка корисника.
 
71.
 
Ако се уговор (резервација) откаже после утврђених
рокова, или ако корисник не дође („no-show”) а његова резервација није отказана
или је отказана са закашњењем, наручилац плаћа накнаду штете даваоцу услуга у
износу:
1) цене уговорених услуга за боравак од једног дана;
2) цене уговорених услуга за боравак од три дана – у
случају боравка дужег од три дана у главној сезони.
 
72.
 
У случају превременог одласка или некоришћења наручених
услуга наручилац је дужан да даваоцу услуга накнади штету.
Наручилац је дужан да накнади штету даваоцу у року од
15 дана од дана пријема његовог захтева.
 
Група корисника
 
73.
 
Групу чини одређен број лица која путују заједно, која
наручилац и давалац услуга сматрају посебном целином којој давалац услуга
одобрава специјалне услове и тарифе, што је утврђено у уговору.
Цене за групу утврђују се посебно.
Под групом корисника сматра се најмање 15 лица која
имају водича или другог представника наручиоца.
 
74.
 
Резервација услуга за групу врши се само једним
документом и само се једним документом прихвата и потврђује.
У том документу за све чланове групе наведене су
идентичне услуге и њихова јединствена цена, која ће бити предмет само једног
рачуна.
 
75.
 
Ни наручилац ни давалац услуга не информишу кориснике о
ценама наведеним у уговору.
 
76.
 
Наручилац је дужан да достави даваоцу услуга попис
распореда корисника по собама (листу корисника, rooming-лист) најмање 14,
односно 7 дана (уз. 79) пре доласка групе.
Давалац услуге не одговара за потешкоће које могу
настати приликом испуњења обавезе услуге смештаја ако наручилац закасни с
достављањем листе корисника.
 
77.
 
Давалац услуга дужан је да смести кориснике према
распореду из листе корисника коју је благовремено примио. Накнадно примљене
распореде, односно измене распореда дужан је да изврши у границама резервисаних
капацитета.
У случају смештаја групе корисника у други објект исте
или више категорије (уз. 21) давалац услуга је дужан да све чланове групе
смести у исти објекат. О смештају у други објекат дужан је да унапред обавести
наручиоца.
 
78.
 
Давалац услуга одобрава бесплатан боравак једном
представнику наручиоца који прати групу од најмање 15 лица.
Давалац услуга може одобрити бесплатан боравак још
једном представнику наручиоца за групу од 30 лица.
 
79.
 
Рокови отказа смештаја или пансиона за групе корисника
су следећи:
1) ако је у питању група мања од 40 корисника – 7 дана,
а 14 дана у сезонским хотелима у време сезоне;
2) ако је у питању група већа од 40 корисника, отказни
рок је 14 дана.
 
80.
 
Ако се уговор (резервација) делимично или у целини откаже
после утврђених рокова, или ако корисници из групе у целини или делимично не
дођу или закасне у доласку, а резервација није отказана или је отказана са
закашњењем, давалац услуге има право на накнаду штете у висини цене отказане,
односно неизвршене услуге за један дан. У случају боравка дужег од три дана у
главној сезони припада му накнада штете у висини цене отказане, односно
неизвршене услуге за три дана.
Ако давалац услуга резервисане капацитете да на
коришћење другим корисницима, нема право на накнаду штете од наручиоца.
 
81.
 
У случају неоправданог превременог одласка корисника
давалац услуга наплаћује од наручиоца накнаду штете у висини пуног износа
уговорене цене услуга.
 
82.
 
Давалац услуге дужан је да одмах размотри приговор на
услуге који су дали корисник или представник наручиоца за време боравка
корисника.
Ако установи да је приговор оправдан, давалац услуге,
осим испуњења уговора, понудиће кориснику одговарајућу накнаду у новцу или
услугама. Нагодбу с корисником давалац услуге ће писмено утврдити, уз потпис
корисника или представника наручиоца.
 
83.
 
Наручилац је дужан да достави даваоцу услуге приговор
корисника (судску опомену, тужбу и сл.) у року од месец дана од дана пријема.
Заједно с приговором наручилац доставља свој предлог за решење (нагодба, вођење
спора).
Давалац услуге дужан је да на достављен приговор
одговори у року од 15 дана. Ако не одговори у одређеном року, сматра се да не
прихвата приговор, односно предлог.
 
Узајамне обавезе
наручиоца и даваоца услуга
 
84.
 
Наручилац је дужан да даваоцу услуга да сва потребна
обавештења у вези са нарученим услугама.
 
85.
 
Услуге које давалац услуга пружа корисницима,
клијентима наручиоца у складу са уговором, било да је реч о индивидуалним
корисницима или групи, морају бити истог квалитета као и услуге које давалац у
истим условима пружа својим директним корисницима.
 
86.
 
Давалац услуга ће се уздржати да било на који начин
наговара корисника, клијента наручиоца, да постане његов директни гост.
 
87.
 
Ако се наручилац истовремено обрати на неколико
давалаца услуга да би добио понуду резервације, уздржаће се од закључивања
уговора с више давалаца за боравак истог корисника с намером да накнадно,
унутар допуштених уговорних рокова, откаже оне које неће прихватити.
 
88.
 
Давалац услуга је дужан да наручиоцу да тачна
обавештења о локацији и категорији свог објекта, као и о врсти и квалитету
услуга.
За нетачна обавештења, због којих дође до одштетног
захтева корисника услуга, одговорност сноси давалац услуга.
Ако је нетачно обавештење дао наручилац, давалац услуга
неће сносити одговорност у случају одштетног захтева корисника услуга.
Наручилац је дужан да поштује текст обавештења који је
добио од даваоца услуга.
 
89.
 
Давалац услуга и наручилац, у односу на клијенте,
кориснике услуга, уздржаваће се од било каквих изјава којима се доводи у сумњу
квалитет услуга које пружа друга уговорна странка, или изјава које су такве
природе да наносе штету пословном угледу једне од странака.
 
V. УГОВОР О АЛОТМАНУ
 
90.
 
Уговор о алотману закључује се између туристичке
агенције и даваоца услуга у писменом облику.
Уговор се закључује на обрасцу туристичке агенције или
даваоца услуге, а може се закључити и на друге начине у писменом облику.
Ако агенција или давалац услуга имају опште услове
пословања који нису садржани у обрасцу уговора а на које се уговор не позива,
такви услови пословања саставни су део уговора о алотману ако су пре склапања
уговора били достављени другој страни, или ако је она у време склапања уговора
била с њима на други начин упозната.
 
91.
 
Давалац услуге дужан је да без одлагања обавести
туристичку агенцију о свакој промени у објекту или услугама после закључења
уговора.
Ако је уговор о алотману закључен за смештај корисника
у угоститељском објекту у изградњи, давалац услуге дужан је да без одлагања обавести
туристичку агенцију чим оцени да угоститељски објект у време почетка важења
уговора неће бити у складу са описом из проспекта, односно обавештењима датим
агенцији.
 
92.
 
Давалац услуге дужан је да лицима која му упути
туристичка агенција пружи услуге наведене у туристичкој упутници у складу с
уговором о алотману.
Услуге наведене у туристичкој упутници, које нису у
складу с уговором о алотману, давалац услуга дужан је да изврши у границама
расположивих капацитета.
 
93.
 
Давалац услуге дужан је да туристичкој агенцији исплати
провизију на промет остварен на основу уговора о алотману.
Провизија се одређује у одређеном проценту од цене
пружених услуга (линеарна провизија), а може се одредити и у различитим
процентима зависно од коришћења ангажованих капацитета (стимулативна
провизија).
 
94.
 
Уговором о алотману утврђују се рокови за обавештавање
даваоца услуге о току попуне смештајних капацитета.
Ако уговором није друкчије одређено, зависно од навика
појединог туристичког подручја, туристичка агенција је дужна да почне са
обавештавањем даваоца услуге о току попуне ангажираних капацитета најкасније
два месеца пре почетка извршења уговора о алотману и да настави да о томе шаље
обавештења сваких 30 дана.
 
95.
 
Рок обавештења за одустајање од коришћења ангажованих
капацитета може да се утврди:
1) одређеним бројем дана пре доласка сваке групе;
2) одређеним даном за све групе.
Рокови за одустајање су: 14 дана пре доласка групе у
сезони, међусезони и потсезони, а 7 дана ван сезоне.
Туристичка агенција дужна је да достави даваоцу услуга
листу корисника унутар рокова одређених за одустајање од коришћења капацитета.
 
96.
 
Давалац услуге има право да располаже капацитетима од
којих агенција није одустала у року, нити је за њих послала обавештење о
коришћењу, односно листи корисника.
Туристичка агенција може да користи капацитете за које
пошаље обавештење о коришћењу после одређеног рока само ако се давалац услуге с
тим сложи. У том случају капацитети ће се користити под условима из уговора о
алотману.
 
97.
 
Ако туристичка агенција у одређеном року не достави
даваоцу услуга обавештење о коришћењу ангажираних капацитета, односно листу
корисника, нити у том року обавести даваоца услуге да одустаје од ангажованих
капацитета, дужна је да плати даваоцу услуге накнаду штете за неискоришћене
капацитете.
 
98.
 
Ако агенција не искористи услуге за све кориснике
уредно најављене према обавештењу о коришћењу, односно листи корисника, дужна
је да плати даваоцу услуга накнаду одређену уговором о алотману, односно
накнаду штете у висини 2/3 од цене неискоришћених услуга ако уговором о
алотману није одређена накнада.
Изузетно од одредбе става 1. ове узансе, туристичка
агенција не плаћа накнаду даваоцу услуге за корисника који је одустао од
путовања због околности које није могао да избегне или отклони и које би, да су
постојале у време склапања уговора о организовању путовања с агенцијом
представљале оправдан разлог да не склопи уговор. Агенција је дужна да докаже
постојање околности на које се позива.
 
99.
 
Ако узансама из ове главе није нешто посебно утврђено,
на односе између туристичке агенције и даваоца услуге из уговора о алотману
примењују се посебне узансе утврђене за агенцијски уговор о хотелским услугама
за групе корисника.
 
VI. УГОВОР О
УСЛУГАМА ИСХРАНЕ И ТОЧЕЊА ПИЋА
 
100.
 
Сматра се да је закључен уговор о услугама исхране и
точења пића кад давалац услуге прихвати резервацију корисника, односно
поруџбину услуга које корисник од њега затражи.
У угоститељском објекту уговор у име даваоца услуге
закључују лица која примају наруџбине хране и пића.
 
101.
 
Резервација услуге исхране мора садржавати нарочито
врсту услуге (ручак, вечера, коктел и сличне посебне услуге), обим (број лица,
количина и др.), време коришћења и цену.
Цена у резервацији назначује се на основу добијених
претходних обавештења, односно после преговора са даваоцем услуга.
Ако у резервацији није назначена цена, примењује се
цена из ценовника даваоца услуге.
 
102.
 
Ако корисник непосредно затражи услугу исхране и точења
пићем, примењују се цене из ценовника угоститељског објекта.
Цене могу бити одређене по конзумацији (по поједином
јелу, пићу), оброку или у паушалном износу за било коју количину коју корисник
конзумира.
За поједине категорије потрошача, као што су абоненти,
чланови друштвених организација и групе корисника, могу бити одређене ниже
цене.
 
103.
 
Корисник може да резервише сто, односно седиште у
угоститељском објекту да би у одређено време био послужен храном и пићем.
Ако се не наплаћује посебна накнада за резервацију,
давалац услуге није дужан да прихвати резервацију стола или седишта. Ако
прихвати резервацију, давалац услуге ће задржати сто, односно седиште све док
оцени да корисник неће доћи.
 
104.
 
Давалац услуге дужан је да прихвати сваку резервацију
за услуге исхране и пића у границама расположивих капацитета, као и наруџбину
корисника под условима да је корисник у могућности и да је спреман да плати
цену, као и да је подобан да буде гост у угоститељском објекту.
Давалац услуге има право да одбије услуге кориснику
који није подобан да буде гост угоститељског објекта.
 
105.
 
Давалац услуге дужан је да кориснику пружи услуге
назначене у јеловнику и карти пића.
Давалац услуге дужан је да јела и пића којима не
располаже означи у јеловнику, односно карти пића, или да о томе обавести
корисника приликом преузимања наруџбине.
 
106.
 
Странке могу да уговоре послуживање одређеном количином
хране и пића без посебне ознаке броја конзумација (банкет, свадбени ручак). У
том случају наплаћује се стваран број издатих менија, односно јела и стварне
количине издатог пића. Корисник може да одреди лице које ће давати налоге за
издавање хране и пића, односно оверавати издате количине.
 
107.
 
Према начину пружања услуга, цене у угоститељском
објекту могу се различито одређивати (коришћење за пунктом, послуживање за
столом, самопослуживање и сл.).
За време извођења музичких или забавних програма
давалац услуге може наплаћивати улазнице на име резервације, обавезну
конзумацију или цене услуга могу бити више од редовних.
 
108.
 
Давалац услуге дужан је да послужи корисника јелом и пићем
које је по јеловнику или карти пића наручено.
Послужена јела и пића морају по свом садржају и
квалитету одговарати нарученим јелима и пићима. Ако имају стандардни назив,
њихов садржај и квалитет не може битније да одступа од садржаја и квалитета тих
јела и пића у одговарајућим објектима.
 
109.
 
Ако послужено јело или пиће по садржају, квалитету и
количини не одговарају наруџбини, корисник има право да одбије такву услугу без
обавезе плаћања, а може да захтева јело и пиће у складу са наруџбином.
 
110.
 
Ако корисник то изричито захтева, давалац услуга је
дужан да га послужи количином мањом од нормалне (мала порција, пола порције,
дечја порција) с тим да му зарачуна примерено нижу цену. Давалац услуге није
дужан да послужи корисника мањом порцијом кад то није могуће због природе јела.
 
111.
 
Пића свих врста (алкохолна, безалкохолна) која се по
правилу послужују у затвореним боцама, морају бити оригинално пуњена. Таква
пића се морају отворити пред корисником.
 
112.
 
Цена услуге плаћа се на захтев корисника у примереном
року после завршетка конзумирања јела и пића, а пре одласка корисника из
угоститељског објекта. Ако корисник не затражи плаћање, давалац услуге има
право да затражи од корисника да му плати пружену услугу. Давалац услуге може
плаћање да затражи и кад се мења особље у току коришћења услуге, затвара
објекат и слично.
Зависно од услова пословања, давалац услуге може
наплаћивати услуге унапред или истовремено са служењем јела, односно пића.
 
113.
 
Корисник има право да несметано користи наручене услуге
у угоститељком објекту, као и припадајуће услуге које давалац пружа. Корисник
је дужан да се понаша у угоститељском објекту тако да не ремети ред и боравак
других корисника и не смета рад особља.
 
114.
 
Давалац услуге има право да одбије даље услуживање и
боравак у угоститељском објекту кориснику који се не понаша у складу са овим
узансама и да таквог корисника удаљи из угоститељског објекта.
Корисника који се непримерено дуго задржава у
угоститељском објекту после конзумације давалац услуге ће претходно да понуди
новом наруџбином, а ако корисник не наручи услугу, давалац услуге може да
затражи од њега да напусти угоститељски објекат.
 
115.
 
Ако давалац услуге има гардеробу, корисник је дужан да
при доласку преда ствари у гардеробу (капут и сл.) ако је кућним редом у
угоститељском објекту одређено да је гардероба обавезна.
Уобичајено је да корисник предаје у гардеробу одевне
предмете (капу, кабаницу, бунду и сл.). Драгоцености и новац корисник не може
оставити у гардероби.
Давалац услуге има право да прегледа ствари које
корисник даје у гардеробу.
 
116.
 
Давалац услуге издаје кориснику потврду за ствари
примљене у гардероби.
За чување ствари у гардероби може се наплатити накнада,
с тим што је давалац услуге дужан да на видном месту у гардероби објави износ накнаде.
 
117.
 
Давалац услуге дужан је да на основу потврде преда
кориснику ствари остављене у гардероби. Он одговара за нестанак и оштећење тих
ствари до њихове пуне вредности.
За драгоцености и новац који су остављени у предатим
стварима (торби, капуту и сл.) давалац услуге не одговара.
 
118.
 
Корисник не може без пристанка даваоца услуге накнадно
да откаже или мења наручену храну.
Наручено пиће може да откаже или мења све док га
давалац услуге не послужи. Наруџбине пића и напитака који се припремају отказују
се као и наруџбине хране.
 
119.
 
Резервација услуге исхране за групе корисника може се
отказати најкасније 12 часова пре времена одређеног за почетак коришћења услуге
која је утврђена резервацијом.
Ако корисник, односно група корисника нису користили
уговорену услугу исхране, а нису је отказали у одређеном року, давалац услуге
има право на накнаду штете.
 
120.
 
Ако је услугу исхране користио мањи број корисника него
што је резервацијом предвиђено, а резервација за неискоришћени део није
отказана у року из претходне узансе, давалац услуге има право на накнаду штете.
Ако је уговорену услугу исхране користио већи број
корисника него што је резервацијом предвиђено, сматра се да је уговор измењен
на онај број корисника који је услугу стварно користио. Давалац услуге
наплаћује услугу према броју корисника који је услуге стварно користио.
 
121.
 
Ако је уговор о услугама исхране и точења пића за
корисника или групу корисника закључен на основу резервације или наруџбине
туристичке агенције, рачун плаћа туристичка агенција, ако није друкчије
уговорено.
На обрачунату цену за извршене услуге туристичка
агенција има право на уобичајену провизију од 5%.
 
VII. ЗАВРШНА ОДРЕДБА
 
122.
 
Ове узансе примењиваће се по истеку 30 дана од дана
објављивања у „Службеном листу СФРЈ”.
 
Бр. 1832/85
5. маја 1983. године 
Београд
Председник Скупштине
Општег удружења
Туристичке привреде
Југославије,
Јанко Фјокар, с.р.
 
   
РЕЗЕРВАЦИЈА СМЕШТАЈА
У ХОТЕЛИМА ПО МЕЂУНАРОДНОМ ТЕЛЕГРАФСКОМ CODEU*
 

Код телеграфских резервација треба назначити:
1) број соба – једнокреветних или вишекреветних;
2) датум доласка;
3) трајање боравка (није обавезно);
4) наслов и адресу наручиоца.
 

Међународни телеграфски code, гласи:



1) за резервацију:


Шифра:




– 1 једнокреветна соба


ALBA




– 1 соба са француским креветом


ALDUA




– 1 двокреветна соба


ARAB




– 1 трокреветна соба


ABEC




– 2 једнокреветне собе


BELAB




– 2 собе (2 + 1 = 3 кревета)


BIRAC




– 2 двокреветне собе


BONAD




– 3 једнокреветне собе


CIROC




– 3 собе са четири кревета (2 + 1 + 1 = 4 кревета)


CARID




– 3 собе са пет кревета (2 + 2 + 1 = 5 кревета)


CALDE




– 3 двокреветне собе


CADUF




– 4 једнокреветне собе


DANID




– 4 двокреветне собе


DIROH




– 5 једнокреветних соба


EMBLE




– 5 двокреветних соба


ERCAJ




– 6 једнокреветних соба


FЕLAF




– 6 двокреветних соба


FERAL




2) за посебне резервације:





– посебно купатило (уз собу)


BAT




– соба са лепим погледом


BELVU




– врло добра соба


BEST




– добра соба


BON




– једноставна соба


PLAIN




– бокс за једна кола


BOX




– заједничка гаража за једна кола


GARAG




– соба према дворишту


INTER




– дечји кревет


KIND




– соба без текуће воде


ORDIN




– салон


SAL




– соба за послугу


SERV




– потпуно тиха соба


TRANQ




– долазак између 0,00 и 7,00 часова


NOTTE




– долазак између 7,00 и 12,00 часова


MATIN




– долазак између 12,00 и 19,00 часова


APRES




– долазак између 19,00 и 24,00 часа


SERA




– задржавање једну ноћ


PASS




– задржавање више дана


STOP




– дочекати на аеродрому


AERO




– дочекати на задњој станици аутобуса с аеродрома


AEROZ




– дочекати на бродском пристаништу (луци)


QUAI




– дочекати на жељезничкој станици


TRAIN




– отказ резервације


ANUL или CANCEL



 



Време доласка


Пре подне


После подне


Увече


Ноћу




– данас


POWYS


POZUM


RAMYK


RAZEM




– понедељак


POCUN


POMEL


RACEX


RAZIN




– уторак


PODYL


PONOW


RADOK


RAQAF




– среда


POGOK


POPUF


RAFYG


RATYZ




– четвртак


POHIX


PORIK


RAGUB


RAVUP




– петак


POJAW


POSEV


RAHIV


RAWOW




– субота


POKUZ


POVAH


RAJOD


RAHAB




– недеља


ROBAB 


POLYP


RABAL


RANUV



Остале појединости које нису предвиђене Codeom треба
нормално телеграфисати.
Пример резервације
смештаја у неком хотелу
За једну двокреветну, врло добру, тиху собу са лепим
изгледом и посебним купатилом (уз собу) с боксом за једна кола за 4. мај 1983.
године пре подне за вишедневни боравак.
Резервацију предали 30. априла 1983. године.
По Code-у телеграм треба да гласи:
„POGOK ARBAS BEST TRANQ BELVU BAT BOX STOP”
(Наручилац)
Приликом предаје оваквих телеграма треба обратити пажњу
на следеће:
На првом месту ставља се време, односно датум доласка.
Ако се резервација врши у оквиру 7 дана довољно је назначити у телеграму само
дан у недељи, а ако се резервација врши у оквиру 7 до 30 дана, треба назначити
и дан у месецу, а за већи рок и месец, односно пун датум.
Телеграми се пишу великим штампаним словима.
–––––––––– 
* Према
одредби узансе 8. став 2. Посебних узанси у угоститељству, овај code је
саставни део Узанси. Актом Генералне дирекције Југословенских пошта, телеграфа
и телефона бр. 16654/60 од 23. фебруара 1960. године одређено је да се овим
codeom могу користити сви хотели за пријем телеграма у унутрашњем и
међународном телеграфском саобраћају.