На
основу члана 145. став 2. и члана 193. став 2. тачка 18) Закона о полицији („Службени
гласник РС”, број 101/05), 
Министар
унутрашњих послова доноси
 
 
ПРАВИЛНИК
о специфичној здравственој
заштити запослених у Министарству унутрашњих послова
„Службени гласник
РС“, број 33 од 17. априла 2006.
 
 
Члан 1.
Овим
правилником уређује се спровођење специфичне здравствене заштите запослених у Министарству
унутрашњих послова и утврђује програм за спровођење те заштите.
 
Члан 2. 
Специфичну
здравствену заштиту запослених у овом министарству спроводи Завод за здравствену
заштиту радника Министарства унутрашњих послова, по програму којим се утврђују мере
специфичне здравствене заштите у пружању здравствених услуга код прегледа за упис
у образовне институције Министарства унутрашњих послова и заснивање радног односа,
периодичних, ванредних, циљаних, контролних и систематских лекарских прегледа ради
утврђивања опште здравствене психо-физичке способности за даље обављање послова
полицијског службеника.
Поред
тога, програмом из става 1. овог члана утврђују се и начини пружања стручне, техничке
и кадровске помоћи, као и критеријуми и мерила за утврђивање опште и професионалне
здравствене способности за полицијско школовање и обуку, као и обављање послова
полицијског службеника.
Програм
из става 1. овог члана одштампан је уз овај правилник и чини његов саставни део.
 
Члан 3. 
Средства
за спровођење програма из члана 2. овог правилника обезбеђују се у буџету Републике
у оквиру раздела Министарства унутрашњих послова. 
 
Члан 4.
Овај
правилник ступа на снагу осмог дана од дана објављивања у „Службеном гласнику Републике
Србије”.
  
Број 01-2990/06-2
У Београду, 4. априла 2006. године
Министар,
Драган Јочић, с.р.
 
 
 
ПРОГРАМ
специфичне здравствене
заштите запослених у Министарству унутрашњих послова
 
 
1.
Циљеви специфичне здравствене заштите
 
Општи
циљ специфичне здравствене заштите је постизање највишег нивоа очувања и унапређења
здравља полицијских службеника како би посао ефикасно и безбедно обављали до краја
радног века, а потом наставили квалитетан живот.
Потреба
за специфичним аспектима здравствене заштите полицијских службеника који се не обезбеђују
у обавезном здравственом осигурању, проистиче из рада на пословима на којима опасност
по живот и здравље, одговорност и тежина, природа и посебни услови рада, битно утичу
на смањење радне способности. 
Специфична
здравствена заштита заснива се на:
1)
превентивним медицинским мерама за спречавање, сузбијање и рано откривање болести,
повреда и других поремећаја здравља, ради благовременог лечења и рехабилитације;
2)
здравствено-васпитним мерама, ради формирања свести о одговорности за сопствено
и туђе здравље;
3)
континуираној оцени опште и професионалне радне способности на превентивним здравственим
прегледима.
 
2.
Мере специфичне здравствене заштите
 
Мере
специфичне здравствене заштите спроводи Завод за здравствену заштиту радника Министарства
унутрашњих послова (у даљем тексту: Завод), у складу са здравственом доктрином и
уз употребу здравствених технологија.
Мере
специфичне здравствене заштите обухватају, и то:
1)
обављање претходних лекарских прегледа, односно лекарских прегледа ради професионалне
селекције, кандидата за упис у образовне институције Министарства унутрашњих послова
(у даљем тексту: Министарство), односно за пријем у радни однос, у које спадају:
–
здравствено-психолошки поступак избора међу кандидатима заинтересованим за школовање
у образовним институацијама Министарства, на бази поклапања психо-физичке способности
и личних особина са захтевима полицијског школовања;
–
поступак претходног прегледа кандидата за полицијске послове ради испитивања и утврђивања
посебне здравствене способности као предуслова за ефикасно и безбедно обављање послова
на планираном месту;
–
поступак претходног прегледа полицијског службеника приликом премештања, односно
преласка на друго радно место, ради испитивања и утврђивања посебне здравствене
способности као предуслова за ефикасно и безбедно обављање послова на том другом
радном месту;
2)
обављање лекарских прегледа полицијских службеника и полазника курсева, ради спречавања,
сузбијања и раног откривања болести, повреда и других поремећаја здравља и благовременог
лечења и рехабилитације, у које спадају:
–
периодични прегледи полицијских службеника и полазника курсева ради раног откривања
промена у психофизичком или опште-здравственом стању и благовременог упућивања на
лечење и рехабилитацију;
–
ванредни прегледи полицијских службеника, полазника курсева и других запослених
у Министарству у случају пораста апсентизма, повреда на раду и експозиције утицајима
који провоцирају поремећај здравственог стања;
–
циљани прегледи полицијских службеника и полазника курсева ради скрининга на одређене
здравствене поремећаје, а нарочито на хроничне масивне незаразне болести и болести
у вези са радом; 
–
систематски прегледи запослених у Министарству који нису полицијски службеници;
–
контролни прегледи свих категорија запослених у Министарству по потреби.
3)
издавање лекарских извештаја о прегледима из подтач. 1) и 2) који се достављају
Министарству на начин да се не наруши принцип поверљивости личних података;
4)
вршење здравствених прегледа (комисијски прегледи) ученика, студената, полазника
курсева и полицијских службеника ради процене здравствених способности и издавања
лекарских уверења за возаче моторних возила у друмском и речном саобраћају, за бављење
спортом и учествовање у спортским такмичењима, као и за студијски боравак у иностранству
у складу са стандардом земље у коју се лице упућује.
 
3.
Пружање стручних, техничких и кадровских услуга
 
Пружање
стручних, техничких и кадровских услуга обухвата:
1)
идентификацију и процену ризика на радном месту и радној околини, испитивање и утврђивање
узрока настанка професионалних обољења у вези са радом, као и утврђивање посебних
здравствених способности које морају да испуњавају поједине категорије полицијских
службеника за обављање послова на ефикасан и безбедан начин;
2)
организовање и спровођење, на захтев Министарства, психолошког саветовања које се
односи на промену понашања, третман лоших породичних и радних односа код запосленог,
као и давање савета при избору другог одговарајућег посла према здравственим способностима
запосленог;
3)
анализу повреда на раду, професионалних обољења и болести у вези са радом, хроничних,
масовних незаразних обољења и болести зависности и апсентизма;
4)
здравствено просвећивање и едукацију запослених у Министарству, ради упознавања
са ризицима по здравље који су повезани са њиховим радом, оспособљавање запослених
за пружање прве помоћи, информисање о штетностима по здравље у вези са нездравим
стилом живота и ризичним понашањем и упућивање у корисност необавезних вакцинисања
по закону (против грипа, хепатитиса и др.), са посебним освртом на обавезу рада
запослених у Министарству, у ризичним епидемиолошким приликама;
5)
стручну и кадровску подршку у појединим организационим јединицама Министарства,
у виду приправности медицинских екипа за пружање и збрињавање полицијских службеника
на задацима са повишеним ризиком или у ванредним околностима.
 
4.
Критеријуми и мерила за оцењивање психофизичке способности 
 
Критеријуме
и мерила за оцењивање психо-физичке способности за полицијско школовање и обуку,
као и обављање послова полицијског службеника утврдили су, у сарадњи, представници
Завода и Министарства, на основу прописа којима се уређује безбедност и здравље
на раду, а према захтевима и условима рада у оквиру појединих група полицијских
послова.
Критеријуми
и мерила из става 1. ове тачке, изражени су у Листи морбозних стања и оцењивања
психо-физичке способности за полицијско школовање и за службовање у полицији (у
даљем тексту: Листа), која представља резултат заједничког рада Завода и Министарства,
а којом се дефинишу мерила и оцена способности према утврђеном здравственом стању,
психофизичком статусу и особинама личности прегледаног лица. Листа обавезује Завод
и службу надлежну за здравствена питања у Министарству, за чување професионалне
тајне.
Листа
је документ који се у складу са потребама праксе, новим медицинским знањима и технологијама,
периодично ревидира, а најмање у трогодишњим интервалима.
Ревизију
Листе обавља стручна комисија која је састављена од представника Завода и Министарства.

 
5.
Средства за спровођење програма
 
За
сваку годину, у складу са обезбеђеним средствима у буџету Републике, у оквиру раздела
Министарства за ове намене, доноси се план реализације овог програма.
План
из става 1. ове тачке, обухвата спецификацију, број, динамику и цену здравствених
и других услуга, у складу са законом, и то у оквиру граница одређених следећим параметрима:

1)
обезбеђеним средствима у буџету, у оквиру раздела Министарства за ове намене;
2)
трошковима здравствених и других услуга које предвиђа јединствени ценовник из области
медицине рада града Београда, по одобрењу Министарства здравља за текућу годину.
Висина
трошкова које Заводу преноси Министарство у складу са планираном динамиком, утврђује
се у зависности од обима обављених услуга, а у оквиру утврђених квота сагласно закону.

Овај
програм не обухвата права на здравствену заштиту за случај болести, повреде и другог
поремећаја здравља која се обезбеђују запосленима као осигураним лицима, у складу
са Законом о здравственој заштити, као ни трошкове које осигурана лица плаћају по
основу партиципације, односно трошкова здравствене заштите осигураних лица у складу
са тим законом.