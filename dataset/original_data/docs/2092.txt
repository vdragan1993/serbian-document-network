На основу члана 64. став 1. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка, 108/13, 142/14, 68/15 – др. закон и 103/15) и члана 17. став 1. и члана 43. став 1. Закона о Влади („Службени гласник РС” бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), а у вези са чланом 14. став 2. тач. 24) и 25) Закона о одбрани („Службени гласник РС”, бр. 116/07, 88/09, 88/09 – др. закон, 104/09 – др. закон и 10/15),
Влада доноси
 
ОДЛУКУ
о оснивању Буџетског фонда за потребе Система специјалних веза
"Службени гласник РС", број 58 од 22. јуна 
				2016.
 
1. Оснива се Буџетски фонд за потребе Система специјалних веза (у даљем тексту: Буџетски фонд) у циљу одвојеног приказивања појединих буџетских прихода, расхода и издатака намењених за развој и одржавање постојећег система специјалних веза за потребе Безбедносно-информативне агенције, Министарства одбране, Министарства унутрашњих послова и Министарства спољних послова.
2. Буџетски фонд се отвара као евиденциони рачун у оквиру главне књиге трезора и то као индиректни корисник буџетских средстава, функција 250.
3. Средства за финансирање Буџетског фонда обезбеђују се из:
1) буџета,
2) донација и
3) других извора у складу са законом.
4. Средства Буџетског фонда користе се за:
1) текуће поправке и одржавање постојећег система специјалних веза,
2) развој и инвестиције,
3) набавку опреме за развој и подизање квалитета система специјалних веза и
4) друге намене у складу са законом и годишњим програмом коришћења средстава фонда, који заједнички предлажу Министарство одбране, Безбедносно-информативна агенција и Министарство унутрашњих послова.
5. Буџетски фонд образује се на неодређено време.
6. Стручне и административно-техничке послове у циљу функционисања Буџетског фонда обавља Министарство одбране.
7. Буџетским фондом управља Министарство одбране.
8. Плаћања на терет буџетског фонда врше се до нивоа средстава одобрених Буџетском фонду по заједничком налогу надлежног руководиоца Безбедносно-информативне агенције, Министарства унутрашњих послова или Министарства спољних послова по чијем предлогу су одобрена средства за конкретну намену у Буџетском фонду и надлежног руководиоца Министарства одбране. Преузимање обавеза може се вршити до нивоа остварених прихода Буџетског фонда.
9. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-5553/2016
У Београду, 17. јуна 2016. године
Влада
Председник,
Александар Вучић, с.р.