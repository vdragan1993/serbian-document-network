На
основу члана 26. став 2. Закона о Влади Републике Србије („Службени гласник РС”,
бр. 5/91 и 45/93),
Влада
Републике Србије доноси
 
 
ОДЛУКУ


о 
образовању Комисије за подстицање улагања у привреду Републике Србије
„Службени гласник РС“,
број 14 од 27. марта 2002.
 
 
1.
Образује се Комисија за подстицање улагања у привреду Републике Србије (у даљем
тексту: Комисија).
 
2.
Задаци Комисије су: анализа стања привреде и искустава улагача у привреду Републике
Србије, упоредних искустава земаља и улагача у региону и могућности за улагање у
привреду Републике Србије; предлагање стратегије и мера за отклањање препрека за
улагање у привреду; утврђивање компаративних предности привреде Републике Србије;
предлагање стратегије и мера за подстицање улагања и предлагање приоритетних привредних
грана и региона за привлачење улагача; праћење реализације предложених мера; формирање
базе података о пројектима за улагање; обезбеђивање медијске подршке и унапређење
сарадње државних органа и организација у области подстицања улагања у привреду РС.
 
3.
Чланове Комисије именује Влада Републике Србије (у даљем тексту: Влада).
Радом
Комисије руководи председник Комисије, кога именује Влада из реда чланова Комисије.
 
4.
Комисија може ради проучавања појединих нарочито сложених питања ангажовати стручне
и образовне организације и научне раднике.
 
5.
Комисија у свом раду може користити стручну помоћ која јој је пружена у виду међународних
пројеката.
 
6.
Комисија може тражити од државних органа, организација и агенција податке, обавештења
и извештаје.
 
7.
Стручне и административно техничке послове за потребе Комисије обављаће Министарство
за економске везе са иностранством.
 
8.
Ову одлуку објавити у „Службеном гласнику Републике Србије”.
 
05 број 21-3511/2002-1
У Београду, 22. марта 2002. године
Влада Републике Србије
Потпредседник,
проф. др Жарко Кораћ, с.р.