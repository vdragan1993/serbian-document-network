На основу члана 75. став 6. Закона о тржишту капитала („Службени 
гласник РС”, број 31/2011),
Комисија за хартије од вредности, доноси
 
 
ПРАВИЛНИК
о устаљеним тржишним праксама
"Службени гласник РС", број 89 од 25. новембра 2011.
 
 
Члан 1.
Овим правилником се прописује поступак доношења устаљених тржишних пракси из 
члана 75. Закона о тржишту капитала („Службени гласник РС”, број 31/2011, у 
даљем тексту: Закон).
 
Члан 2.
(1) У случају могућих промена националног законодавства, Комисија за хартије 
од вредности (у даљем тексту: Комисија) ће дa покрене поступак усаглашавања са 
учесницима на тржишту.
(2) Поступак усаглашавања организоваће се на начин да исти у највећој могућој 
мери одражава различитост свих учесника на тржишту.
 
Фактори које треба узети у обзир приликом разматрања
тржишних пракси
 
Члан 3.
(1) У сврху примене одредаба члана 75. и члана 85. став 1. тачка 1) Закона, 
приликом оцењивања да ли може да се прихвати одређена тржишна пракса, Комисија 
ће да обезбеди да се узму у обзир фактори, како следи: 
(а) ниво транспарентности тржишне праксе у погледу целог тржишта;
(б) потреба за очувањем функционисања односа на тржишту и одговарајућег 
односа понуде и потражње;
(в) до које мере тржишна пракса има утицаја на ликвидност и ефикасност 
тржишта;
(г) до које мере пракса узима у обзир механизме трговања релевантног тржишта 
и омогућава учесницима на тржишту да на одговарајући и правовремени начин 
реагују на нову ситуацију на тржишту коју је та пракса створила;
(д) ризик који пракса представља за интегритет тржишта, било да су регулисана 
или не, који се односи на релевантни финансијски инструмент у ЕУ и у тржишном 
окружењу; 
(ђ) исход сваке истраге тржишне праксе коју је спровела Комисија или друго 
надлежно тело у ЕУ и тржишном окружењу, посебно ако су се тржишном праксом 
прекршила правила или прописи чији је циљ спречавање злоупотребе тржишта или 
кодекса понашања, било на одређеном тржишту или на директно или индиректно 
повезаним тржиштима у ЕУ и тржишном окружењу;
(е) структурне карактеристике релевантног тржишта, укључујући и чињеницу да 
ли је тржиште регулисано или не, врсте финансијских инструмената којима се 
тргује и врста учесника на тржишту, укључујући и меру у којој мали улагачи 
учествују на релевантном тржишту.
(2) Приликом разматрања потребе за заштитом из става 1. тачке (б) овог члана, 
Комисија ће посебно анализирати утицај тржишне праксе на главне тржишне 
параметре, као што су специфични услови на тржишту пре обављања тржишне праксе, 
пондерисана просечна цена једног трговања или задња дневна цена.
(3) Комисија не полази унапред од претпоставке да су, тржишне праксе, посебно 
оне које су нове или у су настајању, неприхватљиве због тога што нису биле 
раније прихваћене.
(4) Комисија ће редовно да врши проверу тржишних пракси које је прихватила, 
те ће посебно да узме у обзир значајне промене у релевантном тржишном окружењу, 
попут промена правила трговања или инфраструктуре тржишта.
 
Поступак прихватања и изменa тржишне праксе
 
Члан 4.
(1) У сврху примене одредаба члана 75. и члана 85. став 1. тачка 1) Закона 
Комисија ће поштовати поступке утврђене овим чланом приликом поступка разматрања 
да ли ће бити прихваћена нова тржишна пракса или ће се наставити са применом већ 
прихваћене тржишне праксе.
(2) Пре него што прихвати или не прихвати одређене тржишне праксе, Комисија 
ће се саветовати с одговарајућим релевантним телима, као што су представници 
издаваоца, давалаца финансијских услуга, потрошачима, другим телима и учесницима 
на тржишту. Поступак саветовања обухвата саветовања других надлежних тела, 
посебно када постоје упоредива тржишта по структури, обиму или врсти 
трансакција.
(3) Комисија ће јавно да објави своје одлуке о прихватљивости одређене 
тржишне праксе, укључујући одговарајуће описе тих пракси. Комисија ће, што је 
пре могуће, своје одлуке да објави на својим интернет страницама. Објављивање 
обухвата опис фактора који су узети у обзир у одређивању да ли се сматра 
одређена пракса прихватљивом, посебно када су на тржиштима различитих држава 
донесени различити закључци у погледу прихватљивости исте праксе.
(4) Комисија ће, након саветовања са представницима издавалаца, давалаца 
финансијских услуга, потрошача, других тела и учесника на тржишту, усвојити 
Збирку прихваћених тржишних пракси, која ће ступити на снагу осмог дана од дана 
објављивања у „Службеном гласнику Републике Србије”. 
(5) Комисија ће вршити континуирано ажурирање Збирке из става 4. овог члана 
новим и измењеним тржишним праксама по потреби, а након консултовања са 
представницима издавалаца, давалаца финансијских услуга, потрошача, других тела 
и учесника на тржишту.
(6) Ако је у току надзор или истрага на одређеним случајевима, тада се 
поступци утврђени у ст. 1. до 5. овог члана могу одложити до краја тог надзора 
или истраге и евентуалних мера и санкција.
 
Члан 5.
Овај правилник ступа на снагу осмог дана од дана објављивања у „Службеном 
гласнику Републике Србије”.
 
Број 2/0-01-648/1-11
У Београду, 15. новембра 2011. године
Председник Комисије,
др Зоран Ћировић, с.р.