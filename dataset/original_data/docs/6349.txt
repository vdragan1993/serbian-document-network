Редакцијски пречишћен текст
 
 

На основу члана 130. став 1. Закона о ваздушном саобраћају („Службени лист СРЈ”, бр. 12/98, 44/99, 73/2000 и 70/2001) и тачке 16. Одлуке о оснивању Директората цивилног ваздухопловства државе Србије и државе Црне Горе („Службени гласник Републике Србије”, број 102/2003 и „Службени лист Републике Црне Горе”, број 61/2003),

Генерални директор Директората цивилног ваздухопловства државе Србије и државе Црне Горе прописује

 


ПРАВИЛНИК


о условима које мора да испуњава центар за обуку летачког особља

"Службени гласник РС", бр.

37
од 26. 

априла 

2005, 71 од 31. августа 2009 
- др. правилник, 68 од 21. септембра 2010 - 
др. правилник, 98 од 23. децембра 
2011 - др. правилник, 33 од 10. априла 2013 - 
др. правилник

  

  

НАПОМЕНА 
ИЗДАВАЧА:


Правилник је престао да важи у погледу пилота параглајдера (види члан 41. 
Правилника о дозволама пилота параглајдера и центрима за обуку - 71/2009-37). 



Престале су да важе одредбе Правилника у погледу пилота ултралаког авиона и 
пилота змаја (види члан 61. Правилника о ултралаким ваздухопловима - 
68/2010-103).


Правилник је престао да важи у погледу оних делова који се односе на дозволе 
кабинског особља (види члан 36. Правилника о дозволама и центрима за обуку 
кабинског особља – 98/2011-24).


Правилник престаје да важи 8. априла 2015. године, осим одредаба које се односе 
на навигатора летача (види члан 20. Правилника о летачком особљу - 33/2013-40).

 

 

 

Члан 1.

Овим правилником прописују се услови које мора да испуњава центар за обуку летачког особља (у даљем тексту: центар за обуку) ради издавања уверења о оспособљености за обучавање летачког особља.

Члан 2.

Под летачким особљем, у смислу овог правилника, подразумевају се имаоци дозвола: приватног, професионалног и транспортног пилота авиона, односно хеликоптера, инжењера летача, навигатора летача, пилота једрилице, пилота слободног балона, пилота ваздухоплова посебне категорије и кабинског особља.

Члан 3.

Центар за обуку може бити овлашћен за обављање интегрисане, модуларне, теоријске или практичне обуке летачког особља.

Члан 4.

Центар за обуку може бити:

1) организација за летачку обуку (Flying Training Organization – FTO);

2) организација за обуку за летење на типу ваздухоплова (Type Rating Training Organization – TRTO);

3) организација регистрована за спортско и аматерско летење (Регистеред Фацилитy – РФ).

Организација за летачку обуку (FTO) је центар за обуку који поседује уверење о оспособљености за обуку летачког особља за стицање дозвола и одговарајућих овлашћења.

Организација за обуку за летење на типу ваздухоплова (ТRТО) је центар за обуку који поседује уверење о оспособљености за обуку за летење одређеним типом ваздухоплова и стицање овлашћења везаних за тај тип ваздухоплова.

Организација регистрована за спортско и аматерско летење (RF) је центар за обуку који поседује уверење о оспособљености за обуку летачког особља ради стицања дозвола приватног пилота авиона, односно хеликоптера, пилота једрилице, пилота слободног балона и пилота ваздухоплова посебне категорије, као и одговарајућих овлашћења.

Члан 5.

Уз захтев за издавање уверења о оспособљености центар за обуку мора да поднесе следећа документа:

1) решење о регистрацији организације код надлежног органа из кога се види да је организација регистрована да врши обуку летачког особља;

2) приручник о раду центра за обуку;

3) приручник о обуци центра за обуку;

4) приручник о систему квалитета центра за обуку;

5) списак стручног особља које ће изводити теоријску и практичну обуку, с навођењем стручне спреме и врсте дозволе и овлашћења која поседују;

6) наставне планове за све врсте обуке, усаглашене с прописаним програмима за обучавање ваздухопловног особља;

7) попис и скице просторија за извођење обуке, као и податке о опреми, уређајима, училима и средствима за спровођење обуке;

8) списак ваздухоплова и уређаја за симулирано летење на којима ће се обучавати кандидати, с подацима о типу, моделу и опреми;

9) списак стручне литературе;

10) доказ да аеродром, летилиште или терен који се користе за спровођење практичне обуке поседују дозволу за коришћење са одобреним процедурама по којима ће се спроводити обука;

11) доказ о власништву или закупу ваздухоплова, уређаја за симулирано летење и других средстава за рад, као и просторија за период од најмање 12 месеци;

12) пословни план ако захтев подноси организација за летачку обуку (FТО).

Уз захтев за измену уверења о оспособљености центра за обуку потребно је приложити одговарајућу документацију.

Члан 6.

У Приручнику о раду центра за обуку мора бити одређена руководећа структура центра за обуку.

У Приручнику о обуци центра за обуку морају бити прописани предуслови које мора да испуни кандидат за обуку.

Садржај и изглед приручника из става 1. овог члана мора бити усаглашен са захтевима Здружених ваздухопловних власти Европе и одобрен од стране Директората цивилног ваздухопловства државе Србије и државе Црне Горе (у даљем тексту: Директорат цивилног ваздухопловства).

Члан 7.

Пословни план из члана 5. став 1. тачка 12. овог правилника доноси се за период од најмање 12 месеци и у њему морају бити приказани фиксни и оперативни трошкови засновани на реалним претпоставкама за спровођење обуке.

Члан 8.

Руководећа структура центра за обуку одговорна је за спровођење и надзор над обуком и састоји се од:

– руководиоца центра за обуку (Head of training – HT);

– руководиоца практичне обуке (Chief Flying Instructor – CFI);

– руководиоца теоријске обуке (Chief Ground Instructor – CGI). 


Изузетно од става 1. овог члана, организације за обуку за летење на типу ваздухоплова (ТРТО) и организације регистроване за спортско и аматерско летење (RF) могу имати само руководиоца центра за обуку. 


Члан 9.

Организација за летачку обуку (FТО) која спроводи интегрисану обуку мора имати најмање три лица у радном односу са пуним радним временом на следећим радним местима: руководилац центра за обуку, руководилац практичне обуке и руководилац теоријске обуке. 


Организација за летачку обуку (FТО) која спроводи модуларну, теоријску или практичну обуку мора имати најмање једно лице у радном односу са пуним радним временом, по правилу руководиоца центра за обуку.

Члан 10.

Теоријска обука се обавља у групама које не могу имати више од 12 кандидата.

Инструктор летења не може обучавати више од шест кандидата истовремено.

Члан 11.

Руководилац центра за обуку (ХТ) мора да поседује или да је поседовао летачку дозволу и одговарајуће инструкторско овлашћење за ниво обуке за који је центар овлашћен.

Руководилац организације за летачку обуку (ХТ ФТО) која је овлашћена за обуку професионалних и транспортних пилота, мора да поседује или да је најмање три године поседовао дозволу професионалног или транспортног пилота ваздухоплова са одговарајућим инструкторским овлашћењем.

Члан 12.

Руководилац практичне обуке (CFI) центра за обуку мора да поседује важећу летачку дозволу са одговарајућим инструкторским овлашћењем за највиши ниво обуке за који је центар овлашћен.

Руководилац практичне обуке организације за летачку обуку (CFI FТО) која је овлашћена за обуку професионалних и транспортних пилота мора поседовати:

– важећу дозволу највишег ранга у односу на врсте обуке за које је центар овлашћен;

– важећа овлашћења у односу на врсте обуке за које је центар овлашћен;

– важеће овлашћење инструктора летења на најмање једном типу ваздухоплова који се користи у обуци;

– најмање 1000 сати летења као пилот који управља ваздухопловом (ПИЦ), од чега најмање 500 сати летења у својству инструктора у односу на врсту обуке за коју је центар овлашћен, од чега највише 200 сати на уређајима за симулирано летење.

Руководилац практичне обуке (CFI) је одговоран за спровођење и надзор над практичном обуком, као и за рад инструктора летења.

Члан 13.

Инструктор практичне обуке центра за обуку мора да поседује важећу дозволу са одговарајућим инструкторским овлашћењем за врсту обуке коју спроводи или са посебним одобрењем Директората цивилног ваздухопловства за спровођење специфичних обука.

Инструктор практичне обуке у организацији за летачку обуку (FТО) мора поседовати најмање дозволу професионалног пилота ваздухоплова.

Члан 14.

Инструктор на уређају за симулирано летење типа ФТД или FNTP I мора да поседује или да је најмање три године поседовао дозволу професионалног пилота ваздухоплова. 


Инструктор на уређају за симулирано летење типа ФС или FNTP II поред услова из става 1. овог члана мора да поседује или да је поседовао једно од инструкторских овлашћења: инструктор летења, инструктор летења на типу ваздухоплова, инструктор летења на класи ваздухоплова или инструктор летења на уређају за симулирано летење.

Члан 15.

Руководилац теоријске обуке у организацији за летачку обуку (CGI FTO), као и руководилац теоријске обуке у организацији за обуку за летење на типу ваздухоплова (CGI ТRТО) морају да поседују високу стручну спрему, а руководилац теоријске обуке у организацији регистрованој за спортско и аматерско летење (CHI RF) најмање средњу стручну спрему.

Руководилац теоријске обуке у организацији за летачку обуку (ЦГИ), поред услова из става 1. овог члана, мора да поседује и најмање три године искуства у спровођењу теоријске обуке.

Руководилац теоријске обуке (CGI) је одговоран за спровођење и надзор над теоријском обуком, као и за рад инструктора теоријске обуке.

Члан 16.

Инструктор теоријске обуке у организацији за летачку обуку (FТО) и у организацији за обуку за летење на типу ваздухоплова (ТRТО) мора да поседује високу стручну спрему из области коју предаје и завршену обуку из методике држања наставе.

Изузетно од става 1. овог члана, инструктори теоријске обуке који имају искуство у предавању од најмање једне године, не морају да похађају обуку методике држања наставе.

Изузетно од става 1. овог члана, теоријску обуку за одговарајући ниво може обављати и инструктор практичне обуке који поседује или је поседовао инструкторско овлашћење, који има одговарајуће искуство доказано тест предавањем из области коју предаје и који поседује најмање вишу стручну спрему. 


Инструктор теоријске обуке у организацији регистрованој за спортско и аматерско летење (РФ) мора поседовати најмање средњу стручну спрему. 


Члан 17.

Центар за обуку дужан је да обезбеди:

1) вођење дневника теоријске обуке;

2) вођење регистра кандидата на практичној обуци;

3) вођење досијеа кандидата на обуци;

4) литературу за теоријску и практичну обуку, укључујући и материјале за припрему и спровођење испита;

5) вођење дневних планова практичне обуке;

6) вођење евиденције о летењу кандидата;

7) вођење налога за летове изван аеродромске зоне;

8) вођење евиденције о удесима и незгодама у току обуке;

9) вођење евиденције о издатим дипломама о завршеној обуци.

Члан 18.

У регистар центра за обуку уносе се подаци о: кандидату, здравственом стању кандидата, инструктору који врши обуку, положеним испитима и степену обучености, као и врсти послова за које се кандидат обучава.

Регистар центра за обуку одобрава и оверава Директорат цивилног ваздухопловства.

Досије кандидата мора да садржи: личне податке о кандидату, пријаву за обуку, решење о пријему на обуку, лекарско уверење, потврду о упису у регистар, податке о положеним испитима, податке о проверама у лету и на земљи, закључке инструктора о напредовању кандидата на обуци, картон евиденције о практичној обуци, полису осигурања кандидата, сагласност родитеља за малолетне кандидате и друге податке. 


Центар за обуку је дужан да чува летачке досијее кандидата најмање пет година од завршетка његове обуке.

Члан 19.

Центар за обуку је дужан да писмено обавести Директорат цивилног ваздухопловства о почетку, месту и распореду спровођења обуке, а по завршетку обуке да поднесе писмени извештај о њеном спровођењу.

Центар за обуку је дужан да Директорату цивилног ваздухопловства доставља годишњи извештај о раду, као и ванредни извештај на захтев Директората цивилног ваздухопловства.

Члан 20.

На основу програма обуке центар за обуку је дужан да, за сваки појединачни курс, изради месечне и недељне планове и распоред обуке по фазама, који садрже: циљеве и задатке обуке, трајање обуке, опис сваке лекције, начин извођења наставе, средства и учила која се користе и начине провере на земљи и у лету.

Планови и распоред обуке морају бити одобрени од стране Директората цивилног ваздухопловства.

Члан 21.

Центар за обуку мора обезбедити потребан број ваздухоплова одговарајуће категорије и намене, сходно врстама обуке, који ће бити уписани у уверење о оспособљености центра за обуку.

Ваздухоплови из става 1. овог члана не могу истовремено бити уписани у уверење о оспособљености другог центра за обуку.

Члан 22.

Центар за обуку мора обезбедити базни аеродром и најмање један алтернативни базни аеродром који морају поседовати: 


а) важећу дозволу за коришћење аеродрома;

б) најмање једну полетно-слетну стазу или зону полетања-слетања;

в) показивач правца ветра који је видљив са нивоа земље на линији полетања и из правца слетања;

г) одобрење за коришћење аеродрома ноћу, ако се обука спроводи ноћу;

д) систем обезбеђења ваздушног саобраћаја.

Полетно-слетна стаза или зона полетања-слетања из става 1. под б) овог члана мора да омогућава ваздухопловима за обуку при максималној полетној и максималној слетној маси: полетање и слетање са нормалном техником пилотирања, при тихом ветру (не више од 4 КТС) и температурама једнаким средњој највишој температури за најтоплији месец у години у оперативној области, надвишавање свих препрека у равни полетања и слетања за најмање 50 фита, са режимом рада погонске групе и полетном или слетном конфигурацијом препорученом од стране произвођача ваздухоплова.

Поједине врсте обуке се могу спроводити и на летилиштима или теренима који поседују дозволу за коришћење и који задовољавају захтеве за квалитетно и безбедно спровођење тих врста обуке. 


Члан 23.

Организација за летачку обуку (ФТО), која је овлашћена за обуку професионалних и транспортних пилота, за планирање, организацију и спровођење летачке обуке мора обезбедити:

1) просторију са средствима за управљање летачким операцијама;

2) просторију за планирање летења са следећим средствима:

– одговарајуће важеће мапе и карте;

– важеће публикације Службе ваздухопловних информација;

– важеће метеоролошке извештаје;

– средства за везу;

– карте које приказују стандардне руте летења; 


– карте са важећим забрањеним, опасним и условно забрањеним зонама за летење;

– друге материјале везане за безбедност летења;

3) довољан број просторија/боксова за припрему летења одговарајућих величина;

4) одговарајуће канцеларије за руководећу структуру и једну или више просторија за инструкторе летења које омогућавају квалитетан рад инструктора;

5) просторије за боравак летачког особља у току извођења обуке (за инструкторе и кандидате).

Остали центри за обуку морају обезбедити одговарајуће просторије за планирање, организацију и спровођење летачке обуке сагласно врсти обуке која се спроводи.

Члан 24.

За спровођење теоријске обуке центар за обуку мора обезбедити:

1) одговарајуће учионице према броју кандидата на обуци;

2) одговарајућа учила, опрему, уређаје и средства потребна за спровођење наставе;

3) уређаје за обуку и проверу обучености у радио-телефонији (само у обуци за дозволу професионалног и транспортног пилота);

4) библиотеку са публикацијама које одговарају програмима и плановима обуке;

5) канцеларије за инструкторе теоријске обуке.

Члан 25.

Организација за летачку обуку (ФТО) и организација за обуку за летење на типу ваздухоплова (ТРТО) морају обезбедити управљање системом квалитета који обезбеђује захтеване стандарде обуке, одредити одговорно особље за систем квалитета и донети одговарајући приручник и упутства о управљању системом квалитета. 


Приручник из става 1. овог члана може бити саставни део приручника о раду центра за обуку.

Члан 26.

Центар за обуку је дужан да сваком кандидату који је успешно завршио обуку за стицање дозволе, односно овлашћења, изда диплому која мора да садржи:

1) назив центра за обуку;

2) број уверења о оспособљености центра за обуку;

3) редни број под којим се кандидат води у регистру центра за обуку;

4) личне податке кандидата;

5) податке о врсти обуке коју је кандидат завршио;

6) датум почетка и завршетка обуке;

7) редни број из евиденције о издатим дипломама;

8) општи успех кандидата.

Члан 27.

Уверење о оспособљености центра за обуку мора да садржи: број под којим је уверење издато, назив и седиште центра за обуку, датум издавања уверења и прилог уверењу.

Прилог из става 1. овог члана садржи податке о:

1) руководећој структури;

2) врсти обуке;

3) програмима обуке;

4) базном аеродрому;

5) ваздухопловима за извођење обуке;

6) уређајима за извођење очигледне наставе;

7) инструкторима теоријске обуке;

8) инструкторима практичне обуке.

Члан 28.

Центар за обуку који је уверење о оспособљености стекао по одредбама Правилника о условима које мора да испуњава школа или школски центар за обучавање ваздухопловног особља („Службени лист СФРЈ”, бр. 68/93, 54/94, 40/95), мора да испуни услове прописане овим правилником најкасније до 31. децембра 2005. године.

Члан 29.

Овај правилник ступа на снагу осмог дана од дана објављивања у „Службеном гласнику Републике Србије”.

 

Број 1/0-07-0102/2005-0001

У Београду, 19. априла 2005. године 


В.д. генералног директора

Директората цивилног ваздухопловства

државе Србије и државе Црне Горе


Будимир Шарановић, с.р.