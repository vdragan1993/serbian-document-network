На основу члана 36. став 3. Закона о истраживању несрећа у ваздушном, железничком и водном саобраћају („Службени гласник РС”, број 66/15) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Министар грађевинарства, саобраћаја и инфраструктуре доноси 
 
ПРАВИЛНИК
о начину спровођења поступка истраживања несрећа и незгода у поморској пловидби
"Службени гласник РС", број 50 од 3. јуна 
				2016.
 
Члан 1.
Овим правилником се ближе прописује начин спровођења поступка истраживања врло озбиљних поморских несрећа, озбиљних поморских несрећа, поморских несрећа и поморских незгода у поморској пловидби, као и начин праћења примене безбедносних препорука. 
Члан 2.
Одредбе овог правилника примењују се и на истраживање озбиљних пловидбених незгода и пловидбених незгода у унутрашњој пловидби, осим одредби које се односе на обавештавање и унос података у Европску информациону платформу за поморске несреће (European Marine Casualty Information Platform – у даљем тексту: EMCIP).
Члан 3.
Ради избегавања кашњења у покретању безбедносне истраге после пријема обавештења о врло озбиљној поморској несрећи, озбиљној поморској несрећи, поморској несрећи или поморској незгоди (у даљем тексту: несреће у поморској пловидби), доноси се план приправности.
Пријем обавештења о несрећама у поморској пловидби мора бити обезбеђен 24 часа дневно. 
Члан 4.
Органи и организације, поморске компаније, заповедник брода или лице које га замењује и други чланови посаде брода, лица која су учествовала у несрећи у поморској пловидби, као и сва друга физичка и правна лица која имају сазнања о таквој несрећи, без одлагања обавештавају Центар за истраживање несрећа у саобраћају (у даљем тексту: Центар).
Обавештење о несрећи у поморској пловидби подноси се телефоном, електронском поштом или на други погодан начин, а примљена обавештења се евидентирају.
Обавештење из става 2. овог члана, у зависности од података којим располаже правно или физичко лице из става 1. овог члана, садржи податке о подносиоцу обавештења, податке за контакт, податке о датуму и времену обавештења, имену и застави брода, IMO броју брода, времену и датуму несреће у поморској пловидби, податке о месту несреће, врсти несреће, податке о тренутној позицији брода, смеру пловидбе и/или луци упловљења, податке о броју чланова посаде, терету и/или о броју путника, податке о броју озбиљно повређених, погинулих и/или несталих, податке о оштећењима брода или процени оштећења, податке о загађењу мора или процени загађења, процену опасности од могућег наступања последица несреће у поморској пловидби по људе, имовину и околину, као и податке о осталим бродовима који су учествовали у несрећи у поморској пловидби.
Подаци из става 3. овог члана, који нису били расположиви у моменту достављања обавештења, достављају се накнадно, у најкраћем року по њиховом сазнању, као и све друге познате информације које се односе на несреће у поморској пловидби. 
Члан 5.
По пријему обавештења о несрећи у поморској пловидби, у случају врло озбиљне поморске несреће и поморске несреће, у најкраћем могућем року покреће се безбедносна истрага, у складу са законом којим се уређује истраживање несрећа у саобраћају.
У случају озбиљне поморске несреће, у најкраћем могућем року покреће се поступак претходне процене о потреби предузимања безбедносне истраге, на основу које се доноси одлука о покретању безбедносне истраге.
Члан 6.
У поступку претходне процене из члана 5. став 2. овог правилника, предузимају се неопходне мере да се изврши увид у релевантну документацију, недостатке и оштећењa брода, податке о загађењу животне средине, преглед свих догађаја, одређивање времена кад се догодила озбиљна поморска несрећа, списак лица која су била укрцана на броду који је учествовао у несрећи у поморској пловидби, као и врсту несреће. 
Пре доношења одлуке о покретању безбедносне истраге озбиљне поморске несреће узимају се у обзир закључци до којих може довести безбедносна истрага у циљу спречавања будућих несрећа, јавни профил несреће, препознатљивост несреће, могуће наступање последица несреће, обим расположивих и предвиђених средстава у случају противречних приоритета, обим заостатака у истраживању несрећа, ризици повезани са неспровођењем истраге, тешке телесне повреде које су задобили чланови посаде и путници на броду, загађења еколошки осетљивих подручја, евентуална оштећења конструкције брода, као и да ли може доћи до прекида главне лучке операције. 
Члан 7.
У случају поморске незгоде, пре доношења одлуке о покретању безбедносне истраге, обавља се процена о потреби предузимања безбедносне истраге при чему се узима у обзир тежина поморске незгоде, врста брода и терета на њему, као и могућност да резултати безбедносне истраге могу утицати на спречавање поморских незгода. 
После доношења одлуке о истраживању озбиљне поморске несреће или поморске незгоде истрага се спроводи у најкраћем могућем року, као у случају врло озбиљне поморске несреће и поморске несреће.
Ако се донесе одлука да се спроводи безбедносна истрага, предузимају се хитне мере како би се омогућило очување доказа.
Члан 8.
Безбедносна истрага покреће се писменом одлуком.
Одлуком о покретању безбедносне истраге образује се радна група, којом руководи главни истражитељ у водном саобраћају (у даљем тексту: главни истражитељ), који утврђује обим, смернице и временски распоред безбедносне истраге. 
Поред података из става 2. овог члана, одлука о покретању безбедносне истраге садржи следеће податке: број безбедносне истраге, датум покретања безбедносне истраге, име брода, заставу брода, IMO број брода, датум и место, односно позицију несреће или незгоде, врсту несреће или незгоде, кратак опис несреће или незгоде, податке о другим бродовима који су учествовали у несрећи или незгоди, упутство о извештавању Европске агенције за безбедност поморског саобраћаја (EMSA), у складу са уносом података у EMCIP, као и упутство о обавештавању битно заинтересоване државе о покренутој безбедносној истрази.
Ако је одлука о покретању безбедносне истраге донета по претходној процени о потреби предузимања безбедносне истраге, поред података из става 3. овог члана, у одлуку се уносе и подаци о предузетим радњама и активностима, документацији и материјалним доказима прикупљеним током процене, који се сматрају делом те безбедносне истраге. 
Члан 9.
Обавештење о покретању безбедносне истраге објављује се на интернет страници Центра и садржи податке о броју безбедносне истраге, датуму покретања, имену брода, застави брода, датуму и месту, односно позицији несреће или незгоде, врсти поморске несреће или незгоде и осталим бродовима који су учествовали у несрећи или незгоди, као и кратак опис несреће или незгоде. 
Члан 10.
Ако се на основу извршене претходне процене одлучи да се не покрене истраживање озбиљне поморске несреће и поморске незгоде, доноси се писмена одлука да се не покрене безбедносна истрага, којом ће се образложити разлози такве одлуке.
Одлука из става 1. овог члана садржи следеће податке: име брода, заставу брода, IMO број брода, време, датум и место несреће у поморској пловидби, врсту поморске несреће и незгоде, кратак опис несреће или незгоде, податке о осталим бродовима који су учествовали у несрећи у поморској пловидби, податке о спроведеном поступку претходне процене (само за озбиљне несреће), разлог и образложење непокретања безбедносне истраге, упутство о евидентирању несреће или незгоде и уносу података о поморским несрећама и незгодама у Српску информациону платформу за несреће у поморској пловидби (SMCIP) и упутство о евидентирању несрећа и незгода у складу са уносом података о несрећама у поморској пловидби у ЕМCIP.
Одлука да се не покрене безбедносна истрага се не објављује, осим у случају непокретања истраге озбиљне поморске несреће, када се уз одлуку о непокретању истраге објављују и разлози непокретања безбедносне истраге.
Одлука о непокретању истраге се поништава и истраживање се покреће, ако се процени да околности другог истраживања указују да би несрећа могла бити део низа несрећа у поморској пловидби. 
Члан 11.
Центар у сарадњи са другим надлежним органима развија стратегију у вези са обимом, смерницама и временским распоредом безбедносне истраге. Центар током целе безбедносне истраге прикупља и штити доказе у сврху истраге.
Поступак безбедносне истраге спроводи се тако да се искључи неизвесност и двосмисленост и омогући доношење правилне оцене о узроцима несреће у поморској пловидби.
Члан 12.
Радна група којом руководи главни истражитељ прикупља доказе у најкраћем року.
Главни истражитељ обезбеђује да ниједан брод који је учествовао у несрећи у поморској пловидби не буде искључен из пловидбе дуже него што је то неопходно ради прикупљања доказа.
У почетној фази безбедносне истраге, истражитељи прикупљају доказе који помажу у разумевању несреће у поморској пловидби и утврђивању њених узрока, имајући у виду обим истраге.
Осим података који се прикупе у почетној фази истраге, прикупљају се и одговарајући основни и референтни подаци, што укључује доказе или податке које садржи систем надзора, систем управљања пловидбом, као и податке којим располаже поморска управа, служба спашавања, поморска компанија и брод који је учествовао у несрећи у поморској пловидби.
Члан 13.
Истражитељ по потреби проверава и базе података, укључујући базе података EMCIP и друге изворе информација, ради утврђивања безбедносних питања која могу бити значајна за несрећу у поморској пловидби која се истражује и обилази место несреће и/или догађаја ради прикупљања изворних доказа и почетне оцене несреће или незгоде.
Ако није могуће да се обезбеди место несреће, прибавља се релевантна документација о несрећи – фотографије, аудиовизуелни записи, скице или друга средства, ради прикупљања важних доказа, а по потреби и накнадне реконструкције догађаја.
Ако је на броду који је учествовао у несрећи у поморској пловидби уграђен Систем записивања података о пловидби, односно записивач података о путовању (VDR), истражитељ прибавља и чува информације забележене на њему. Посебно се предузимају превентивне мере којима се обезбеђује чување података VDR-а, да би се спречило ново записивање преко тих података, прикупљају се важне информације из електронских извора, на броду и на копну и прегледају се релевантни документи и подаци по реду који се сматра приоритетним.
Члан 14.
Истражитељ води разговоре са доступним сведоцима чије исказе сматра важним и прави план разговора. 
Потенцијални сведоци су лица која су учествовала у несрећи у поморској пловидби и у њеним последицама, или која су видела несрећу, лица која учествују у спасавању и пружању помоћи, запослени у поморској компанији, запослени у лукама, пројектанти, стручњаци за техничке поправке и др.
Ако није могуће разговарати директно са сведоцима, предузимају се мере за прибављање доказа на други начин.
Информације се проверавају ако је то могуће и прибављају се додатна доказна средства у случају противречних исказа између сведока.
Члан 15.
Ради обављања научног истраживања, инспекцијског прегледа или испитивања на копну, по потреби се обезбеђују одређени докази. Пре уклањања доказа са места несреће у поморској пловидби, докази се фотографишу на лицу места и штите се одговарајућим мерама опреза.
Главни истражитељ, ако оцени да је потребно за део безбедносне истраге, тражи специјалистичко испитивање, посебно техничко испитивање брода, као и различитих састава и опреме на броду, које обављају одговарајући стручњаци.
Члан 16.
Извештаји о истрази, безбедносне препоруке и изјаве учесника у несрећи у поморској пловидби чувају се трајно.
Документе о прегледу брода и друге одговарајуће документе који се у поступку истраживања добију од државе заставе брода, власника, бродара, класификационих друштава, поморских компанија или других надлежних органа враћају се лицу, институцији или држави од којих су примљени у року од 30 дана од дана објављивања коначног извештаја о истрази. 
Остала документација чува се најмање десет година после брисања брода из уписника бродова Републике Србије, о чему се подаци прибављају од министарства надлежног за послове саобраћаја, односно надлежне лучке капетаније. 
Члан 17.
Истражитељ који води истрагу, према потреби у сарадњи са другим надлежним органима, анализира прикупљене доказе и податке ради утврђивања узрока несреће у поморској пловидби. 
Члан 18.
Безбедносне препоруке се упућују странама на које се односе, као и надлежним органима и организацијама, ради предузимања потребних мера у циљу њиховог спровођења.
Безбедносна препорука треба да буде потребна, делотворна, извршива, примерена, циљана, наведена на јасан, сажет и директан начин, дефинисана тако да може бити основа за корективне планове, са нагласком на безбедносне недостатке које треба решити.
Безбедносне препоруке се евидентирају и води се статистика о њиховом спровођењу, при чему се узимају у обзир и изречене казне по поднетим пријавама за покретање прекршајног поступка због непоступања правних и физичких лица по издатим безбедносним препорукама и недостављања извештаја о предузетим мерама.
По потреби се предузимају и друге адекватне превентивне мере које се ради примене безбедносних препорука упућују странама на које се односе, надлежним органима и организацијама.
Члан 19.
Упозорење ради узбуњивања се издаје када је то потребно због околности случаја ради спровођења хитних мера у циљу спречавања опасности од нових несрећа у поморској пловидби и обавештења о томе достављају се свим привредним и другим субјектима поморског саобраћаја, као и министарству надлежном за послове саобраћаја.
Члан 20.
Овај правилник је усклађен са свим начелима и битним захтевима Уредбе Комисије број 1286/2011 од 9. децембра 2011. о доношењу опште методологије за истраживање несрећа и незгода, усвојене у складу са чланом 5. став 4. Директиве 2009/18/ЕЗ Европског парламента и Савета. 
Члан 21.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-45/2016-06
У Београду, 26. маја 2016. године
Министар, 
проф. др Зорана Михајловић, с.р.