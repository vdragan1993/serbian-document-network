Редакцијски пречишћен текст
	  

На основу 
члана 86. став 6. Закона
о здравственој заштити („Службени гласник Републике
Србије", бр. 17/92, 26/92, 50/92, 52/93, 53/93, 67/93, 48/94 и 25/96),

Министар за здравље доноси

  

ПРАВИЛНИК

о
начину
и
поступку
за
утврђивање
времена
и узрока смрти, 
за обдукцију леша као и за поступање са одстрањеним деловима људског тела

„Службени гласник
РС”, бр. 9 од 5. 
марта 1999, 10 од 15. 
марта 1999 
- испрaвка

 

Члан 1.

Овим
правилником уређује се начин и поступак за утврђивање времена и узрока смрти
умрлих лица и за обдукцију леша, као и за поступање са деловима људског тела
који су хируршким захватом или на други начин одстрањени.

Члан 2.

Време
и узрок смрти утврђују се лекарским прегледом, и другим медицинским методама,
користећи се при томе достигнућима савремене медицинске науке и на основу
медицинске документације.

Приликом
утврђивања времена и узрока смрти утврђује се и идентитет умрлог.

Члан 3.

Време
и узрок смрти утврђују се на месту смрти.

У
случају напрасне, незнане и сумњиве природне смрти (на путу, на јавном месту, у
средствима јавног саобраћаја и сл.) време и узрок смрти утврђују се у
здравственој установи.

Члан 4.

О
времену и узроку смрти лица умрлих у здравственој установи, одмах а најкасније
у року од шест часова од утврђене смрти обавештава се породица.

Ако
је умрло лице из става 1. овог члана новорођенче чија је мајка смештена у
здравственој установи, одмах и непосредно се обавештава и мајка.

Члан 5.

У
случајевима када се леш задржава више од 24 часа у летњим, односно више од 48
часова у зимским условима (због поступка идентификације, преузимања за сахрану
и др.) леш умрлог чува се у расхладној комори (хладњачи).

Члан 6.

Дијагноза
о узроку смрти уписује се на латинском и српском језику и са одговарајућом
шифром.

Члан 7.

Приликом
преузимања за сахрану лица умрлих у здравственој установи, обавезно се врши
провера идентитета.

Члан 8.

У
случајевима предвиђеним законом узрок смрти се утврђује обдукцијом умрлог.

Обдукција
умрлог, врши се најраније након дванаест сати од времена када је утврђена смрт.

Обдукција
умрлог врши се у обдукционој сали, а у изузетним случајевима и у другој
просторији у којој су обезбеђени хигијенски и санитарни услови.

Члан 9.

Делови
људског тела и органи који су хрируршким захватом или на други начин одстрањени
спаљују се, односно сахрањују.

Спаљивање,
односно сахрањивање одстрањених делова људског тела врши се што пре, а
најкасније 72 часа од одстрањивања.

Спаљивање
одстрањених делова људског тела врши се у посебним пећима – инценераторима.

Пећи
за спаљивање – инценератори и просторије у којима су смештене, треба да
испуњавају све санитарно-хигијенске и техничке услове, који обезбеђују
сагоревање без остатака.

Члан 10.

Уколико
постоји потреба за судско медицинском или другом врстом истраживања одстрањених
делова људског тела, исти се чувају под следећим условима:

– на 
температури до +4°С,

–
заштићени од глодара и других животиња,

–
обезбеђени од додира са нестручним лицима и злоупотребе.

Чување
одстрањених делова из става 1. овог члана дозвољено је најдуже седам дана од
дана одстрањивања, осим за обављање наставе на факултетима здравствене струке.

Члан 11.

Овај
правилник ступа* на снагу осмог дана од дана објављивања у „Службеном
гласнику Републике Србије”. 

*Службени
гласник РС, број 10/1999 

 

 Број
110-00-206/99-01

У Београду, 19.
фебруара 1999. године

Министар,

др Лепосава Милићевић, 
с.р.