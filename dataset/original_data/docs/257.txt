На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о образовању Радне групе за припрему и спровођење петог круга евалуације/оцењивања Републике Србије у борби против прања новца и финансирања тероризма од стране Комитета Савета Европе – Манивал 
"Службени 
				гласник РС", број 8 од 26. јануара 2015.
 
1. Образује се Радна група за припрему и спровођење петог круга евалуације/оцењивања Републике Србије у борби против прања новца и финансирања тероризма од стране Комитета Савета Европе за процену мера против прања новца и финансирања тероризма – Манивал (у даљем тексту: Радна група). 
2. У Радну групу именују се: 
1) Милован Миловановић, директор Управе за спречавање прања новца, Министарство финансија;
2) Владимир Ћеклић, помоћник директора Дирекције за управљање одузетом имовином, Министарство правде;
3) Младен Спасић, саветник министра унутрашњих послова;
4) Душан Алексић, виши супервизор за непосредну контролу банака у Одељењу за специјалну контролу у Сектору за контролу пословања банака, Народна банка Србије.
3. Задатак Радне групе је да припрема и даје упутства представницима државних органа и приватног сектора који ће активно учествовати у прикупљању података и материјала неопходних за поступак оцењивања и извештавања о постигнутим резултатима Републике Србије у борби против прања новца и финансирања тероризма.
4. У циљу испуњења задатка Радне групе формирају се радни тимови, и то: 
1) радни тим за питања у вези са националном проценом ризика од прања новца и финансирања тероризма, којим руководи представник Министарства финансија – Управе за спречавање прања новца, а чине га представници Народне банке Србије, Комисије за хартије од вредности, Министарства унутрашњих послова, Министарства одбране – Војнобезбедносне агенције, Безбедносно-информативне агенције, Министарства правде, Агенције за привредне регистре, Министарства трговине, туризма и телекомуникација – Секторa тржишне инспекције, Министарства спољних послова, Републичког јавног тужилаштва, Тужилаштва за организовани криминал, Министарства финансија – Пореске управе и Управе царина и Вишег суда у Београду. Овај тим се задужује да припреми одговоре и материјале потребне за процену непосредног резултата 1 из Методологије ФАТФ (Financial Action Task Force) за процену усклађености са ФАТФ препорукама и ефикасности система за спречавање прања новца и финансирања тероризма, као и са њима повезаним препорукама ФАТФ бр. 1, 2 и 34; 
2) радни тим за питања у вези са надзором и превентивним мерама, укључујући и питања стварног власништва, којим руководи представник Народне банке Србије, а чине га представници Министарства финансија – Управе за спречавање прања новца, Министарства привреде, Агенције за привредне регистре, Министарства финансија – Пореске управе – Сектора за девизне и мењачке послове и игре на срећу и Комисије за хартије од вредности. Овај тим се задужује да припреми одговоре и материјале потребне за процену непосредних резултата 3–5 из Методологије ФАТФ за процену усклађености са ФАТФ препорукама и ефикасности система за спречавање прања новца и финансирања тероризма, као и препорука ФАТФ бр. 6, 9–20, 22–29, 34 и 35; 
3) радни тим за питања у вези са гоњењем учинилаца кривичних дела прања новца, претходних кривичних дела и финансирања тероризма, којим руководи представник Тужилаштва за организовани криминал, а чине га представници Министарства унутрашњих послова, Министарства финансија – Пореске управе и Управе царина, Министарства одбране – Војнобезбедносне агенције, Безбедносно-информативне агенције, Вишег суда у Београду и два представника Вишег тужилаштва у Београду. Овај тим се задужује да припреми одговоре и материјале потребне за процену непосредних резултата 6–9 из Методологије ФАТФ за процену усклађености са ФАТФ препорукама и ефикасности система за спречавање прања новца и финансирања тероризма, као и са њима повезаним препорукама ФАТФ бр. 1, 3, 4, 5, 29–32;
4) радни тим за питања у вези са међународном сарадњом, којим руководи представник Министарства правде, а чине га представници Министарства финансија – Управе за спречавање прања новца, Министарства унутрашњих послова, Народне банке Србије, Комисије за хартије од вредности и Тужилаштва за организовани криминал. Овај тим се задужује да припреми одговоре и материјале потребне за процену непосредних резултата 2 из Методологије ФАТФ за процену усклађености са ФАТФ препорукама и ефикасности система за спречавање прања новца и финансирања тероризма, као и са њима повезаним препорукама ФАТФ бр. 36–40; 
5) радни тим за питања у вези са рестриктивним мерама, којим руководи представник Министарства финансија – Управе за спречавање прања новца, а чине га представници Министарства унутрашњих послова, Министарства одбране – Војнобезбедносне агенције, Безбедносно-информативне агенције, Министарства правде, Агенције за привредне регистре, Министарства трговине, туризма и телекомуникација – Сектора тржишне инспекције и Министарства спољних послова. Овај тим се задужује да припреми одговоре и материјале потребне за процену непосредних резултата 10 и 11 из Методологије ФАТФ за процену усклађености са ФАТФ препорукама и ефикасности система за спречавање прања новца и финансирања тероризма, као и са њима повезаним препорукама ФАТФ бр. 1, 4, 6, 7 и 8.
5. У раду радних тимова из тачке 4. ове одлуке, ради пружања стручне помоћи, могу учествовати представници других државних органа, организација и институција. 
6. Руководиоци надлежних органа из тачке 4. ове одлуке ће у року од осам дана од дана ступања на снагу ове oдлуке именовати своје представнике у радне тимове. 
7. Рок за припрему и спровођење петог круга евалуације/оцењивања Републике Србије у борби против прања новца и финансирања тероризма од стране Комитета Савета Европе за процену мера против прања новца и финансирања тероризма – Манивал је 31. децембар 2017. године.
8. Стручне и административно-техничке послове за потребе Радне групе обавља Министарство финансија – Управа за спречавање прања новца.
9. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-279/2015-1 
У Београду, 23. јануара 2015. године
Влада
Председник,
Александар Вучић, с.р.