На основу члана 54. став 5. Закона о транспорту опасног терета („Службени гласник РС”, број 88/10), 
Министар грађевинарства, саобраћаја и инфраструктуре доноси
 
ПРАВИЛНИК
о програму оспособљавања и начину провере знања запослених код учесника у транспорту опасног терета у железничком саобраћају, као и o начину на који се поступа са документацијом о њиховом оспособљавању
"Службени гласник РС", број 81 од 24. 
				септембра 2015.
 
Члан 1.
Овим правилником прописује се програм оспособљавања и начин на који се проверава знање запослених код учесника у транспорту опасног терета у железничком саобраћају (у даљем тексту: запослени), као и начин на који се поступа са документацијом о њиховом оспособљавању.
Члан 2.
Програм оспособљавања запослених обухвата основну, допунску и додатну обуку.
Члан 3.
Основном обуком обухваћени су запослени у складу са одредбама Поглавља 1.3 Додатка Ц Конвенције о међународним превозима железницом (COTIF) – Правилник за међународни железнички превоз опасне робе (RID) („Службени лист СФРЈ – Међународни уговори”, број 8/84, „Службени лист СРЈ – Међународни уговори”, број 3/93, „Службени гласник РС”, број 102/07 и „Службени гласник РС – Међународни уговори”, бр. 1/10, 2/13 и 17/15 – у даљем тексту: RID).
Програм основне обуке садржи:
1) основне информације о прописима којима се уређује транспорт опасног терета;
2) безбедносне обавезе учесника (Поглавље 1.4 RID);
3) класе опасних терета и бројеве за обележавање опасности;
4) ознаке опасности, велике ознаке (плакате) и табле наранџасте боје;
5) поступке код неправилности и ванредних догађаја у транспорту опасног терета.
Члан 4.
Допунском обуком обухваћени су запослени који директно учествују у транспорту опасног терета (оперативно особље). 
Допунска обука је одређена специфичностима радног места, обавезама и одговорностима сваког запосленог. 
Програм допунске обуке запослених одређује Саветник за безбедност у транспорту опасног терета (у даљем тексту: Саветник) код учесника у транспорту опасног терета, избором тема са списка:
1) Правилник за међународни железнички превоз опасне робе (RID) – структура и употреба;
2) изузећа у транспорту опасног терета;
3) комбиновани железничко-друмски саобраћај (Huckepack), транспорт у транспортним ланцима;
4) интерни планови хитних интервенција за ранжирне станице;
5) Табела А и Табела Б Поглавља 3.2 RID;
6) опасан терет пакован у ограниченим количинама;
7) означавање и обележавање (возила, контејнери, комади за отпрему); 
8) маневарске ознаке опасности према узорцима 13 и 15;
9) транспортни документ за транспорт опасног терета;
10) формулар за мултимодални транспорт опасног терета;
11) писана упутства у складу са одељком 5.4.3 RID;
12) опрема за личну заштиту која се мора налазити у управљачници вучног возила;
13) заштитно одстојање – начин уврштавања кола товарених опасним теретом класе 1 у воз;
14) техничка исправност теретних кола у складу са одредбама и захтевима RID и осталим важећим прописима;
15) контроле према Прилогу 9 Општег уговора за коришћење теретних кола (ОUK/AVV) – Услови за технички преглед теретних кола при прелазу;
16) Закон о транспорту опасног терета и подзаконска акта;
17) оперативно праћење пошиљака опасног терета на превозном путу; 
18) специфичности одређеног опасног терета;
19) неправилности у транспорту опасног терета;
20) ванредни догађај у транспорту опасног терета;
21) примери из праксе;
22) специфичности делатности учесника у транспорту опасног терета (нпр. индустријска железница, манипулативна места и радње), и
23) остале теме неопходне за обуку запослених.
У складу са захтевима и потребама радног места запосленог, допунска обука садржи и:
1) обрађене примере из праксе учесника у транспорту опасног терета и/или
2) излазак на терен ради извођења практичних задатака.
Члан 5.
Програм оспособљавања запослених садржи и обуку везану за безбедност која подразумева мере предострожности које се предузимају ради спречавања крађа или злоупотреба опасног терета који би могао да угрози лица, имовину или животну средину. 
Обука везана за безбедност садржи препознавање безбедносних ризика, методе смањења ризика и мере које се предузимају у случају нарушавања безбедности, као и обуку о Плановима безбедности (Поглављe 1.10 RID).
Члан 6.
Додатна обука запослених спроводи се: 
1) ради упознавања са изменама и допунама RID које су ступиле на снагу у периоду важења претходне потврде;
2) ако је запослени одсуствовао са посла у периоду дужем од шест месеци;
3) ако је непосредни руководилац запосленог захтевао додатну обуку запосленог, у чијем је раду установио неправилности (непознавање и/или кршење прописа из области транспорта опасног терета).
Члан 7.
Саветник код учесника у транспорту опасног терета спроводи обуке запослених из члана 2. овог правилника, у складу са законом којим се уређује транспорт опасног терета.
Члан 8.
Провера знања запослених врши се у писаној форми. 
Тестови се састоје од питања са више понуђених одговора – систем избора једног од више понуђених одговора, које припрема Саветник.
Успех кандидата на испиту оцењује се оценом „положио” или „није положио”.
Број питања на тесту, начин бодовања, као и најмањи потребан број тачних одговора одређује Саветник. 
Запослени који је оцењен са „положио” обнавља знање у периоду који не може бити дужи од две године.
Запослени који је оцењен са „није положио” поново полаже тест провере знања након истека рока од 15 дана од дана полагања испита.
Након завршене обуке и положеног испита, Саветник издаје потврду о стручној оспособљености запосленог на пословима у транспорту опасног терета у железничком саобраћају, у складу са законом којим се уређује транспорт опасног терета.
Члан 9.
Документација о спроведеним обукама, проверама знања и потврдама запослених која обухвата име, презиме и својеручни потпис Саветника који је спроводио обуке запослених, списак запослених који су похађали обуке (име, презиме и својеручни потпис запосленог, радно место и организациона целина, број телефона или имејл адреса, време и место спровођења обуке и теме обухваћене обуком), тестове провере знања и копије потврда чува се и ставља на располагање на захтев запосленог и надлежног органа.
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 119-01-00050/2015-01 
У Београду, 14. септембра 2015. године
Министар,
проф. др Зорана Михајловић, с.р.