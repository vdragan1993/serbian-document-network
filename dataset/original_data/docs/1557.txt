На основу члана 133. и члана 167. став 5.
Закона о малолетним учиниоцима кривичних дела и кривичноправној заштити
малолетних лица („Службени гласник РС”, број 85/05), 
Министар правде доноси
 
ПРАВИЛНИК
о кућном
реду васпитно-поправног дома
"Службени
гласник РС", број 71 од 25. августа 2006. 
 
 
I. УВОДНЕ ОДРЕДБЕ
 
Члан 1.
Овим правилником уређују се права и
обавезе, организација рада, дневне активности и начин поступања са лицима
мушког и женског пола (у даљем тексту: малолетници) према којима се извршава
васпитна мера упућивања у васпитно-поправни дом (у даљем тексту: дом).
У дому се спроводе и васпитни налози према
малолетнику према коме се већ извршава васпитна мера упућивања у
васпитно-поправни дом, као и поравнање између малолетника у дому.
 
Члан 2.
Приликом ступања у дом малолетник се на
прикладан начин упознаје са садржином овог правилника и добија примерак на
језику који разуме и којим говори.
 
Члан 3.
У дому се, сагласно потребама малолетника,
предузимају следеће активности:
1) пријем малолетника у дом;
2) васпитни програм (општи програм
поступања и интезивни програм поступања);
3) програм сарадње са породицом малолетника
и органом старатељства;
4) образовни програм;
5) програм професионалне оријентације и
стручног оспособљавања;
6) здравствени програм;
7) културно-забавни и спортско-рекреативни
програм;
8) програм посредовања;
9) отпуст из дома.
У дому се спроводе и други програми у
складу са потребама и интересовањем малолетника и могућностима дома.
Остваривање програма се вреднује описно,
нумерички и категоријално и на основу тога се одређује статус малолетника. 
Управник дома (у даљем тексту: управник)
одређује садржај, поступак и вредновање остваривања програма.
 
Члан 4.
Разврставање малолетника у смештајне
просторије врши се према полу и узрасту малолетника, његовим личним
карактеристикама, циљу програма и потреби његовог остваривања, према потребама
и интересовању малолетника, степену потребног обезбеђења и могућностима дома.
У дому постоји пет стамбених заједница –
одељења у којима се смештају малолетници, и то:
1) пријемно одељење, у којем се организује
пријем малолетника;
2) опште одељење, у којем се реализује
општи програм поступања;
3) одељење за интезивни рад, у којем се
реализује интезивни програм поступања;
4) отпусно одељење, у којем се реализује
отпуст малолетника;
5) женско одељење, у којем се, по правилу,
реализују сви планирани програми према малолетницама.
У дому постоји посебна стамбена заједница –
одељење за пунолетна лица мушког пола којима је изречена мера упућивања у
васпитно-поправни дом и лица која су током извршења ове мере постала пунолетна.
У дому могу постојати и друге заједнице
основане према специфичним потребама и интересовањима малолетника.
 
Члан 5.
Одлуку о разврставању малолетника у
поједине програме, стамбене заједнице – одељења и васпитне групе доноси
управник на предлог стручног тима за разврставање и праћење остваривања
програма.
Стручни тим за разврставање и праћење
остваривања програма малолетника образује управник и чине га по један
представник: пријемног одељења, васпитне службе, службе за обуку и упошљавање,
школе, службе за обезбеђење и васпитач васпитне групе – известилац.
Управник, на предлог стручног тима, доноси
појединачни програм поступања са малолетником.
 
II. ПРИЈЕМ И РАЗВРСТАВАЊЕ МАЛОЛЕТНИКА
 
Пријем
малолетника
 
Члан 6.
Малолетник се прима у дом на основу
правноснажног и извршног решења суда којим му је изречена васпитна мера
упућивања у дом.
Пре правноснажности решења малолетник се
може примити у дом само када је то законом одређено.
Приликом пријема утврђује се да ли су уз
решење приложени и подаци о личности малолетника, као и друга документација
предвиђена чланом 114. став 1. Закона о малолетним учиниоцима кривичних дела и
кривичноправној заштити малолетних лица.
 
Члан 7.
У радно време пристиглог малолетника прима
лице из матичне евиденције, а по протеку радног времена дежурни из службе за
обезбеђење.
Приликом пријема малолетника лице из службе
за обезбеђење, које је истог пола као и малолетник, извршиће лични претрес
малолетника и ствари које је малолетник донео, о чему се саставља записник који
се одлаже у лични лист малолетника.
 
Члан 8.
Приликом пријема малолетника утврђује се
његов идентитет на основу решења о изрицању васпитне мере, налога за извршење,
наредбе о довођењу или потернице, личних исправа, као и других докумената ако
их малолетник има.
Идентификација се, изузетно, може извршити
и на основу изјаве овлашћених службених лица која су малолетника довела и
потврдила његов идентитет, о чему се саставља службена белешка коју та лица
потписују.
 
Поступак
пријема малолетника
 
Члан 9.
Новодошли малолетник се уводи у матичну
евиденцију, а пријемно одељење за њега образује лични лист. Стручно лице узима
отиске папиларних линија и фотографише малолетника, водећи рачуна о заштити
личности и достојанству малолетника.
Малолетника по пријему прегледа лекар и
налаз о здравственом стању уноси у здравствени картон.
Ако је малолетник примљен после протека
радног времена, као и недељом и у дане празника, смешта се у посебну просторију
пријемног одељења, а радње из ст. 1. и 2. овог члана обављају се првог наредног
радног дана.
Дом је дужан да малолетнику омогући да се
одмах по пријему, на пригодан начин, јави родитељима, усвојиоцу, стараоцу или
другом лицу које се о њему стара. 
Малолетник се обавештава о начину
комуникације, односно о дописивању, посетама, могућности телефонирања, пријема
пакета, новчаних и других пошиљки.
О дану и часу пријема малолетника у дом, од
када се рачуна почетак извршења васпитне мере, запослени у матичној евиденцији
обавештава суд који је малолетнику судио у првом степену, родитеља, усвојиоца
или стараоца малолетника, надлежни центар за социјални рад, полицијску управу,
односно полицијску станицу ранијег пребивалишта или боравишта малолетника. Од
надлежних органа тражиће додатне податке о личности малолетника и
документацију, ако нису достављени.
 
Привремено
одузимање предмета
 
Члан 10.
Приликом пријема малолетнику се привремено
одузима новац, уз записничко бележење износа апоена и бројева новчаница,
одузимају му се драгоцености, предмети подобни за самоповређивање, напад или
бекство, мобилни телефон, као и други предмети подобни да угрозе безбедност у
дому.
О привремено одузетим предметима саставља
се записник чији се један примерак ставља у лични лист малолетника, други
примерак у депозит дома, а малолетнику се издаје потврда о привремено одузетим
предметима.
Члан 11.
Привремено одузети предмети чувају се у
дому осигурани од оштећења. О њима брине овлашћено службено лице које води
депозит малолетника.
Новац и драгоцености чувају се у каси или
на другом сигурном месту.
Предмети који су по мишљењу здравственог
радника подложни кварењу или су сумњивог порекла одузимају се и уништавају, о
чему се сачињава записник, а малолетнику се о томе издаје потврда.
 
III. БОРАВАК МАЛОЛЕТНИКА У ПРИЈЕМНОМ ОДЕЉЕЊУ
 
Члан 12.
По пријему малолетник се смешта у пријемно
одељење у којем може остати најдуже до тридесет дана.
Према малолетнику се одмах по пријему
предузимају хигијенске мере као што су купање и подшишивање, а затим се
малолетник задужује одећом, обућом, рубљем и постељином.
На предлог лекара или другог здравственог
радника извршиће се дезинфекција одела и ствари које је малолетник донео.
Малолетник може задржати личну гардеробу,
прибор потребан за личну хигијену, прибор за дописивање, као и књиге, породичне
фотографије, спортску одећу и обућу, храну која није подложна кварењу, музичке
уређаје и инструменте који су по својим карактеристикама подобни за држање у
дому, ручни сат и друге предмете од значаја за малолетников развој, ортопедска
помагала и лекове чије држање одобри лекар.
 
Члан 13.
За време боравка малолетника у пријемном
одељењу стручни тим одељења, на основу примљене и прибављене документације и
непосредног рада са малолетником и његовим родитељима, усвојиоцем или
стараоцем, врши вишестрану процену са психолошког, педагошког, социјалног,
медицинског, криминолошког, безбедоносног и другог одговарајућег становишта.
Стручни тим пријемног одељења чине:
психолог, специјални педагог – педагог и социјални радник.
У рад стручног тима укључује се, по
потреби, и лекар, наставник практичне наставе, васпитач, представник службе за
обезбеђење и други учесници у непосредној реализацији програма поступања са
малолетником.
На основу утврђених резултата саставља се
јединствени извештај за малолетника. Овај извештај садржи објашњење
малолетниковог досадашњег понашања, предлог појединачног програма поступања и
прелиминарни план отпуста. 
Извештај пријемног одељења доставља се: управнику,
стручном тиму из члана 5. овог правилника и архиви дома.
Васпитач васпитне групе упознаје
малолетника и његове родитеље, усвојиоца или стараоца са појединачним програмом
поступања.
 
Члан 14.
Од пријема у дом малолетнику су на
располагању сви потребни подаци о садржају програма, распореду, времену и месту
одвијања обавезних дневних и периодичних активности, садржају постојећих
образовних, васпитних, окупационих и рекреативних програма, као и садржају
програма постојећих организованих слободних активности.
Малолетнику морају бити доступни основни
правни акти, као што су Устав Републике Србије, Конвенција о правима детета,
Европска конвенција о заштити људских права и основних слобода, Закон о
малолетним учиниоцима кривичних дела и кривичноправној заштити малолетних лица
(у даљем тексту: Закон), Кривични законик, Законик о кривичном поступку, Закон
о извршењу кривичних санкција и други правни акти које је донео директор Управе
за извршење заводских санкција (у даљем тексту: директор Управе).
 
IV. ПРАВА И ОБАВЕЗЕ МАЛОЛЕТНИКА
 
Члан 15.
Малолетници уживају сва права гарантована
Уставом, законима и ратификованим међународним документима.
Посебну заштиту и помоћ уживају малолетници
који су привремено или трајно лишени родитељског старања, као и малолетници са
избегличким статусом и лица са сметњама у учењу.
 
Смештај
малолетника
 
Члан 16.
Малолетници имају право на смештај који
одговара здравственим, хигијенским и просторним условима и месним климатским
приликама.
Право и дужност сваког малолетника је да одржава
личну хигијену и хигијену просторија у којима борави и ради.
За одржавање просторија периодично се
одређује потребан број малолетника, по редоследу који сачињава васпитач
васпитне групе.
Малолетник има право да у току дана проведе
најмање три сата на отвореном простору.
 
Одећа и
обућа
 
Члан 17.
Малолетник има право на бесплатну одећу,
обућу и рубље у зависности од климатских услова, и то:
1) једно зимско и једно летње одело, са
роком трајања најдуже до једне године;
1) пижаму и рубље, са роком трајања најдуже
до шест месеци;
2) чарапе, према потреби;
3) један пар зимске и два пара летње одеће,
са роком трајања најдуже до једне године;
4) зимску јакну, са роком трајања најдуже
до две године;
5) спортску опрему, са роком трајања
најдуже до једне године;
6) радно одело, са роком трајања најдуже до
шест месеци;
7) транспортну торбу или ранац, по потреби.
Управник може, када то захтева посао или
друге потребе, да одобри набавку посебне радне и друге опреме, у складу са
важећим прописима.
 
Члан 18.
Малолетник, по одобрењу управника, може
носити и сопствену одећу.
Малолетник је дужан да буде пристојно
обучен у свим приликама и да одећу и обућу чува и одржава.
Ако малолетник отуђи или намерно уништи
одећу, обућу или рубље којим је задужен, васпитач узима изјаву од малолетника и
о томе сачињава белешку, а штета се надокнађује према важећим прописима.
 
Исхрана
и снабдевање
 
Члан 19.
Малолетник има право на исхрану која је
дијететски, хигијенски и здравствено прилагођена његовом узрасту.
Малолетнику се обезбеђују три оброка
дневно, чија вредност износи најмање 14.600 џула.
Квалитет и енергетска вредност хране
испитује се једанпут месечно од стране одговарајуће здравствене установе.
Малолетници добијају храну према јеловнику
који се одређује за петнаест до тридесет дана унапред и јавно се истиче.
Појачану исхрану добијају малолетници који
раде седам сати дневно, односно пет сати на тежим пословима.
Болесни малолетници имају посебну исхрану
коју одређује лекар.
 
Члан 20.
За време поделе и трајања оброка малолетници
су дужни да се пристојно понашају и да одржавају чистоћу просторије. Контролу
поделе и трајања оброка спроводи дежурни запослен у дому и, по потреби,
одређени дежурни малолетник.
Пре поделе оброка лекар или други
здравствени радник проверава квалитет хране. О извршеној контроли квалитета
хране води се посебна евиденција.
Лекар дома или други здравствени радник
врши контролу хигијене просторија и средстава којима се спрема храна и након
уочених недостатака налаже потребне мере, којом приликом уноси своје примедбе у
за то намењену књигу, а по потреби захтева и ангажовање специјализоване
здравствене установе како би се утврђени недостаци отклонили.
Лица и малолетници који раде у кухињи
подлежу лекарском прегледу сагласно општим прописима. Ова лица морају бити
снабдевена прописаном одећом.
 
Члан 21.
У дому постоји продавница – кантина у којој
малолетници купују прехрамбене и друге производе за личну употребу.
Набавку дозвољених ствари које су потребне
малолетницима, а не могу се купити у кантини, врши лице задужено за
малолетничка питања једном недељно.
 
Дописивање
 
Члан 22.
Малолетнику се гарантује неограничено право
на дописивање. Омот писма нико не сме отворити, осим ако постоји сумња да
садржи психоактивне супстанце или друге опасне материје којима се може угрозити
извршење васпитне мере или нарушити безбедност у дому. У том случају омот писма
се у присуству малолетника и васпитача васпитне групе отвара, а пронађене
супстанце и друге опасне материје одузимају се. 
Уколико постоји сумња да је претходним
делатностима учињено кривично дело, о томе се без одлагања обавештава полиција.
 
Члан 23.
Пријем и отпремање писама врши се преко
дома.
Малолетник сноси трошкове слања писама и
других пошиљки, а уколико из оправданих разлога нема новчаних средстава за
плаћање поштанских услуга, може му се одобрити слање пошиљки о трошку дома.
 
Телефонирање

 
Члан 24.
Малолетник има право на свакодневно
телефонирање родитељима, усвојиоцу или стараоцу о свом трошку и у слободном
времену, у зависности од објективних могућности дома.
На захтев малолетника који нема довољно
новчаних средстава управник може одобрити коришћење телефона о трошку дома, а у
складу са материјално-техничким условима.
Управник, на захтев малолетника, може
одобрити да малолетник телефонира и другим лицима и прима телефонске позиве,
ако је то у интересу остваривања васпитног програма.
Разговори се обављају према унапред
објављеном дневном распореду, по правилу, у укупном трајању до десет минута.
 
Члан 25.
Телефонски разговори се, по правилу, не
контролишу.
Изузетно, по одлуци управника, лице које он
одреди може контролисати разговоре малолетника, ако нарочите околности указују
да је такав надзор очигледно неопходан у циљу спречавања припремања или
извршења кривичног дела или наступања друге опасности за безбедност људи и
имовине.
 
Посете
 
Члан 26.
Малолетник има право да га једном недељно
посете родитељи, усвојилац, старалац, брачни друг, лице са којим је засновао
трајну ванбрачну заједницу, деца и остали сродници у правој линији, а у
побочној линији до четвртог степена сродства. 
Укупан број посетилаца малолетнику, из
става 1. овог члана, у једној посети не може бити већи од троје.
Малолетник има право да га два пута месечно
посете и друга лица која не ометају извршење васпитне мере. За посету других
лица може се затражити мишљење надлежног центра за социјални рад.
Уколико се процени да нека од лица из става
3. овог члана штетно утичу на малолетника, управник ће, на предлог васпитача
васпитне групе, забранити такве посете. Управник ће забранити такве посете и
кад оцени да посета штети постизању сврхе васпитне мере упућивања у
васпитно-поправни дом.
Лица која ће малолетника посећивати док
траје извршење васпитне мере уписују се у картон посета малолетника.
 
Члан 27.
Посету малолетник може да прима сваког
радног дана од 13 до 14 часова, а викендом и празницима од 11 до 16 часова.
Трајање посете може бити продужено по одобрењу службеног лица задуженог за
организацију посета тог дана.
Посета се може контролисати кад се сумња да
посетилац штетно утиче на малолетника. Контролисана посета се обавља у присуству
васпитача васпитне групе, лица из службе за обезбеђење или другог службеног
лица из дома. Одлуку за контролисане посете доноси управник или лице које он
овласти.
Посете малолетницима се обављају у посебним
просторијама за посете на пријавници дома.
Посете малолетницима из пријемног одељења и
одељења за интензивни рад могу се организовати под надзором службеног лица из
дома у посебно одређеној просторији.
Управник својом одлуком одређује поступак,
начин реализације и контролу посета.
Посете по позиву надлежног лица, у смислу
рада са породицом, као и друге организоване посете дому обављају се у заказано
време по посебном протоколу.
 
Члан 28.
Ако малолетник или његов посетилац
злоупотребљавају посету непристојним и недоличним понашањем, недозвољеним
радњама и поступцима или на други начин који штети сврси васпитне мере, дежурно
службено лице прекинуће посету, о чему ће обавестити управника и доставити му
писано образложење за прекид посете.
 
Члан 29.
Малолетник има право да једном месечно, а
по одобрењу управника и чешће, проведе најмање три сата насамо са брачним
другом или лицем са којим је засновао ванбрачну заједницу. Ова посета се обавља
у посебној просторији дома.
Док се извршава дисциплинска мера издвајања
у посебну просторију малолетник нема право на пријем ових посета.
 
Члан 30.
Малолетника може посећивати бранилац,
односно пуномоћник или друго лице које је малолетник позвао ради давања
пуномоћја.
Разговор са лицима из става 1. овог члана
може се надзирати само посматрањем, а не и слушањем.
 
Пријем
пакета
 
Члан 31.
Малолетник има право на неограничен пријем
пакета преко поште и током посете. Појединачна тежина пакета не може бити већа
од десет килограма. 
Пакет не сме садржати: цигарете, сокове и
храну у стакленој амбалажи, алкохол, психоактивне супстанце и друге по здравље
шкодљиве материје.
Недозвољене ствари се враћају пошиљаоцу о
трошку малолетника, предају посетиоцу или стављају у депозит малолетника.
Преглед пакета врши овлашћено лице из
службе за обезбеђење у присуству малолетника, васпитача васпитне групе, а у
случају потребе и здравственог радника.
Животне намирнице које су покварене или би
употребом могле да угрозе здравље малолетника, уништиће се и о томе ће се
сачинити записник.
Ако се приликом прегледа пакета нађу ствари
које су подобне за самоповређивање, напад или бекство, привремено ће се одузети
и одложити у депозит, о чему ће се сачинити посебан записник.
 
Пријем
новчаних пошиљки
 
Члан 32.
Малолетник може примати неограничене суме
новца новчаном упутницом. Новац донет при доласку у дом и добијени новац ставља
се у депозит малолетника, а васпитач васпитне групе се стара о правилном
трошењу.
Новац који малолетник донесе кад користи
одсуство или добије приликом посете дужан је да преда дежурном надзорнику
службе за обезбеђење, који ће без одлагања новац ставити у депозит и о томе
обавестити васпитача васпитне групе.
Највећи новчани износ којим малолетник може
слободно да располаже у току недеље и држи код себе одређује управник.
Уколико се код малолетника пронађе већи
износ новца од дозвољеног, стечен на законити начин, вишак се одузима и враћа у
депозит малолетника. Ако се утврди да је пронађени новац стечен на незаконит
начин, трајно се одузима и користи за побољшање стандарда малолетника у дому.
Управник, на предлог васпитача васпитне
групе, може дозволити исплату преко износа на слободном располагању, ако за то
постоје оправдани разлози.
 
Рад
малолетника и права по основу рада
 
Члан 33.
Малолетик има право и обавезу да ради у
дому.
Сврха рада је да малолетник стекне, одржи и
повећа своје радне способности, радне навике и стручно знање и да оствари
зараду.
Малолетник мора бити заштићен од економског
искоришћавања и обављања послова који би могли да буду опасни за његово
здравље, физички, душевни, морални и друштвени развој, као и послова који би
ометали његово школовање.
Рад малолетника се организује и обавља у
дому, домским радионицама, привредној јединици и изван дома у оквиру локалне
заједнице.
За малолетнике који похађају наставу радно
време траје до четири сата у току радног дана, а за малолетнике који нису
обухваћени наставом – до седам сати. Пет дана у недељи су радни дани, а недеља
је увек нерадни дан. Субота је, по правилу, нерадни дан. Изузетно, субота може
бити и радни дан, али се тада малолетнику који ради суботом омогућава коришћење
другог слободног дана.
Малолетници се изван радног времена могу
упослити највише два сата дневно на одржавању чистоће и на другим текућим
пословима у дому.
 
Члан 34.
За време извођења стручног оспособљавања
малолетник је обавезан да носи и употребљава заштитну одећу и обућу уз
непосредну бригу и контролу инструктора.
На стручном оспособљавању и производном
раду малолетник је дужан да:
1) редовно долази на рад и учествује у
стручној обуци и производњи;
2) прима, правилно употребљава и чува алат,
прибор и материјал, према упутству инструктора;
3) извршава наставне и производне задатке
како би се што боље оспособио за занимање које изучава;
4) уредно одржава алат, опрему и
инсталације које му се поверавају у обуци и производњи и да се стара о уређењу
радне средине;
5) поштује инструкторе и сарађује са њима.
 
Накнада
за рад и друга новчана давања
 
Члан 35.
Малолетник има право на накнаду за рад.
Месечни износ накнаде за рад не може бити мањи од 20% од најниже цене рада у
Републици Србији.
Исплата накнаде за рад врши се једном
недељно у депозит.
Највиши износ накнаде за рад и награде
одређује директор Управе.
 
Члан 36.
У дому постоје следећи видови новчаних
давања малолетницима:
1) накнада за рад;
2) накнада за подмирење нужних трошкова;
3) награде поводом Дана дома, Празника рада
1. маја и школске славе Свети Сава;
4) новчана помоћ и обезбеђење трошкова
путовања приликом одласка на одсуство, коришћења годишњег одмора изван дома или
отпуштања малолетника из дома.
Сваки малолетник прима накнаду за рад или
накнаду за подмирење нужних трошкова.
Малолетици који својом кривицом нису
извршили радне задатке, као и малолетници који без своје кривице нису
учествовали у производњи не добијају накнаду за рад, али могу добити накнаду за
подмирење нужних трошкова.
Половина средстава од накнада ставља се
малолетнику на слободно располагање, а друга половина на штедњу коју малолетник
подиже приликом отпуштања из дома.
О начину трошења средстава која су на
слободном располагању одлучује васпитач заједно са малолетником.
Средства којима малолетник слободно
располаже дају се, по правилу, једном недељно.
 
Члан 37.
Накнаду за подмирење нужних трошкова
добијају малолетници који из оправданих разлога не раде у дому на производним и
другим радним задацима у одређеном радном времену.
Списак малолетника који треба да приме ову
накнаду саставља васпитач васпитне групе.
Обједињавање предлога, усаглашавање
критеријума и прављење списка за накнаду за све малолетнике врши руководилац
одсека за васпитни рад у складу са одлуком о вредновању рада и залагања
малолетника у остваривању програма коју доноси управник или лице које он
овласти.
Висину месечне накнаде за подмирење нужних
трошкова одређује управник.
 
Члан 38.
За постигнуте изузетне резултате у раду,
образовању, спортским и културним активностима, владању и другом, малолетник
добија посебне награде, а услови за добијање награда ближе су одређени актом из
члана 37. став 3. овог правилника.
Награда се малолетницима додељује у
предметима или средствима која задовољавају васпитне критеријуме, као и
омогућавањем наградног одсуства.
Поред награде, малолетнику се уручује и
признање у писаној форми.
Награде се малолетницима, осим у
случајевима из члана 36. овог правилника, додељују и у другим приликама када се
оцени да је то потребно и оправдано.
 
Члан 39.
Малолетнику се приликом отпуштања из дома
или одласка на одсуство даје новчана помоћ чија се висина одређује у зависности
од потреба малолетника и могућности дома.
Новчана помоћ малолетнику се даје на
предлог васпитача васпитне групе, а одобрава је управник.
 
Члан 40.
Награде и накнаде малолетнику одређују се
сразмерно доприносу појединца у зависности од квалитета и резултата рада,
коришћења радног времена и средстава рада, као и уложеног труда и жеље за
овладавањем одређеним занимањем.
Из оправданих разлога управник може
малолетнику одобрити коришћење целе награде или накнаде.
 
Оцена
рада малолетника
 
Члан 41.
Оцена рада малолетника одређује се у складу
са актом из члана 37. став 3. овог правилника.
Оцену рада даје инструктор у чијој се
радној групи малолетник налази.
Кад се рад обавља под надзором стручњака
који није стално запослен у дому, већ на основу уговора о делу или по неком
другом правном основу обучава малолетника и прати његов рад, оцену о степену
обучености, квалитету и резултату рада даје ово лице.
 
Право на
одмор
 
Члан 42.
Малолетник има право на дневни, недељни и
годишњи одмор сходно општим прописима и одредбама овог правилника.
Малолетник има право на недељни одмор у
трајању најмање 48 сати непрекидно, осим у случају предвиђеном у члану 33. став
5. овог правилника.
Малолетник има право на годишњи одмор у
трајању од 18 до 30 радних дана.
О дужини, начину и месту коришћења годишњег
одмора, с обзиром на залагање на раду, постигнуте резултате и понашање
малолетника, одлучује управник на предлог васпитача васпитне групе, а у складу
са актом из члана 37. став 3. овог правилника.
 
Здравствена
заштита
 
Члан 43.
Малолетник има право на бесплатну
здравствену заштиту која се, по правилу остварује у дому или у амбуланти, осим
када је потребно да се лечење обави у Специјалној затворској болници или у
другој одговарајућој здравственој установи.
Малолетник има право да буде упознат са
налазима о свом здравственом стању, као и са садржином свог здравственог
картона, осим у случајевима предвиђеним општим медицинским прописима.
Малолетнику се мора омогућити коришћење
услуга зубног лекара.
О сваком озбиљнијем обољењу или тежој
повреди малолетника лекар дома дужан је да обавести управника и васпитача
васпитне групе.
У хитним случајевима, ако је домски лекар
одсутан, малолетник се без одлагања, у организацији службе за обезбеђење,
упућује у амбуланту хитне помоћи медицинског центра.
О озбиљној угрожености здравља и живота
малолетника или о његовом упућивању у Специјалну затворску болницу или другу
одговарајућу здравствену установу дом ће одмах обавестити његове родитеље,
усвојиоца, стараоца, брачног друга или лице са којим је живео у ванбрачној
заједници, а ако их нема – о томе се обавештавају други сродници малолетника у
правој линији, а у побочној до четвртог степеном сродства.
О околностима из ст. 5. и 6. овог члана дом
обавештава и судију за малолетнике суда који је малолетнику судио у првом
степену, као и надлежни орган старатељства.
 
Члан 44.
На захтев малолетника или лица наведених у
члану 43. став 6. овог правилника, управник може одобрити специјалистички
преглед малолетника којем може присуствовати и домски лекар и када такав
преглед није одредио.
Трошкове специјалистичког прегледа сноси
малолетник, ако управник друкчије не одлучи.
 
Члан 45.
Малолетник има право на здравствену заштиту
и медицински третман према општим здравственим стандардима.
Малолетник има право да буде информисан о
свом здравственом стању и о коришћењу основних знања о здрављу и исхрани у циљу
превазилажења традиционалне праксе штетне за здравље.
Малолетник има право да буде укључен у
превентивне здравствене програме, као што су: планирање породице, очување
репродуктивног здравља, предност дојења, хигијена, чистоћа околине, ширење
заразних болести, последице ризичног понашања, спречавање несрећа, пружање прве
помоћи и др.
Малолетник има право на систематски
лекарски преглед најмање једном годишње.
Малолетник има право на бесплатна
стандардна ортопедска и друга помагала која су по мишљењу лекара неопходна за
његово лечење и опоравак.
 
Члан 46.
За време лечења малолетник је дужан да се у
свему придржава упутстава лекара и другог здравственог особља.
Ако малолетник одбијањем хране или лечења
угрози своје здравље или живот других, примењују се, без његовог пристанка, неопходне
медицинске мере које одреди лекар према општим законским прописима и правилима
медицинске струке, уз обавештавање лица из члана 43. став 6. овог правилника.
О околностима из става 2. овог члана
обавештава се и надлежни судија за малолетнике.
 
Члан 47.
Кад лекар или други здравствени радник
закључи да би физичко или ментално здравље малолетника било погоршано даљим
лишењем слободе, одбијањем узимања хране или из неких других разлога у вези са
лишењем слободе, о томе ће одмах обавестити управника који треба да предузме
потребне мере и да без одлагања о томе достави обавештење судији за малолетнике
суда који је малолетнику судио у првом степену.
На образложени предлог, који у писаној
форми управнику подноси здравствени радник одговарајуће струке (лекар опште
праксе, психијатар, клинички психолог или психотерапеут), малолетник се из
здравствених разлога може ослободити радних активности и других обавеза. Одлуку
о томе доноси управник. 
 
Члан 48.
Купање малолетника обавља се најмање два
пута недељно, а по потреби и чешће, при чему се посебно води рачуна о
хигијенским потребама малолетница.
Малолетник је дужан да се редовно брије и
подшишује, односно да своју косу уредно одржава. Бријање и подшишивање
малолетника обавља се у домској фризерској радионици.
 
Члан 49.
Пушење у дому забрањено је у собама за
спавање, просторијама за дневни боравак, трпезарији и радним просторијама.
Простор за пушење посебно се одређује. 
 
Информисање
малолетника
 
Члан 50.
Малолетник има право да користи дневну и
периодичну штампу.
Малолетник се обавештава и праћењем радио и
телевизијског програма и преко разгласне станице дома.
Малолетник може да користи књиге из
библиотеке дома, чије издавање је прописано правилима домске библиотеке.
Малолетник може слободно да чита књиге,
часописе и друге штампане ствари које сам прибави, осим штампаних ствари које
својим садржајем подстичу расну, верску, полну и националну мржњу или шире
друге друштвено неприхватљиве идеје.
 
Образовање
и стручно оспособљавање
 
Члан 51.
У дому постоји школа за основно образовање
одраслих. Малолетник који није завршио основну школу уписују се у одговарајући
разред и обавезан је да похађа наставу по предвиђеном плану и програму за
основно образовање одраслих.
Малолетнику који је завршио основну школу
обезбеђено је стицање средњег стручног образовања у дому.
Ако у дому нема наставе одређеног смера или
степена образовања, управник може одобрити малолетнику да ванредно похађа
наставу изван дома, уколико то не ремети извршење васпитне мере.
У циљу општег образовања и стручног
оспособљавања за малолетнике се организују предавања, обука, курсеви и други
облици образовања и оспособљавања, а пре свега такви курсеви који омогућавају
да малолетник стекне потребно знање и вештину за професионално бављење
одређеним занатом или занимањем за којим постоји потреба на тржишту рада.
 
Члан 52.
У циљу постизања стручне оспособљености
малолетници се распоређују у образовне групе за стицање одређених занимања у
зависности од интересовања и жеља малолетника, њихових психофизичких способности,
склоности и постојећих могућности дома, као и процене о могућности запослења са
одређеним занимањем после извршења васпитне мере.
Малолетнику ће се омогућити да похађа и
више образовних курсева уколико њихов број, тежина и потреба ангажовања
малолетника на курсевима не угрожавају успешан завршетак општег образовања и
стручног оспособљавања и извршење појединачног програма поступања.
 
Члан 53.
Стручно оспособљавање малолетника врши се у
производним јединицама и радионицама, домској кухињи и другим погодним
објектима, по прописаном наставном плану и програму.
Ако малолетник испуњава услове одређене
актом управника, а за то постоје услови, обука се може изводити и изван дома.
За извођење стручног оспособљавања и радног
ангажовања малолетници се распоређују у програмске радне групе.
Малолетници који су по оцени надлежних
инструктора обучени за квалитетан и самосталан рад сматрају се помоћницима
инструктора и посебно им се у складу са актом из члана 37. став 3. овог
правилника одређују права, обавезе, одговорности, као и висина накнаде за рад.
Инструктор сачињава у писаном облику
извештај о залагању малолетника, понашању и постигнутим резултатима у стручном
оспособљавању и доставља га једном недељно васпитачу васпитне групе.
 
Члан 54.
После извршене васпитне мере упућивања у
васпитно-поправни дом малолетнику се издају исправе о стеченом образовању и
стручној оспособљености из којих не сме бити видљиво да је образовање, односно
стручна оспособљеност стечена за време извршења васпитне мере.
Образовање и стручна оспособљеност стечени
током боравка у дому одговарају прописаним стандардима у оквиру националног
образовног система.
 
Друштвене,
културне и спортске активности
 
Члан 55.
Друштвене и културне активности малолетника
организују се посредством библиотеке са читаоницом и разгласне станице,
праћењем радио и телевизијског програма, филмских и позоришних представа и
учешћем у раду разноврсних програмских секција у дому и изван дома.
Средства за одвијање активности из става 1.
овог члана обезбеђује дом, у складу са финансијским могућностима.
Ради правилног менталног и физичког
развоја, а имајући посебно у виду узраст малолетника, у дому се организују
спортске и рекреативне активности. 
Организоване и слободне друштвене,
спортско-рекреативне и културне активности просторно су уређене и временски
испланиране према потребама малолетника и могућностима дома.
Активности из става 4. овог члана ближе су
одређене актом из члана 37. став 3. овог правилника.
 
Ванредно
одсуство малолетника
 
Члан 56.
На тражење малолетника управник може
одобрити ванредно одсуство до десет дана:
1) у случају смрти члана уже породице
малолетника;
2) у случају венчања малолетника или рођења
детета малолетника.
На предлог васпитача васпитне групе или на
молбу малолетника управник може одобрити ванредно одсуство малолетнику у
трајању до седам дана ради: 
1) обиласка тешко оболелог члана уже
породице;
2) полагања испита изван дома;
3) обављања важних и неодложних послова.
 
Основне
дужности малолетника
 
Члан 57.
Малолетник је дужан да поштује законе и да
се придржава одредаба овог правилника, као и других аката који се односе на
права и дужности малолетника донетих од стране директора Управе и управника.
Малолетник је дужан да изврши наредбу
управника и наређења лица у дому, осим ако се наредба или наређење односи на
извршење кривичног дела или другу очигледно противправну радњу.
 
Члан 58.
Малолетник је дужан да поштује ред и мир,
да буде толерантан према другима и поштује њихова права и слободе, а посебно
право на несметан рад, одмор, кретање, безбедност, лично спокојство, здравље,
част и углед, као и друга основна људска права.
Малолетник нема право на купопродају и
размену одеће, обуће и других предмета у оквиру дома, осим изузетно уз дозволу
васпитача васпитне групе.
Малолетник коме је нанета увреда или
проузрокована штета радњом другог малолетника дужан је да се уздржи од покушаја
тражења личног задовољења. У том случају малолетник се обраћа васпитачу
васпитне групе који је дужан да, када се испуне услови, упути малолетника на
поступак посредовања ради закључења поравнања са учиниоцем увреде, односно
лицем које му је нанело штету.
 
Члан 59.
Малолетниик је посебно дужан да се особљу у
дому и другим лицима приликом сусрета јави пристојним поздравом који одговара
добу дана.
Малолетник се приликом обраћања представља
личним именом и, по правилу, запослене у дому ословљава са: „господине
управниче”, „господине васпитачу”, „господине инструкторе” и сл.
Малолетник је дужан да приликом поздрава
устане, осим за време обеда, или ако је у радионици, спаваоници и болесничкој
соби.
 
Члан 60.
Приликом напуштања дома и код коришћења
погодности малолетник мора бити пристојно одевен, мора поседовати одговарајућу
возну карту или накнаду за путне трошкове, односно другу документацију којом
потврђује свој идентитет и основ путовања и боравка изван дома.
Приликом путовања од дома до места
одредишта, као и у месту одредишта кад користи наградно или ванредно одсуство,
малолетник је дужан да се придржава распореда кретања, прописаних рокова за
извршење одређених обавеза и задатака, времена, места и начина јављања
одређеним лицима, забране сусретања са одређеним лицима, забране посећивања
одређених места или одређених лица, као и других постављених услова, а посебно
времена повратка у дом.
 
Заштита
права малолетника
 
Члан 61.
Заштита малолетника који сматра да је лишен
одређених права, да су му права повређена или су му учињене друге
незаконитости, односно неправилности у току извршења васпитне мере, остварује
се у складу са чланом 97. Закона.
 
Погодности
малолетника
 
Члан 62.
Малолетнику који се добро понаша и залаже
на раду током извршења васпитне мере или се посебно истиче добровољним и
хуманитарним радом, управник, на предлог васпитача васпитне групе, уз мишљење
стручног тима за разврставање и праћење остваривања програма малолетника, као и
на предлог других малолетника, може доделити једну или више погодности:
1) проширено право на пријем посета, што
обухвата повећање броја посета, проширење круга лица која могу посетити
малолетника и продужено трајање посете;
2) проширено право располагања новцем;
3) проширено право учешћа у спортским и
рекреативним програмима у дому, као и у оквиру локалне заједнице;
4) организоване активности изван дома;
5) организоване посете спортским, културним
и уметничким манифестацијама или другим прикладним догађајима изван дома;
6) слободне посете породици, сродницима или
другим блиским лицима на одређен број сати у време викенда и празника;
7) слободан излазак у град у одређеном
трајању;
8) одлазак на једнодневни излет и посету
културним, историјским и верским споменицима;
9) учествовање на спортским такмичењима
изван дома уз присуство особља или самостално;
10) појединачни излазак у град у пратњи
особља дома;
11) пријем посета изван дома;
12) викенд одсуство;
13) организовано камповање, логоровање,
зимовање и летовање;
14) наградно одсуство до десет дана;
15) посебно наградно одсуство од десет до
двадесет дана.
 
Преглед
малолетника, просторија и личних ствари малолетника
 
Члан 63.
Кад постоји сумња да се код малолетника или
у просторијама у којима малолетник борави, односно у његовим личним стварима
налази новац у већем износу од онога који може да поседује или предмети које
малолетник не сме држати, односно оружје, опасно оруђе или други предмети
којима се може угрозити безбедност у дому, овлашћена службена лица из дома
извршиће преглед малолетника, просторија или његових личних ствари.
Малолетника може прегледати само службено
лице из дома истог пола као и малолетник. Приликом прегледа просторија посебно
ће се водити рачуна о очувању реда. Кад се прегледају малолетникове ствари, ово
ће се обавити на начин којим се избегавају непотребна оштећења.
Уколико се приликом прегледа малолетника,
просторија и његових личних ствари пронађе новац, односно предмети због којих
се преглед врши, новац и предмети привремено ће се одузети, о чему се саставља
записник а малолетнику се издаје потврда о привременом одузимању.
Привремено одузети новац и предмети које
малолетник може поседовати после извршења васпитне мере, стављају се у депозит
и предају се малолетнику кад је васпитна мера извршена. Предмети који су у вези
са извршењем кривичног дела или могу да представљају доказ у кривичном поступку
предају се полицији. То се записнички констатује.
Ако новац или предмети пронађени током
прегледа нису у вези са извршењем кривичног дела, а не представљају ни доказ у
кривичном поступку нити су у својини малолетника, предаће се власнику, ако је
познат, а ако није познато коме припадају, ставиће се у депозит дома. Уколико
се власник не јави у року од три месеца од дана стављања у депозит, новац и
предмети се користе за потребе свих малолетника током њиховог боравка у дому.
Ако су предмети пронађени током прегледа
општеопасни или нису подобни да се употребљавају у дому, а не ради се о
предметима који су у вези са кривичним делом или предметима који представљају
доказ у кривичном поступку, такви предмети ће се уништити и о томе ће се
сачинити записник. 
 
Распоред
дневних активности
 
Члан 64.
Малолетници су дужни да се придржавају
распореда основних дневних активности као што су време устајања, распоред
дневних оброка, време одмора, време рада, наставе, одласка на ноћни одмор, одржавање
личне хигијене и хигијене просторија.
 
V. ДИСЦИПЛИНСКА И МАТЕРИЈАЛНА ОДГОВОРНОСТ МАЛОЛЕТНИКА
 
Претпоставке
за дисциплинско кажњавање
 
Члан 65.
Малолетнику се могу изрећи дисциплинске
мере предвиђене у члану 130. Закона због лакших или тежих дисциплинских
преступа предвиђених овим правилником.
Ако дисциплински преступ истовремено
представља и кривично дело за које се према малолетнику покреће кривични
поступак, кривичним делом обухваћен је и дисциплински преступ.
Уколико је малолетнику за учињени дисциплински
преступ, који истовремено представља и кривично дело, већ изречена и извршена
дисциплинска мера, то није сметња за вођење кривичног поступка, ако су за то
испуњени општи законски услови.
 
Дисциплински
преступи
 
Члан 66.
Дисциплински преступи малолетника су
повреде:
1) правила боравка малолетника у дому;
2) правила кућног реда;
3) правила којима се одређују права и
обавезе у програму поступања;
4) налога овлашћених лица.
 
Члан 67.
Дисциплински преступи малолетника могу бити
лакши и тежи.
Лакши дисциплински преступи су:
1) угрожавање и ометање другог у обављању
радних и слободних активности;
2) удаљавање, без одобрења, са одређеног
простора или радионице дома где малолетник обавља одређене програмске
активности; 
3) изношење алата и других материјалних
средстава са радног места;
4) међусобна купопродаја одеће, обуће,
лекова и других ствари;
5) припремање оброка, напитака или хране
изван простора предвиђеног у ту сврху;
6) тетовирање и телесни пирсинг себе или
другог у дому;
7) угрожавање или оштећење имовине;
8) нарушавање изгледа дома; 
9) неовлашћено коришћење и улажење у
службене просторије;
10) лакша злоупотреба добијених погодности;
11) поседовање ствари које малолетник не
сме имати код себе;
12) недисциплиновано и непристојно понашање
које ремети живот и рад у дому;
13) недозвољена израда предмета;
14) пушење изван простора одређеног у ту
сврху;
15) занемаривање радне обавезе;
16) одбијање извршења законитог налога
овлашћеног лица;
17) неовлашћено коришћење ствари;
18) омогућавање приступа неовлашћеном лицу
у одређени простор дома;
19) увредљиво понашање према другом лицу по
било ком личном својству;
20) давање нетачних података о чињеницама
битним за остваривање права.
Тежи дисциплински преступи су: 
1) бекство или покушај бекства из завода;
2) подстрекавање на побуну или бекство;
3) припремање побуне или бекства;
4) неовлашћено напуштање завода;
5) насиље према другом лицу;
6) прављење, поседовање или коришћење
опасне ствари;
7) израда или уношење у завод средства
подобног за напад, бекство или вршење кривичног дела;
8) спречавање приступа у било који део
завода службеном лицу или лицу које се овлашћено налази у заводу, односно улази
у њега;
9) угрожавање, оштећење или уништење
имовине већег обима;
10) одбијање извршења законитог налога овлашћеног
лица услед чега је наступила или могла наступити тежа штетна последица;
11) намерно или грубом непажњом угрожавање
туђег здравља;
12) производња, поседовање или коришћење
опојног или психоактивног средства;
13) грубо занемаривање личне хигијене;
14) коцкање, односно бављење играма на
срећу;
15) намерно угрожавање свог здравља ради
онеспособљавања за извршење обавезе;
16) отпор здравственом прегледу или мерама
за спречавање опасности од заразе;
17) подстрекавање лица лишеног слободе на
тежи дисциплински преступ;
18) занемаривање радне обавезе које је
изазвало или је могло изазвати тежу штетну последицу;
19) обучавање себе или другог о начину
извршења кривичног дела на основу личног или туђег искуства;
20) тежа злоупотреба добијених посебних
погодности из члана 62. овог правилника. 
21) понављање лакших дисциплинских
преступа. 
 
Дисциплинске
мере
 
Члан 68.
За учињени дисциплински преступ малолетнику
се може изрећи дисциплинска мера, и то:
1) опомена;
2) одузимање додељене погодности;
3) издвајање у посебну просторију. 
Дисциплинске мере из тач. 2) и 3) могу се
изрећи кумулативно.
 
Члан 69.
Опомена се изриче када малолетника, због
учињеног дисциплинског преступа, треба само опоменути и указати на
неприхватљивост таквог понашања.
 
Члан 70.
Одузимање додељене погодности из члана 129.
Закона изриче се као самостална мера кад се опоменом не може постићи сврха
дисциплинске мере.
 
Члан 71.
Издвајање у посебну просторију изузетно се
изриче за теже дисциплинске преступе. Мера се изриче у трајању до седам дана.
За стицај дисциплинских преступа из става
1. овог члана ова мера може се изрећи у трајању до петнаест дана.
 
Члан 72.
Издвајање у посебну просторију је мера
непрекидног боравка два или више малолетника у посебној просторији.
Издвајање у посебну просторију извршава се
у посебним условима у оквиру одељења за интезивни рад према налогу и под
надзором надлежног особља.
Пре отпочињања извршења ове дисциплинске
мере овлашћено лице из службе за обезбеђење извршиће претрес малолетника од
кога ће одузети опасне психоактивне супстанце и друге општеопасне материје,
односно предмете којима се може угрозити извршење васпитне мере, предмете
подобне за самоповређивање, напад, бекство или угрожавање безбедности у дому,
уколико је малолетник у међувремену до тих предмета дошао.
За време извршења мере малолетник најмање
два часа дневно борави изван затворене просторије, на свежем ваздуху.
Током извршења мере малолетника су дужни да
посете сваког дана лекар и васпитач васпитне групе, а најмање сваки трећи дан
управник.
 
Члан 73.
Посебна просторија мора имати најмање шест
квадратних метара и петнаест кубних метара по малолетнику који борави у
просторији. Просторија мора бити проветрена, осветљена дневним и вештачким
осветљењем, загрејана у складу са климатским условима, опремљена креветима и
постељином, столом и столицама. Малолетнику се мора обезбедити неограничени
приступ води за пиће и санитарним уређајима.
 
Члан 74.
Током извршења мере издвајања у посебну
просторију малолетнику морају бити доступни уџбеници и друга литература која
неће штетно утицати на његово васпитавање.
 
Члан 75.
Малолетник током извршења мере издвајања у
посебну просторију има право на подношење поднесака ради заштите својих права у
складу са овим правилником.
 
Члан 76.
Малолетник коме је изречена мера издвајања
у посебну просторију не може петнаест дана после извршења мере користити
погодности из члана 129. Закона.
 
Члан 77.
Пре извршења мере издвајања у посебну
просторију обавезан је лекарски преглед малолетника ради утврђивања његове
психичке и физичке способности за извршење мере.
Уколико се лекарским прегледом утврди да
малолетник није способан за извршење мере, извршење ће се одложити.
Извршење мере прекида се уколико лекар нађе
да би даљим спровођењем ове мере дошло или би могло доћи до нарушавања телесног
или менталног здравља малолетника.
 
Члан 78.
Уколико се дисциплинска мера издвајања у
посебну просторију не може извршити због тога што не постоје услови за боравак
два или више малолетника у посебној просторији, њено извршење ће се одложити
док се не стекну услови за то, ако у међувремену не наступи застарелост
извршења.
Одлагање извршења ове мере одредиће се ако
из безбедносних разлога малолетници не могу бити смештени заједно у посебној
просторији.
 
Члан 79.
Ако се сврха дисциплинске мере издвајања у
посебну просторију и мере одузимања додељених погодности може постићи и без
њеног извршења, извршење се може одложити до три месеца уколико се ради о
лакшем дисциплинском преступу, а у случају тежег дисциплинског преступа само
ако је малолетник признао преступ, преузео одговорност за учињени преступ и
пристао на поступак посредовања.
Условно одлагање из става 1. овог члана
може се опозвати ако се малолетнику у року за који је одложено извршење изрекне
нова мера издвајања у посебну просторију или мера одузимања додељених
погодности.
Када је за каснији дисциплински преступ
изречена мера одузимања додељене погодности, мера издвајања у посебну
просторију изриче се, применом одредаба о стицају, као јединствена мера у
трајању до десет дана.
Када је за каснији преступ изречена мера
издвајања у посебну просторију, мера издвајања у посебну просторију изриче се,
применом одредаба о стицају, као јединствена мера у трајању до петнаест дана.
 
Дисциплински
поступак
 
Члан 80.
Сви дисциплински поступци који се воде према
малолетнику морају бити евидентирани.
 
Дисциплински поступак за учињене лакше
дисциплинске преступе, на предлог руководиоца службе за васпитавање, води и
одлуку доноси управник или лице које он одреди.
За учињене теже дисциплинске преступе, на
предлог руководиоца службе за васпитавање, поступак води и одлуку доноси
дисциплинска комисија.
Пре вођења дисциплинских поступака из ст.
2. и 3. овог члана прибавља се и мишљење стручног тима из члана 5. овог
правилника.
 
Члан 81.
Када сазна за учињени тежи дисциплински
преступ, као и током дисциплинског поступка, управник може одлучити да се
малолетник из безбедносних разлога, до двадесетчетири сата, издвоји од осталих
малолетника.
Време издвајања урачунава се у дисциплинску
меру издвајања у посебну просторију.
 
Члан 82.
Ако подносилац предлога за покретање
дисциплинског поступка утврди да постоји основана сумња да је малолетник учинио
лакши или тежи дисциплински преступ, али да због природе преступа, околности
под којима је учињен, личности малолетника, његовог односа према оштећеном и
преступу, као и његове спремности да убудуће не чини дисциплинске преступе не
би било целисходно да се води дисциплински поступак, одустаће од предлога за
вођење дисциплинског поступка.
Одлука о одустајању од вођења дисциплинског
поступка са образложењем доставиће се управнику, подносиоцу пријаве, оштећеном
и стручном тиму из члана 5. овог правилника.
 
Члан 83.
Када је у току извршење дисциплинске мере
према малолетнику, а малолетник учини нови дисциплински преступ или се сазна за
раније учињени преступ за који није изречена дисциплинска мера, руководилац
службе за васпитавање неће поднети предлог за покретање дисциплинског поступка,
ако оцени да не би било целисходно изрећи нову дисциплинску меру за новоучињени
или раније учињени преступ.
 
Члан 84.
Малолетник ће, на препоруку васпитача
васпитне групе, одредити лице запослено у дому које ће му пружати стручну
правну помоћ.
При предузимању радњи према малолетнику
током дисциплинског поступка, а нарочито приликом његовог саслушања, лица која
учествују у поступку, дужна су да поступају обазриво, водећи рачуна о зрелости,
осетљивости и личним својствима малолетника.
Приликом узимања прве изјаве малолетника од
стране подносиоца предлога за покретање дисциплинског поступка, обавезно је присуство
лица из става 1. овог члана.
 
Члан 85.
Расправи у дисциплинском поступку обавезно
присуствују подносилац предлога, васпитач васпитне групе, малолетник и
запослени у дому који ће му пружати стручну правну помоћ.
Расправи могу присуствовати и друга лица по
одлуци председника дисциплинске комисије, односно управника или лица које он
одреди.
Током трајања расправе јавност је, по
правилу, искључена, с тим што расправи по одлуци председника дисциплинске
комисије, односно управника дома или лица које он одреди, могу присуствовати и
друга лица осим оних наведених у ставу 1. овог члана чије је присуство
обавезно.
 
Члан 86.
Против решења о изреченој дисциплинској
мери малолетник има право жалбе у року од три дана од пријема решења.
Жалба не одлаже извршење решења.
О жалби одлучује директор Управе у року од
три дана од пријема жалбе.
 
Материјална
одговорност малолетника
 
Члан 87.
У односу на материјалну одговорност
малолетника сходно се примењују одредбе Закона о извршењу кривичних санкција.
 
Сходна
примена одредаба о дисциплинским преступима, мерама и поступку према осуђеним
лицима 
 
Члан 88.
На сва питања о дисциплинским преступима и
поступку према малолетнику која нису уређена овим правилником, а од значаја су
за његову примену, сходно се примењују одредбе Закона о извршењу кривичних
санкција.
 
Средства
принуде
 
Члан 89.
Према малолетнику који се налази у дому
могу се изузетно применити средства принуде и средства за привремено
онеспособљавање, само када је то неопходно да се спречи физички напад на
службено лице, напад на другог малолетника или самоповређивање, уколико
малолетник при себи има хладно оруђе или ватрено оружје и када су сви други
методи исцрпљени или неуспешни.
Ватрено оружје и хладно оруђе може се
изузетно применити једино ако се другим средствима принуде или средствима за
привремено онеспособљавање не може заштитити живот малолетника или другог лица
у случају напада.
О примени мера и средстава из ст. 1. и 2.
овог члана саставља се посебна службена белешка.
Службена белешка из става 3. овог члана
доставља се судији за малолетнике суда који је малолетнику судио у првом
степену, министру надлежном за правосуђе и директору Управе.
 
VI. ПРЕКИД ИЗВРШЕЊА ВАСПИТНЕ МЕРЕ, ОБУСТАВљАЊЕ И УСЛОВНИ ОТПУСТ
МАЛОЛЕТНИКА
 
Прекид
извршења васпитне мере
 
Члан 90.
Осим у случајевима из чл. 48, 58, и 59.
Закона у вези са чланом 118. Закона о извршењу кривичних санкција, уколико се
основано може очекивати да се неће неповољно одразити на започети процес
васпитања, управник може, на предлог васпитача васпитне групе, уз мишљење
стручног тима из члана 5. овог правилника, предложити суду који је малолетнику
судио у првом степену прекид извршења васпитне мере, ако је потребно да
малолетник:
1) пружи помоћ оболелом члану породице;
2) помогне изнемогле, неспособне и
материјално незбринуте родитеље, усвојиоца или стараоца, односно друга лица
која су се о малолетнику старала;
3) да се подвргне дужем лечењу, односно
санирању здравственог стања у посебно специјализованим установама и под
посебним условима;
4) заврши започете обавезе у вези са
школовањем.
Време прекида не урачунава се у време
трајања васпитне мере упућивања у дом.
 
Обустављање
извршења васпитне мере
 
Члан 91.
Предлог за обустављање извршења васпитне
мере може се ставити суду који је малолетнику судио у првом степену кад
васпитач васпитне групе, уз мишљење стручног тима из члана 5. овог правилника,
а у сарадњи са малолетником, родитељима или лицима која су се о малолетнику
старала и надлежним органом старатељства, процени да је у довољној мери остварен
појединачни програм поступања и да је то у најбољем интересу малолетника, као и
да је средина у коју се малолетник враћа спремна да га прихвати.
Коначну одлуку о достављању предлога суду
из става 1. овог члана доноси управник.
Пре отпуштања, кад је суд прихватио предлог
и донео одлуку о обустављању извршења, малолетника прегледа лекар и налаз уноси
у његов здравствени картон.
Ако је малолетник због болести неспособан
за пут, на предлог лекара и по одобрењу управника, малолетник се смешта у
најближу одговарајућу здравствену установу.
Трошкове лечења за првих тридесет дана
сноси дом. 
 
Условни
отпуст малолетника 
 
Члан 92.
За малолетника који је у дому провео
најмање шест месеци на извршењу васпитне мере, од кога се на основу успеха
постигнутог у васпитавању може основано очекивати да неће убудуће чинити
кривична дела и да ће се у средини у којој буде живео добро владати, васпитач
васпитне групе, уз прибављено мишљење стручног тима из члана 5. овог
правилника, може дати иницијативу да се покрене поступак за условно отпуштање.
Приликом покретања ове иницијативе васпитач
васпитне групе посебно ће имати у виду успех у васпитавању, образовању и
стручном оспособљавању малолетника и услове прихватања, као што су могуће
запослење, наставак третмана, психосоцијални и егзистенцијални породични
услови, а узеће у обзир и могуће неповољне утицаје ужег и ширег окружења,
процену безбедности и друге за малолетника значајне околности и утицаје.
Предлог суду који је малолетнику судио у
првом степену подноси управник.
 
VII. ОТПУСТ ИЗ ДОМА
 
Члан 93.
Малолетнику се приликом отпуштања из дома:
1) предају ствари, предмети и драгоцености
које су чуване у дому, а малолетник се раздужује са стварима које је користио;
2) исплаћује уштеђевина и новац који је
примао током извршења васпитне мере;
3) обезбеђују средства за превоз до места
пребивалишта, односно боравишта и по потреби, на предлог васпитача васпитне
групе, једнократна новчана помоћ;
4) ако нема своју одећу, а ни средства да
је набави, дом малолетнику, без накнаде, обезбеђује рубље, одећу и обућу.
После обављених радњи предвиђених овим
правилником, малолетника прима управник, а руководилац службе за васпитавање
обавља завршни разговор и уручује му отпусни лист, сведочанство или диплому о
завршеној школи, уверење о стручној оспособљености коју је стекао у дому, као и
друга документа.
 
VIII. ЗАВРШНЕ ОДРЕДБЕ
 
Члан 94.
На случајеве који нису уређени овим
правилником сходно ће се примењивати одредбе Закона, Кривичног законика,
Законика о кривичном поступку, Закона о извршењу кривичних санкција,
ратификованих међународних уговора, као и акти донети од стране директора
Управе и управника.
 
Члан 95. 
Овај правилник ступа на снагу осмог дана од
објављивања у „Службеном гласнику Републике Србије”.
 
Број
011-00-47/06-05
У Београду, 7.
јула 2006. године
Министар
правде,

Зоран
Стојковић, с.р.