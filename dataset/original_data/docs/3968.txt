На основу члана 26. став 4. Закона о безбедности хране („Службени гласник РС”, број 41/09),


Министар пољопривреде, шумарства и водопривреде доноси


 


 


ПРАВИЛНИК


о општим и посебним условима хигијене хране у било којој фази производње, прераде и промета


"Службени гласник РС", број 72 од 8. октобра 2010.


 


Члан 1.


Овим правилником ближе се прописују општи и посебни услови хигијене хране у било којој фази производње, прераде и промета (у даљем тексту: микробиолошки критеријуми за храну).


Члан 2.


Поједини изрази употребљени у овом правилнику имају следеће значење:


1) критеријум безбедности хране јесте критеријум којим се дефинише прихватљивост неког производа или производне партије производа и који се примењује на производе у промету;


2) критеријум хигијене процеса јесте критеријум који се примењује на процес производње и прераде хране и указује на правилно функционисање производног процеса тако што представља вредност контаминације изнад које се предузимају корективне мере како би се одржала хигијена процеса;


3) микробиолошки критеријум јесте критеријум на основу кога се дефинише прихватљивост производа, производне партије (шарже, серије или лота производа) или производног процеса, заснован на одсуству, присуству или броју микроорганизама, односно на количини њихових токсина или метаболита, по јединици масе, запремине, површине или производне партије;


4) микроорганизми јесу бактерије, вируси, квасци, плесни, алге, паразитске протозое, микроскопски паразитски хелминти, као и њихови токсини и метаболити;


5) одрживост, односно рок употребе означава период који одговара периоду „употребљиво до” или датуму одрживости у складу са посебним прописом;


6) производна партија (шаржа, серија или лот) јесте група или низ препознатљивих производа који су произведени током одређеног процеса под идентичним условима и на одређеном месту у току једног производног периода;


7) репрезентативни узорак јесте узорак у коме су очуване особине производне партије из које је узорак узет, укључујући насумично узимање узорака, при чему је свакој јединици или додатку производне партије дата иста вероватноћа да ће постати део узорка;


8) узорак јесте једна или више јединица производа или део предмета испитивања, одабран на различите начине из скупа или већег дела скупа, који је намењен да обезбеди информацију о одређеној особини тог производа или предмета испитивања, а на основу које ће се донети одлука о том производу или предмету испитивања или о његовом производном процесу;


9) усаглашеност са микробиолошким критеријумима јесте добијање задовољавајућих или прихватљивих резултата испитивања прописаних овим правилником, добијених у односу на критеријуме дате за узимање узорака, спровођење испитивања и спровођење корективних мера у складу са Законом о безбедности хране;


10) храна спремна за конзумирање јесте храна коју су произвођач или прерађивач наменили за исхрану људи без потребе за топлотном обрадом или неком другом врстом обраде, чији би циљ био да се елиминише или сведе на прихватљив ниво број микроорганизама од значаја.


Члан 3.


У пословању храном обезбеђује се да храна буде у складу са одговарајућим микробиолошким критеријумима који су дати у Прилогу 1 – Микробиолошки критеријуми за храну (у даљем тексту: Прилог 1), који је одштампан уз овај правилник и чини његов саставни део, као и мерама које се предузимају у свакој фази производње, прераде и промета хране, укључујући и малопродају, које су саставни део процедура субјекта заснованих на принципима HACCP и добре хигијенске праксе. 
	


Мерама из става 1. овог члана обезбеђује се:


1) да се набавка, руковање и прерада сировина и производа обавља на начин да се испуне критеријуми хигијене процеса;


2) да критеријуми безбедности хране који су примењиви током одрживости производа могу бити испуњени под разумно предвидивим условима промета, складиштења и употребе.


Члан 4.


У пословању храном, а приликом израде производа, по потреби, спроводе се студијска испитивања ради утврђивања усклађености са критеријумима одрживости производа.


Студијска испитивања из става 1. овог члана обухватају:


1) спецификације о физичким и хемијским особинама производа, као што су pH вредност, активност воде, садржај соли, концентрација конзерванса и начин паковања, услове складиштења и прераде, могућност појаве контаминације и предвиђени рок употребе;


2) коришћење научне литературе и резултата испитивања који се односе на раст и преживљавање микроорганизама.


У зависности од резултата студијских испитивања из става 1. овог члана, у пословању храном, по потреби, спроводе се додатна испитивања која се, пре свега, односе на храну спремну за конзумирање, која представља погодну средину за раст Listeria monocytogenes, а која обухватају:


1) математичке моделе предвиђања за одређени производ, коришћењем критичних фактора раста и преживљавања одређених микроорганизама у том производу;


2) тестове за испитивање способности, на одговарајући начин инокулисаних микроорганизама од значаја, раста или преживљавања у производу под различитим условима чувања;


3) оцену раста или преживљавања микроорганизама од значаја, који се могу наћи у производу за време рока употребе под релативно предвидивим околностима промета, складиштења и употребе.


Члан 5.


У пословању храном приликом валидације или верификације правилног функционисања свих производних поступака, односно процедура заснованих на принципима HACCP и добре хигијенске праксе, спроводе се одговарајућа испитивања према микробиолошким критеријумима прописаним овим правилником. 
	


Приликом спровођења испитивања према одговарајућим микробиолошким критеријумима, утврђује се учесталост узорковања.


Изузетно од става 2. овог члана, не може се утврдити мања учесталост узорковања од учесталости узорковања прописане овим правилником, осим ако се докаже, на основу резултата из претходног периода који се заснивају на одговарајућој документацији, да се спроводе ефективне процедуре засноване на принципима HACCP.


У пословању храном утврђује се учесталост узорковања применом процедура заснованих на принципима HACCP и добре хигијенске праксе, узимајући у обзир и упутство за употребу хране.


Учесталост узорковања може се прилагодити и обиму пословања храном, под условом да се не угрози безбедност хране. 
	


Члан 6.


Методе испитивања, као и планови и методе узимања узорака из Прилога 1 примењују се као референтне методе.


Узорци се узимају из производног простора и са опреме која се користи за производњу хране, када је такво узорковање неопходно ради утврђивања испуњености критеријума хигијене процеса.


За узимање узорака ради утврђивања испуњености критеријума хигијене процеса, као референтна метода, примењује се ISO стандард 18593.


У пословању храном која је спремна за конзумирање, а која може да представља ризик по јавно здравље због присуства Listeria monocytogenes, узимају се узорци и из производног простора и са опреме ради испитивања присуства те бактерије.


Члан 7.


Ако је циљ испитивања да се посебно процени степен прихватљивости одређене производне партије или производног процеса, утврђује се учесталост узимања узорака према микробиолошким критеријумима у складу са овим правилником.


У пословању храном могу се користити и друге процедуре, односно поступци узимања и испитивања узорака, као и друго место узимања узорака и анализа тренда, ако може да се докаже да примена тих процедура и поступака обезбеђује најмање једнак ниво поузданости као и примена критеријума прописаних овим правилником.


Испитивање на присуство других микроорганизама, у односу на одговарајуће микробиолошке граничне вредности које се на њих односе, као и испитивање других параметара, осим микробиолошких, може се обављати само када су у питању критеријумима хигијене процеса.


Друге методе испитивања могу се примењивати ако се потврда тих методе врши у односу на референтну методу утврђену овим правилником или ако се примењује одговарајућа метода која је потврђена од стране референтне лабораторије, у складу са протоколом утврђеним стандардом EN/ISO 16140 или другим међународно признатим протоколом.


Све аналитичке методе испитивања које се примењују у пословању храном потврђују се и сертификују у складу са протоколима из става 4. овог члана, а њихово коришћење одобрава министарство надлежно за послове пољопривреде.


Члан 8.


Када се у уситњеном месу, полупроизводима од меса и производима од меса добијеним од меса свих врста животиња из Прилога 1, који су намењени за конзумирање после топлотне обраде, испуне микробиолошки критеријуми за Salmonella spp., производне партије тих производа декларишу се са циљем да се потрошач информише о потреби потпуне топлотне обраде производа пре конзумирања.


Члан 9.


Када резултати испитивања не задовољавају микробиолошке критеријуме из Прилога 1, у пословању храном предузима се једна или више мера у складу са законом којим се уређује безбедност хране, као и корективне мере система за осигурање безбедности хране.


Поред мера из става 1. овог члана, у пословању храном предузимају се и потребни поступци ради утврђивања узрока који су довели до незадовољавајућих резултата, како би се спречила поновна појава микробиолошке контаминације у мери која није прихватљива. 
	


Када резултати испитивања не задовољавају критеријуме безбедности хране из Прилога 1. Поглавље 1, у пословању храном предузимају се мере за ограничење или повлачење производа или производне партије из промета, у складу са законом којим се уређује безбедност хране.


Када резултати испитивања не задовољавају критеријуме хигијене процеса, у пословању храном предузимају се мере у складу са Прилогом 1. Поглавље 2. 
	


Члан 10.


Производи у промету, осим промета на мало, који не испуњавају критеријуме безбедности хране, могу се даље обрађивати поступцима којима се елиминише утврђена опасност. 
	


Првобитна намена производне партије може да се измени ако та измена не представља ризик по јавно здравље или здравље животиња и ако је таква могућност утврђена у оквиру процедура заснованих на принципима HACCP и доброј хигијенској пракси и да је одобрена од стране министарства надлежног за послове пољопривреде, у складу са законом.


Када резултати испитивања производне партије механички сепарисаног меса (МСМ), произведене у складу са посебним прописом, не задовољавају микробиолошке критеријуме за Salmonella spp, та партија се може употребити у ланцу хране само у изради производа који се топлотно обрађују у објектима одобреним у складу са посебним прописом.


Члан 11.


Када се у пословању храном уочи постојање тенденције ка незадовољавајућим резултатима, без одлагања предузимају се одговарајуће мере ради утврђивања узрока незадовољавајућих резултата и спречавања поновног појављивања микробиолошких ризика.


Члан 12.


Даном почетка примене овог правилника престаје да важи Правилник о микробиолошкој исправности намирница у промету („Службени лист СРЈ”, бр. 26/93, 53/95 и 46/02) и Правилник о методама вршења микробиолошких анализа и суперанализа животних намирница („Службени лист СФРЈ”, број 25/80).


Члан 13.


Овај правилник ступа на снагу осмог дана од дана објављивања у „Службеном гласнику Републике Србије”, a примењује се од 1. јуна 2011. године. 
	


 


 


Број 110-00-00215/2010-09


У Београду, 30. септембра 2010. године


Министар,


др Саша Драгин, с.р.


 


 


 


ПРИЛОГ 1


 


МИКРОБИОЛОШКИ КРИТЕРИЈУМИ ЗА ХРАНУ


 


Поглавље 1. Критеријуми безбедности хране


 


Поглавље 2. Критеријуми хигијене у процесу производње 
	


2.1. Месо и производи од меса 


2.2. Млеко и производи од млека 


2.3. Производи од јаја 


2.4. Риба, друге водене животиње и њихови производи 
	


2.5. Поврће, воће и њихови производи 


 


Поглавље 3. Правила за узимање узорака и припрему узорака за испитивање 
	


3.1. Општа правила за узорковање и припрему узорака за испитивање


3.2. Узорковање у објектима за клање, објектима за производњу уситњеног меса и полупроизвода од меса за бактериолошко испитивање


 


 

 















Поглавље 3. Правила за узимање узорака и припрему узорака за испитивање


3.1. Општа правила узимања узорака и припреме узорака за испитивање


Приликом узимања узорака и припреме узорака за испитивање примењују се одговарајући ISO стандарди (Међународна организација за стандардизацију) и смернице из Codex Alimentarius као референтне методе.


3.2. Узимање узорака за бактериолошко испитивање у објектима за клање, објектима за производњу уситњеног меса и полупроизвода од меса


Правила за узимања узорака са трупова говеда, свиња, оваца, коза и коња


Приликом узимања узорака, избора места за узорковање и начина складиштења и транспорта узорака примењују се деструктивне и недеструктивне методе узимања узорака из стандарда ISO 17604.


Током сваког узорковања узорци се узимају са пет случајно одабраних трупова. Места са којих се узорци узимају одређују се према технологији клања која се користи у објекту за клање. 
	


Када се узорковање врши за испитивање присуства Enterobacterиacea и броја аеробних колонија, узорци се узимају са четири места са сваког трупа. Деструктивном методом узимају се са сваког трупа четири узорка ткива са укупно 20cm2. Када се за узорковање користи недеструктивна метода, површина на којој се узорковање врши треба да обухвати најмање 100 cm2 (50 cm2 са трупова малих преживара) по месту узимања узорка. 
	


Када се узорковање врши у циљу испитивања присуства Salmonella, користи се метода узимања узорка са абразивним сунђером. Површина узимања узорка обухвата најмање 400 cm2 по одабраном месту узимања узорка. 
	


Када се узорци узимају са различитих места на трупу, потребно је направити збирни узорак пре испитивања.


Правила за узимање узорака са трупова живине


Када се узорковање врши у циљу испитивања присуства Salmonella, применом методе случајног избора треба узети, након хлађења, најмање 15 трупова приликом сваког узимања узорака. Са сваког трупа се узима комад коже врата тежине од око 10g. Пре испитивања потребно је направити збирни узорак од узорака коже врата са три трупа како би се формирали коначни узорци од 5 x 25g. 
	


Детаљна упутства за узимање узорака трупова, а нарочито када је реч о месту узимања узорка, могу постати саставни део водича за добру хигијенску праксу.


Учесталост узимања узорка трупова, уситњеног меса, полупроизвода од меса и механички сепарисаног меса


У објектима за клање животиња или објектима у којима се производи уситњено месо, полупроизводи од меса или механички сепарисано месо у пословању храном узимају се узорци у циљу вршења микробиолошких испитивања најмање једном недељно. Дан у недељи у којем се узимају узорци мења се сваке недеље, како би се обезбедило да сваки дан у недељи буде обухваћен.


Приликом узимања узорака уситњеног меса и полупроизвода од меса за испитивање присуства Е.coli и одређивања броја аеробних колонија, као и приликом узимања узорака трупова у циљу испитивања присуства Enterobacterиacea и одређивања броја аеробних колонија, учесталост се може смањити и узорци узимати једном у две недеље ако су добијени задовољавајући резултати током шест узастопних недеља.


Приликом узимања узорка уситњеног меса, полупроизвода од меса и трупова у циљу испитивања присуства Salmonella, учесталост се може смањити и узорци узимати једном у две недеље уколико су добијени задовољавајући резултати током 30 недеља узастопно. Учесталост узимања узорка у циљу испитивања присуства Salmonella може се смањити и а ко се спроводи неки национални или регионални програм за контролу Salmonella и ако тај програм укључује испитивање које се врши уместо описаног узимања узорка. Учесталост узимања узорка може се додатно смањити ако тај национални или регионални програм за контролу Salmonella укаже на ниску преваленцу Salmonella код животиња које откупљују објекти за клање.


На основу добрих резултата анализе ризика и по добијању одобрења министарства надлежног за послове пољопривреде, мали објекти за клање и објекти у којима се производи уситњено месо и полупроизводи од меса у малим количинама, могу смањити учесталост узорковања.