На основу
члана 12. став 2. и члана 16. став 2. Закона о железници („Службени гласник РС”,
број 18/05),
Министар
за капиталне инвестиције доноси 
 
ПРАВИЛНИК
о условима за издавање
и садржини сертификата о безбедности за управљање железничком инфраструктуром, односно
индустријском железницом
„Службени
гласник РС“, број 39 од 
9. маја 2006.
 
 
Члан 1.
Овим правилником
ближе се прописују услови за издавање сертификата о безбедности за управљање железничком
инфраструктуром, односно индустријском железницом (у даљем тексту: сертификат),
као и његова садржина.
Члан 2.
Јавном
предузећу, другом облику предузећа, другом правном лицу или предузетнику (у даљем
тексту: управљач), односно имаоцу индустријске железнице издаје се сертификат, ако
испуњава следеће услове:
1) да је
железничка инфраструктура технички исправна у складу са прописима и стандардима
којима се уређује безбедност железничког саобраћаја;
2) да су
лица која раде на пословима одржавања железничке инфраструктуре и организовања и
регулисања железничког саобраћаја стручно оспособљена и здравствено способна у складу
са прописима и стандардима којима се уређује безбедност железничког саобраћаја;
3) да има
организовану службу за надзор над обављањем одржавања железничке инфраструктуре
и организовања и регулисања железничког саобраћаја.
Члан 3.
Управљач,
односно ималац индустријске железнице испуњава услов у погледу техничке исправности
железничке инфраструктуре за издавање сертификата, ако:
1) има
железничку инфраструктуру која је изграђена и одржавана у складу са прописима и
стандардима којима се уређује безбедност железничког саобраћаја;
2) уредно
евидентира податке о железничкој инфраструктури који се односе на:
1. преглед
пруга са основним техничким подацима,
2. преглед
профила по пругама (деоницама пруге),
3. преглед
службених места по пругама и преглед сигнално-сигурносних постројења по пругама,
4. преглед
телекомуникационих постројења по пругама,
5. преглед
меродавних нагиба и отпора по пругама,
6. дужину
пруга по категоријама,
7. дужину
станичних колосека,
8. дужину
пруга и станичних колосека индустријских железница,
9. преглед
индустријских колосека,
10. преглед
возних средстава која се користе за одржавање инфраструктуре са серијским и индивидуалним
бројем;
3) има
списак прописа и стандарда који се примењују за одржавање инфраструктуре, организовање
и регулисање саобраћаја и одржавање возних средстава; 
4) има
употребне дозволе и потврде о техничкој исправности за свако возно средство које
се користи за одржавање инфраструктуре;
5) израђује
и објављује Каталог података о мрежи (односи се само за управљача железничке инфраструктуре);
6) има
изјаву одговорног лица да је железничка инфраструктура технички исправна у складу
са прописима и стандардима којима се уређује безбедност железничког саобраћаја;
7) има
изјаву одговорног лица да се организовање и регулисање железничког саобраћаја обавља
у складу са прописима којима се уређује безбедност железничког саобраћаја;
8) има
изјаву одговорног лица да се возна средства одржавају у складу са прописима за одржавање
возних средстава.
Члан 4.
Каталог
података о мрежи из члана 3. тачка 5. овог правилника садржи:
1) Опште
одредбе:
1. рок
важења,
2. списак
адреса надлежних служби и контакт особа у вези добијања додатних информација;
2) Услове
за приступ железничкој инфраструктури:
1. опште
услове за приступ железничкој инфраструктури из закона којим се уређује железнички
саобраћај,
2. образац
уговора о коришћењу железничке инфраструктуре,
3. списак
прописа који се примењују на железничкој инфраструктури и у граничним станицама
које мора познавати особље превозника;
3) Податке
о железничкој инфраструктури:
1. опис
инфраструктуре (елементи из члана 3. тачка 2) подтач. 1. до 8. овог правилника,
списак граничних прелаза и др.), 
2. ограничења
за саобраћај (у погледу превоза опасне робе, извршења операција које могу проузроковати
буку или загађење животне средине, употребе станичних постројења, уска грла, ограничења
због тунела и мостова и сл.),
3. објекти
и постројења за додатне услуге;
4) Доделу
траса:
1. опште
критеријуме за доделу трасе из закона којим се уређује железнички саобраћај,
2. рокове
за подношење захтева за доделу трасе,
3. образац
захтева за доделу трасе;
5) Услуге
које су предмет уговора:
1. основни
пакет услуга (разматрање захтева за доделу трасе, коришћење додељене трасе, употреба
скретница и укрсница на превозном путу, услуге неопходне за кретање воза укључујући
регулисање саобраћаја, употребу сигнализације и телекомуникационих уређаја за пренос
информација које се односе на саобраћај воза, као и све друге информације неопходне
за извршење превоза за који је одобрена траса),
2. додатне
услуге (снабдевање електричном енергијом, пуњење горива, употреба путничких станица,
њених зграда и објеката, употреба робних терминала, употреба ранжирних станица и
постројења, гарирање кола, одржавање и друге техничке услуге, предгревање путничких
кола, маневрисање, контрола превоза опасних материја, технички преглед кола и др.);
6) Накнаде
за коришћење железничке инфраструктуре:
1. методологију
за израчунавање висине накнада за услуге из основног пакета,
2. износе
накнада за услуге из основног пакета,
3. методологију
за израчунавање висине накнада за додатне услуге,
4. износе
накнада за додатне услуге,
5. сторнирање
и отказ трасе,
6. измену
трасе.
Члан 5.
Управљач,
односно ималац индустријске железнице испуњава услов у погледу стручне оспособљености
и здравствене способности лица која раде на пословима одржавања железничке инфраструктуре
и организовања и регулисања железничког саобраћаја за издавање сертификата, ако:
1) су лица
која раде на пословима одржавања железничке инфраструктуре и организовања и регулисања
железничког саобраћаја стручно оспособљена и здравствено способна у складу са прописима
којима се уређује безбедност железничког саобраћаја;
2) уредно
евидентира податке о радним местима, стручној спреми и броју лица која раде на пословима
одржавања железничке инфраструктуре и организовања и регулисања железничког саобраћаја;
3) има
списак прописа којима се уређује стручна оспособљеност и здравствена способност
лица која раде на пословима одржавања железничке инфраструктуре и организовања и
регулисања железничког саобраћаја;
4) има
изјаву одговорног лица да лица која раде на пословима одржавања железничке инфраструктуре
и организовања и регулисања железничког саобраћаја испуњавају услове у погледу стручне
оспособљености и здравствене способности у складу са прописима којима се уређује
безбедност железничког саобраћаја.
Члан 6.
Податке
из члана 3. тачка 2) подтачка 1, подтач. 3. до 10. и члана 5. тачка 2) овог правилника,
управљач, односно ималац индустријске железнице евидентира на Обрасцу 1, који је
одштампан уз овај правилник и чини његов саставни део.
Изјаве
одговорног лица из члана 3. тач. 6), 7) и 8) и члана 5. тачка 4) овог правилника
дају се на Обрасцу 2, који је одштампан уз овај правилник и чини његов саставни
део.
Члан 7.
Управљач,
односно ималац индустријске железнице испуњава услов у погледу службе за надзор
над обављањем одржавања железничке инфраструктуре и организовања и регулисања железничког
саобраћаја за издавање сертификата, ако има:
1) општи
акт којим се уређује организација службе за надзор;
2) организациони
дијаграм службе за надзор;
3) списак
лица са називом радног места и стручном спремом, која су овлашћена за обављање надзора.
Члан 8.
Захтев
управљача, односно имаоца индустријске железнице за издавање сертификата садржи:
1) податке
о подносиоцу захтева (пословно име, седиште, број и датум решења о упису у регистар
привредних субјеката);
2) име
и презиме и адресу одговорног лица и
3) документа
из члана 3. тач. 2) до 8), члана 5. тач. 2) до 4) и члана 7. овог правилника.
Члан 9.
Сертификат
садржи нарочито:
1) преглед
пруга односно деоница пруга са стационажом почетка и краја пруге односно деонице
пруге;
2) врсту
сигнализације;
3) преглед
службених места на прузи;
4) врсту
сигнално-сигурносног осигурања службених места;
5) намену
службених места;
6) преглед
објеката на прузи са стационажом почетка и краја објекта;
7) врсте
регулисања саобраћаја;
8) квалификациону
структуру лица која ће радити на пословима одржавања железничке инфраструктуре и
организовања и регулисања железничког саобраћаја;
9) преглед
пружних возила за одржавање инфраструктуре са серијским и индивидуалним бројем.

Поред података
из става 1. овог члана сертификат садржи и:
1) редни
број;
2) датум
издавања;
3) назив
управљача, односно имаоца индустријске железнице; 
4) регистарски
број управљача, односно имаоца индустријске железнице;
5) седиште
управљача, односно имаоца индустријске железнице и
6) рок
важења.
Сертификат
се издаје и у скраћеној форми на Обрасцу 3, који је одштампан уз овој правилник
и чини његов саставни део.
Члан 10.
Овај правилник ступа на снагу
осмог дана од дана објављивања у „Службеном гласнику Републике Србије”.
 
Број
340-06-47/2006-11
У Београду,
13. априла 2006. године
Министар,
мр 
Велимир
Илић, с.р.