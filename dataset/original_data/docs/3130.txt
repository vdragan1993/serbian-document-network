ЗАКОН


о давању гаранције Републике Србије у корист Societe Generale Bankе Srbija a.d. Beograd и UniСredit Bank Srbija a.d. Beograd по задужењу Акционарског друштва за ваздушни саобраћај „JAT AIRWAYS” а.д. Београд

"Службени гласник РС", број 88 од 23. новембра 2010.


Члан 1.
Република Србија преузима обавезу да као гарант измири обавезе Акционарског друштва за ваздушни саобраћај „JAT AIRWAYS” а.д. Београд (у даљем тексту: Зајмопримац) по динарским дугорочним кредитима са валутном (евро) клаузулом одобреним од стране Societe Generale Bankе Srbija a.d. Beograd и UniCredit Bank Srbija a.d. Beograd (у даљем тексту: Зајмодавац), у износу који не може бити већи од динарског износа индексираног према износу од EUR 51.500.000 (словима: педесет један милион петсто хиљада евра), увећаног за износ припадајуће уговорене камате, накнада и трошкова.

Члан 2.
Гаранцију из члана 1. овог закона Република Србија (у даљем тексту: Гарант) издаје у корист Зајмодавца, на име обавеза из Уговора о дугорочном наменском кредиту бр. П 04/10, за ревитализацију авио компаније у износу од EUR 40.000.000 (словима: четрдесет милиона евра), Уговора о дугорочном наменском кредиту бр. П 07/10, за оспособљавање флоте и радове на моторима, у износу од EUR 9.500.000 (словима: девет милиона петсто хиљада евра) и Уговора о дугорочном наменском кредиту бр. П 08/10, за најам два авиона нове генерације, у износу од EUR 2.000.000 (словима: два милиона евра) закључених између Зајмодавца и Зајмопримца, дана 20. септембра 2010. године (у даљем тексту: Уговори). 

Гарант и Зајмодавац су дана 20. септембра 2010. године закључили Уговор о гаранцији, којим је предвиђено да гарант јемчи за обавезе Зајмопримца по основу сва три Уговора о дугорочном наменском кредиту у укупном кумулативном износу од EUR 51.500.000 (словима: педесет један милион петсто хиљада евра). 

Гарант овим неопозиво и на први позив гарантује, да ће измирити дуг Зајмопримца према Зајмодавцу, односно свих плативих износа о њиховом доспећу, у свему на начин и у складу са условима из Уговора, са роком важности до коначног измирења свих обавеза, чиме се ствара обавеза отплате дуга насталa по основу Гаранције да плати доспелу а неизмирену обавезу уколико Зајмопримац не изврши ту своју обавезу благовремено у складу са Уговором. 

Уколико Гарант не изврши своје обавезе, у року који је наведен у ставу 3. овог члана, Зајмодавац ће имати право да прогласи доспелим све износе који су плативи у складу са одредбама Уговора.
У случају активирања ове гаранције, Гарант се обавезује да ће обезбедити у буџету за одговарајућу фискалну годину, средства неопходна за извршавање преузетих обавеза по овој гаранцији.

Члан 3.
Отплату кредита врши Зајмопримац према Зајмодавцу у динарима индексирано према вредности евра, све у складу са одредбама Уговора.
Средства за отплату кредита обезбедиће Зајмопримац, из сопствених прихода.
Зајмопримац је дужан да средства за отплату кредита обезбеђује према плану отплате, у износу који укључује главницу, обрачунату камату и пратеће трошкове задуживања.

Члан 4.
Ако по основу дате гаранције Гарант изврши обавезу уместо Зајмопримца, има право на повраћај главнице, камате, пратећих трошкова задуживања и пратећих трошкова који настану због неизвршења, односно неблаговременог извршења обавезе, као и свих других трошкова који могу настати у вези са извршавањем обавеза уместо Зајмопримца, до висине износа измирене обавезе, као и право да од Зајмопримца наплати обрачунату законску затезну камату.
Право на повраћај средстава из става 1. овог члана Гарант ће остварити тако што ће иницирати наплату са рачуна Зајмопримца на основу овлашћења добијеног од Зајмопримца или других инструмената обезбеђења, у складу са прописима којима се уређује платни промет.

Члан 5.
Овај закон ступа на снагу наредног дана од дана објављивања у „Службеном гласнику Републике Србије”.