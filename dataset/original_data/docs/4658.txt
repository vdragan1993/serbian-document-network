На основу члана 148. став 3. Закона о водама (,,Службени гласник РС”, број 30/10),
Министар пољопривреде, трговине, шумарства и водопривреде доноси
 
 
ПРАВИЛНИК
о садржини и начину вођења водног информационог система, методологији, структури, категоријaмa и нивоимa сакупљања података, кao и o садржини података о којима се обавештава јавност

"Службени гласник РС", број 54 од 22. јула 
	2011.
 
 
I. УВОДНЕ ОДРЕДБЕ
 
Члан 1.
Овим правилником ближе се прописује садржина и начин вођења водног информационог система, методологија, структура, категорије и нивои сакупљања података, као и садржина података о којима се обавештава јавност.
 
Члан 2.
Поједини изрази који су употребљени у овом правилнику имају следеће значење: 
	
1) водни информациони систем је мрежно оријентисан, модуларни систем који омогућава континуирано сакупљање, чување, повезивање, праћење, обраду, одржавање, презентацију и дистрибуцију података из области управљања водама; 
	
2) географски информациони систем (у даљем тексту: ГИС) је рачунарски систем намењен прикупљању, обради, управљању, анализи, приказивању и одржавању просторно оријентисаних информација (података);
3) Web портал је софтверска апликација, која је доступна путем интернета или интернета и којом се на стандардан начин врши размена података између различитих софтверских система.
 
 
II. САДРЖИНА И НАЧИН ВОЂЕЊА ВОДНОГ ИНФОРМАЦИОНОГ СИСТЕМА
 
Члан 3.
Водни информациони систем садржи податке о стању квалитета вода, класама водних тела површинских и подземних вода, водној документацији, законодавним, организационим, стратешким и планским мерама у области управљања водама, научно – техничкe и друге податке значајне за управљање водама.
 
Члан 4.
Водни информациони систем се успоставља и води у складу са техничким нормама и стандардима за развој и управљање информационим системима.
 
 
III. МЕТОДОЛОГИЈА, СТРУКТУРА, КАТЕГОРИЈЕ И НИВОИ САКУПЉАЊА ПОДАТАКА
 
Члан 5.
Водним информационим системом се обезбеђује спровођење одговарајућих и стандардизованих методолошких поступака за сакупљање, чување и дистрибуцију података, укључујући и ГИС податке, обраду података и извештавање, повезивање рачунарских система и сервиса, поступака техничке и научне подршке и обавештавања јавности.
 
Члан 6.
Структура података који се сакупљају и уносе у Водни информациони систем подељена је у категорије, и то:
1) правна лица надлежна у области управљања водама (подаци о државним органима, посебним организацијама и предузећима преко којих Република Србија остварује управљање водама);
2) површинске воде (подаци о водотоцима, класама, водним телима, стајаћим водама, сливовима и др.);
3) подземне воде (подаци о подземним водама, водним телима и др.);
4) водно земљиште (подаци о катастарским општинама и катастарским парцелама које обухвата водно земљиште, коришћењу водног земљишта и др.);
5) водни објекти (подаци о тачкастим, линијским и површинским водним објектима, приказ тих објеката и др.);
6) мерне станице за мерење квалитета и квантитета површинских и подземних вода (подаци о хидролошким станицама површинских вода, хидролошким станицама подземних вода, мерним станицама за мерење квалитета воде, метеоролошким станицама и др.); 
	
7) уређење водотока и заштита од штетног дејства вода (подаци о одбрани од спољних и унутрашњих вода, плавним зонама и др.);
8) одводњавање и наводњавање (подаци о системима за одводњавање, системима за наводњавање, о земљишту, мелиорационим и сливним подручјима и др.);
9) ерозија (подаци о узроцима ерозије, типовима, категоријама, предузетим мерама и др.); 
	
10) експлоатација речних наноса (подаци о правним лицима и предузетницима који врше експлоатацију речних наноса, локацији, врсти, количини и начину експлоатације речних наноса и др.);
11) уређење и коришћење вода (проценат обухваћеног становништва водоводним системима, специфична потрошња воде по кориснику – норма потрошње воде, губици воде – проценат, привредни капацитети прикључени на јавни водовод и др.);
12) заштита вода од загађивања (изграђеност и број корисника јавне канализације, врста, тип и процентуална заступљеност јавне канализације (општа, сепарациона, мешовита), привредни капацитет прикључен на јавну канализацију, изграђеност постројења за пречишћавање отпадних вода и др.);
13) хаваријска загађења (подаци о реципијенту, локацији, и врсти загађења, лицу које је извршило загађење и др.);
14) водна документација (водна књига и водни катастар);
15) заштићене области (подаци о зонама санитарне заштите изворишта, подручјима намењеним за захватање воде за људску употребу, водним телима намењеним рекреацији, и др.).
У оквиру категорија из става 1. овог члана подаци су разврстани у просторне и алфанумеричке податке.
 
Члан 7.
Подаци који се уносе у Водни информациони систем сакупљају се на нивоу:
1) привредних субјеката чије активности имају утицај на водни режим;
2) јавних водопривредних предузећа;
3) овлашћених организација;
4) јединица локалне самоуправе;
5) органа аутономне покрајине;
6) државних органа и организација.
 
 
IV. САДРЖИНA ПОДАТАКА О КОЈИМА СЕ ОБАВЕШТАВА ЈАВНОСТ
 
Члан 8.
Приступом подацима из водног информационог система, сматра се непосредан увид у податке, право на копију тог податка, као и право лица да му се, на захтев, копија податка упути поштом, факсом, електронском поштом или на други начин. 
	
Одређеним подацима из водног информационог система омогућиће се приступ преко службених Web портала надлежних јавних водопривредних предузећа и Интернет ГИС прегледника.
 
Члан 9.
Министарство и јавно водопривредно предузеће омогућиће лицу увид у тражене податке из водног информационог система у складу са законом којим се уређују права на приступ информацијама од јавног значаја којима располажу органи јавне власти.
 
Члан 10.
У податке који нису доступни у смислу овога правилника спадају подаци за које је прописима или службеним актом заснованим на закону одређено да се чувају као државна, службена, пословна или друга тајна, односно који су доступни само одређеном кругу лица, а због чијег би одавања могле наступити тешке правне или друге последице по интересе заштићене законом који претежу над интересом за приступ подацима.
 
 
V. ЗАВРШНА ОДРЕДБА
 
Члан 11.
Овај правилник ступа на снагу осмог дана од дана објављивања у ,,Службеном гласнику Републике Србије”.
 
 
Број 011-00-206/2011-07
У Београду, 20. јула 2011. године
Министар,

Душан Петровић, с.р.