На основу члана 56. Закона о заштити природе (,,Службени гласник РС”, бр. 36/09, 88/10 и 91/10 – исправка) и члана 10. Уредбе о заштити специјалног резервата природе ,,Слано копово” (,,Службени гласник РС”, број 74/01),
Управни одбор ,,Ловачког удружења Нови Бечеј” доноси 
 
ПРАВИЛНИК
о унутрашњем реду и чуварској служби Специјалног резервата природе ,,Слано копово”

	"Службени гласник РС", број 80 од 11. септембра 2013.
 
I. ОСНОВНЕ ОДРЕДБЕ
Члан 1. 
Овим правилником (у даљем тексту: Правилник) се регулишу унутрашњи ред, организација и начин рада чуварске службе у Специјалном резервату природе ,,Слано копово”, (у даљем тексту: СРП ,,Слано копово”), односно ближе прописују правила из члана 56. став 4. Закона о заштити природe (у даљем тексту: Закон) по којима се на подручју СРП ,,Слано копово” спроводе одређени режими заштите, нарочито начин и услови за:
1. Кретање и боравак посетилаца;
2. Заштиту природних вредности и животне средине;
3. Обављање делатности и коришћење природних ресурса;
4. Одржавање чистоће;
5. Обележавање и постављање ознака, фотографисање и снимање филмова;
6. Истраживачки и образовни рад;
7. Организацију чуварске службе у СРП ,,Слано копово”;
8. Противпожарну заштиту.
Члан 2. 
Одредбе овог правилника се односе на кориснике заштићеног подручја у складу са чланом 4. тачка 37. Закона (у даљем тексту: Корисник), тј. на сва правна и физичка лица са седиштем или боравиштем на подручју СРП ,,Слано копово”, на посетиоце, као и на сва друга правна или физичка лица која на било који начин користе вредности СРП ,,Слано копово” и услуге ,,Ловачког удружења Нови Бечеј” (у даљем тексту: Управљач). 
	
Члан 3.
За коришћење природних вредности и услуга у СРП ,,Слано копово” Корисници су дужни да плаћају одређену новчану накнаду. 
	
Начин плаћања и висину накнаде из става 1. овог члана прописује Управљач, уз сагласност надлежног Министарства (у даљем тексту: Министарство), актом о накнадама у СРП ,,Слано копово”. 
	
Члан 4.
Корисници и посетиоци су дужни да се придржавају одредби овог правилника, упутства са информативних табли, а такође и упутства и налога чувара природе у СРП ,,Слано копово” као и других овлашћених лица Управљача. 
	
Унутрашњи ред у СРП ,,Слано копово” се обезбеђује:
– организовањем чуварске службе у складу са Законом и овим Правилником;
– сарадњом са локалним становништвом, власницима индивидуалних поседа, другим корисницима у спровођењу прописаних режима заштите који имају утицаја на спровођење унутрашњег реда у СРП ,,Слано копово”;
– сарадњом са надлежним органима општине Нови Бечеј.
II. КРЕТАЊЕ И БОРАВАК ПОСЕТИЛАЦА
Члан 5.
Посетиоцем се сматра особа која самостално или организовано преко туристичке или неке друге организације долази у СРП ,,Слано копово” ради упознавања природних вредности, научно-истраживачког рада, разгледања или коришћења других услуга, краће од 15 дана.
Посетиоцима се не сматрају лица која имају пребивалиште или су власници непокретности на подручју СРП ,,Слано копово” и особе које им долазе у посету, затим лица која су запослена или обављају службене радње на подручју СРП ,,Слано копово” и пословни партнери Управљача. Наведена лица су ослобођена плаћања боравишне накнаде.
Члан 6.
Посетиоци су дужни да за посету прибаве улазницу и да исту покажу чувару на његов захтев.
Улазницу издаје Управљач са упутством о правилима понашања у Резервату.
О куповини улазница, посетиоци ће бити обавештени преко табли на улазу у Резерват које садрже контакт телефон и адресу Управљача .
Посетиоци су дужни да групне посете најаве Управљачу благовремено, најкасније у року од 48 часова пре посете.
За научно-истраживачки рад, снимање и фотографисање у комерцијалне сврхе, потребно је, поред улазнице прибавити и сагласност Управљача.
Члан 7.
На подручју СРП ,,Слано копово’’ је дозвољено камповање и логоровање за мали број лица, искључиво у научно-истраживачке и екотуристичке сврхе, уз пратњу чувара природе или овлашћеног лица Управљача. Дозвољено је ложење ватре на местима обележеним за те намене. 
	
Члан 8.
Забрањен је улазак, односно приступ без пратње чувара природе или овлашћеног лица на површине које су Уредбом о заштити СРП ,,Слано копово” (у даљем тексту: Уредба) одређене као зоне под режимом заштите I степена, а обухватају бару Слано копово, приобалне тршћаке и бару Мало копово.
За време боравка у СРП ,,Слано копово” посетиоци су дужни да се придржавају правила унутрашњег реда, упутства са информативних табли и других ознака, као и упутства добијених од чувара природе или овлашћеног лица. Кретање посетилаца се врши утврђеном и обележеном стазом за посетиоце.
Члан 9.
За обављање туристичких посета, плаћа се одређена накнада Управљачу у складу са посебним актом Управљача. 
	
Члан 10. 
Власници и корисници земљишта и других непокретности дужни су да допусте приступ и пролаз чувару и овлашћених лицима Управљача у вршењу службених радњи, као и лицима која са одобрењем Управљача обављају научно-истраживачке и друге активности у СРП ,,Слано копово”. 
	
Забрањено је спречавање и ометање чувара и других овлашћених лица Управљача у вршењу својих дужности и активности из става 1. овог члана.
Члан 11. 
Кретање возила треба да се одвија по постојећим пољским путевима, искључиво за потребе обављања пољопривредних радова. Забрањен је пролаз возилима кроз СРП ,,Слано копово” у смислу скраћивања дужине пута до одређеног одредишта. 
	
III. ЗАШТИТА ПРИРОДНИХ ВРЕДНОСТИ И ЖИВОТНЕ СРЕДИНЕ
Члан 12.
Корисници и посетиоци дужни су да примењују мере заштите природних и других вредности животне средине у складу са Законом, Уредбом и овим Правилником, меродавним законима и прописима донетих на основу тих закона. 
	
Члан 13. 
Биљке и гљиве које живе на подручју СРП ,,Слано копово” а којима је Правилником о проглашењу и заштити строго заштићених и заштићених врста биљака, животиња и гљива (,,Службени гласник РС”, бр. 5/10 и 47/11), (у даљем тексту: Правилник о дивљим врстама) утврђен статус строго заштићених и заштићених врста, није дозвољено сећи, кидати, ломити, чупати, сакупљати њихово семење и плодове, или на други начин оштећивати и уништавати.
Животиње и њихове развојне облике, које живе, сезонски или повремено бораве на подручју СРП ,,Слано копово” а којима је Правилником о дивљим врстама утврђен статус строго заштићене или заштићене врсте није дозвољено сакупљати, осим за потребе заштите и научна истраживања уз посебну дозволу. 
	
Лице које на подручју СРП ,,Слано копово” нађе повређену заштићену дивљу животињу утврђену Правилником о дивљим врстама, свој налаз пријављује чувару природе или другом овлашћеном лицу Управљача. 
	
Управљач на себе преузима обавезу која се тиче обавештавања најближе ветеринарске станице и надлежног Министарства сходно члану 93. Закона и саставља записник и води евиденцију. 
	
Члан 14.
Коришћење лековитог биља и друго, се може вршити под следећим условима:
– да су то врсте биљака и животиња чије коришћење није законом или другим прописима забрањено;
– брање и сакупљање лековитог биља и гљива се може вршити само уз претходно одобрење Управљача у смислу одређивања подручја, начина и времена брања и коришћења;
– да се врсте флоре и фауне које су заштићене посебним актом о контроли коришћења и промету дивљих врста биљака и животиња користе само на начин и под условима који су предвиђени тим актом.
Члан 15.
На подручју СРП ,,Слано копово” није дозвољено уношење, односно садња, засејавање и насељавање алохтоних дивљих врста биљака, као и пошумљавање. 
	
На подручју СРП ,,Слано копово” је обавезна контрола и сузбијање врста биљака и животиња које је надлежно Министарство прогласилo за инвазивне. 
	
Члан 16.
Управљач ће на погодан начин јавно приказати и учинити доступним корисницима и посетиоцима спискове врста дивље флоре и фауне из члана 12. овог правилника са информацијама од значаја за њихово препознавање, заштиту и режим коришћења. 
	
Члан 17.
Забрањено је обављати радње и друге активности којима се могу изазвати неповољне промене животне средине, односно загадити тло, вода и ваздух, стварати прекомерна бука и индуковати штетно зрачење по људе и живи свет, а сходно прописима који регулишу област заштите животне средине.
У складу са чланом 57. Закона, за радове и активности, односно пројекте са могућим значајним утицајем на животну средину, спроводи се поступак процене утицаја на животну средину или се поступа по акту о условима и мерама заштите природе који издаје Покрајински завод за заштиту природе (у даљем тексту: Завод). 
	
Носилац пројекта је дужан да планиране радове и активности из става 2. овог члана пријави Управљачу. 
	
IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА
Члан 18. 
Пољопривредна делатност, односно обрада земљишта, гајење ратарских и воћарских култура, крмног и индустријског биља, гајење стоке, живине и пчела и примарна прерада пољопривредних производа врши се у складу са прописима који регулишу област пољопривреде, ветерине, заштите биља и фито-санитарне заштите, Уредбом и овим правилником.
На подручју СРП ,,Слано копово” забрањено је преоравање ливада и пашњака ради оснивања ораница, а кошење ливада на подручју под режимом заштите II степена је дозвољено после 15. jула. На целом простору СРП ,,Слано копово” је забрањена испаша свиња док је на подручју режима заштите II степена у појасу од 100 m око језера забрањена испаша оваца и кретање стоке у периоду гнежђења и извођења младих од 1. априла до 1. јула.
На површинама под режимом заштите III степена допуштена је пољопривредна делатност уколико испуњава услове заштите природе и животне средине. Употреба вештачких ђубрива и хемијских средстава је ограничена и селективна. На подручју режима заштите III степена се обезбеђује постепено враћање пољопривредних површина које се налазе на подручју Између копова у првобитно стање (ливаде и пашњаци). 
	
Члан 19.
На подручју режима заштите II степена се обезбеђује лов према ловној основи. Забрањује се лов у појасу од 100 до 200 m око језера и пуцање у правцу режима заштите I степена. Такође, на подручју режима заштите II степена се обезбеђује редуковање бројности лисица.
V. ОДРЖАВАЊЕ ЧИСТОЋЕ
Члан 20.
Одржавање чистоће на подручју СРП ,,Слано копово” је обавеза свих Kорисника. Свако је дужан да сакупи и одложи отпатке које ставља на места за ту намену. Управљач ће поставити одговарајућу опрему, канте, корпе или кесе за привремено одлагање чврстих отпадака на местима која су предмет посете и организовати њихово пражњење и превожење ван граница СРП ,,Слано копово”. Корисници су дужни да се придржавају општих правила:
– отварање депонија и депоновање смећа је забрањено на подручју целог СРП ,,Слано копово”;
– паљење корова, лишћа, грања и слично се не може вршити осим изузетно, по одобрењу и у складу са програмом заштите од пожара Управљача и на местима која се посебно одређују за ту намену;
– не могу се депоновати комунални, индустријски и радиоактивни отпад као и друге материје;
– забрањено је бацање отпада.
VI. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА
Члан 21.
Управљач у року утврђеним Уредбом и на начин прописан одговарајућим подзаконским актом, обележава СРП ,,Слано копово” као заштићено подручје таблама прописаног изгледа и садржаја, које поставља на местима прилаза. Границе СРП ,,Слано копово” обележава посебним ознакама.
Поред прописаних ознака, постављају се информативне табле и друге ознаке ради презентације и афирмације природних вредности СРП ,,Слано копово” и пружања информација посетиоцима о условима кретања, правилима о унутрашњем реду, могућностима коришћења и слично. 
	
Забрањено је оштећивање и уништавање као и уклањање табли и натписа, других ознака овог из овог члана, њихово заклањање, односно маскирање другим објектима. 
	
Члан 22. 
Корисници СРП ,,Слано копово” могу у рекламне сврхе користити име и заштитни знак заштићеног природног добра, уз претходну сагласност Управљача.
Фотографисање и снимање у комерцијалне сврхе се може изводити само уз сагласност Управљача и за њих се плаћа одређена накнада регулисана Правилником о накнадама СРП ,,Слано копово”.
Ради прибављања сагласности Управљача из ст. 1. и 2. овог члана, заинтересовано лице, односно организатор снимања пријављује планиране активности снимања Управљачу који је дужан да сагласност изда у периоду не дужем од 15 дана.
За активност фотографисања и снимања заинтересовано лице ће према потреби и обавештењу Управљача прибавити акт о условима заштите природе које издаје Завод.
Управљач може привремено или трајно ускратити сагласност уколико је индикован значајан неповољан утицај на природне вредности.
Физичко или правно лице које обавља или за чији рачун се обавља снимање фотографија, тонских и видеозаписа и филмова који се публикују јавности, осим играних филмова, дужно је да један примерак достави Управљачу.
VII. ИСТРАЖИВАЧКИ И ОБРАЗОВНИ РАД
Члан 23.
На подручју СРП ,,Слано копово” могу се вршити научна истраживања, изводити истраживачки радови и образовне активности у природи у складу са законима и прописима који уређују област научних и примењених истраживања и образовања и овим Правилником.
Истраживање, као и извођење радова који мењају основне карактеристике станишта је забрањено.
Члан 24.
За истраживања која могу имати утицај на вредности и обележја СРП ,,Слано копово” и за која је у смислу члана 57. ст. 3. и 4. Закона неопходно прибавити акт о условима и мерама заштите природе, носилац истраживања прибавља сагласност Управљача. Како би прибавио сагласност, носилац истраживања пријављује Управљачу планиране истраживачке активности и радове.
Пријава истраживања треба да садржи податке о врсти, циљу, садржају, локацији, времену трајања, методама, средствима, опреми и алатима, руководиоцима и учесницима истраживања. У пријави се могу навести услуге тј. помоћ која се тражи од Управљача. Прилаже се акт о условима и мерама заштите природе. 
	
Уз пријаву истраживања, за чије извођење је прописана обавеза прибављања дозволе, прилаже се и дозвола надлежног Министарства у складу са Законом.
Сагласност из става 1. овог члана Управљач издаје у року не дужем од седам дана након подношења пријаве истраживања. Сагласност садржи упутство о примени услова и мера заштите природе и правила унутрашњег реда, посебне услове, уколико их има, у смислу места, времена и начина извођења радова, обезбеђења пратње чувара или овлашћеног лица, као и могућност и услове пружања тражених услуга.
Истраживања је забрањено започети или изводити без сагласности Управљача. Након завршетка, верификације или објављивања резултата научних истраживања и истражних радова, подаци, односно примерак публикованих резултата се доставља Управљачу ради евидентирања и коришћења у сврху мониторинга, програмирања активности на заштити и развоју СРП ,,Слано копово”.
Члан 25.
Истраживања из области педологије, климатологије и метеорологије, хидрологије, пољопривреде, туризма, животне средине, просторног и урбанистичког планирања и других области за која није потребно прибавити сагласност Управљача, потребно је да носилац истраживања благовремено писмено обавести Управљача.
Обавештење садржи исту врсту података као и пријава истраживања из члана 24. став 2. овог правилника. 
	
Управљач одмах или најкасније у року од два дана пружа писмени одговор подносиоцу обавештења.
Истраживања је забрањено започети или изводити без обавештавања Управљача.
Члан 26.
Образовне активности као што су теренска настава, школа у природи, семинари и стручне екскурзије, потребно је благовремено писмено пријавити Управљачу. Пријава је истог садржаја као и пријава из члана 24. став 2. овог правилника.
Управљач одмах или најкасније у року од два дана писмено потврђује пријем пријаве образовних активности и даје обавештење о посебним условима заштите природе, ако их има.
Члан 27.
У року од 15 дана по завршетку теренских истраживачких радова и образовних активности, носилац истраживања, односно организатор образовних активности, дужан је да Управљачу достави кратак извештај о току и главним резултатима спроведеног истраживања или образовних активности.
О завршетку елабората, односно публиковању резултата о извршеним истраживањима, носилац истраживања дужан је да обавести управљача у року од 15 дана као и да тај елаборат или публиковани рад достави Управљачу.
VIII. ОРГАНИЗАЦИЈА ЧУВАРСКЕ СЛУЖБЕ У СРП ,,СЛАНО КОПОВО” 
Члан 28.
Непосредни надзор у СРП ,,Слано копово” врши чуварска служба коју обезбеђује Управљач, преко чувара заштићеног подручја (у даљем тексту: Чувар).
Чувар врши надзор над целом територијом СРП ,,Слано копово”, контролише спровођење правила унутрашњег реда и обавља друге послове у складу са Законом и актом Управљача. 
	
Чуварску службу чине:
– Чувар у складу са систематизацијом послова и радних места, са овлашћењима и дужностима утврђеним Законом;
– Чувари волонтери са дужностима и правима утврђеним овим правилником, а који се ангажују рад ефикаснијег спровођења правила унутрашњег реда, унапређења свести и сазнања о вредностима и значају СРП ,,Слано копово”.
Члан 29.
За време службе, чувар носи службену одећу на којој је знак СРП ,,Слано копово” и знак заштите природе све док надлежни Министар не пропише јединствену униформу чувара природе, односно чувара природе националних паркова и заштићених подручја проглашених актом Владе. За време службе, Чувар може носити и оружје.
Члан 30.
Чувар у СРП ,,Слано копово” мора имати одговарајућу стручну спрему у складу са Законом и положен стручни испит. Чувар мора поседовати службену легитимацију у складу са Правилником о обрасцу службене легитимације чувара заштићеног подручја (,,Службени гласник РС”, број 84/09). Чувар је дужан да за време вршења службених радњи покаже службену легитимацију. Уколико се деси да чувар изгуби службену легитимацију, она се објављује у Службеном гласнику и након чега Чувар добија нову. Уколико Чувару престане радни однос, он мора да врати службену легитимацију у року од пет радних дана, након чега се она поништава.
Члан 31.
У вршењу чуварске службе, дужност Чувара је да:
1. Прати, односно надгледа кретање посетилаца и других Корисника, посебно:
– градњу, реконструкцију и доградњу објеката, транспорт грађевинског материјала и друге радове који се у складу са Законом сматрају изградњом објеката;
– коришћење минералних сировина, односно блата које се сматра лековитим, песка, земље;
– коришћење флоре и фауне, односно сакупљање и брање биљака, гљива и животиња и њихових развојних облика;
– лов супротан ловним основама;
– употребу моторних возила;
– улазак у зону и места на којима је посета забрањена или ограничена;
– ложење ватре на отвореном;
– одлагање отпада;
– камповање и логоровање;
– употребу вештачког ђубрива.
2. Пружа помоћ и сарађује са локалним становништвом;
3. Пружа помоћ, податке и услуге посетиоцима и другим лицима при обиласку и разгледању заштићеног подручја, научним и образовним активностима;
4. Сарађује са Kорисницима природних ресурса у заштићеном подручју;
5. Сарађује са носиоцима стварних права на непокретностима у заштићеном подручју у циљу заштите природе;
6. Сарађује са надлежном инспекцијском службом и органима унутрашњих послова.
Члан 32.
Кад Чувар утврди или основано претпостави да је посетилац односно Корисник заштићеног подручја учинио радњу супротно правилима унутрашњег реда или мерама заштите природе у складу са Законом, има овлашћење да:
1. Легитимише лице затечено у вршењу недозвољених радњи, а лице затечено без исправа приведе надлежном органу унутрашњих послова;
2. Затражи да му лице предочи дозволу, сагласност, улазницу или други документ којим доказује статус Корисника или посетиоца;
3. Изврши преглед свих врста возила и товара;
4. Привремено одузме предмете и средства којима је извршен прекршај или кривично дело као и да ове предмете без одлагања преда Управљачу;
5. Затражи успостављање претходног стања, односно нареди мере за спречавање и уклањање штетних последица а посебно:
– привремено забрани радове и активности које се обављају без прописаних сагласности или одобрења;
– забрани на лицу места радове и активности које се обављају противно одредбама овог правилника и правилима противпожарне заштите;
– нареди пуштање на слободу, односно враћање у природу здравих и неповређених примерака животиња уколико је за њих то безбедно.
Члан 33.
Кад утврди радњу противну правилима унутрашњег реда или мерама заштите природе прописаним у складу са Законом, Чувар саставља записник.
Садржај записника или опис који се уноси у записник је саопштавање оног што је затечено, нађено, утврђено или на други начин прибављено или констатовано.
У садржај се обавезно уносе:
– подаци о извршиоцима недозвољене радње, а уколико је извршиоц непознат, то се констатује уз основану претпоставку о могућем извршиоцу;
– начин и извршење радње, средства и алати којима је радња извршена;
– подаци о сведоцима и другим расположивим доказима ако постоје; 
– настала штета документована фотографијом и што прецизније описана;
– подаци о одузетим предметима и средствима из члана 32. тачка 4. овог правилника.
Записник се саставља у онолико примерака колико налаже дата ситуација, а уколико је контроли присутна нека друга заинтересована страна, један примерак записника се уручује и њој.
Управљач ће прописати образац записника из овог члана.
Члан 34.
О привремено одузетим предметима, Чувар издаје потврду са тачним подацима о врсти и количини предмета.
Управљач обезбеђује услове за одржавање и чување привремено одузетих предмета и преузима радње за даље поступање и збрињавање.
О привремено одузетим предметима Управљач води евиденцију са подацима о врсти, количини, разлогу привременог одузимања, лицу коме су предмети привремено одузети и Чувару који је те предмете преузео.
Члан 35.
Чувар у вршењу службе поступа стручно, ауторитативно и одговорно, у складу са овлашћењима која има, посебно водећи рачуна о угледу Управљача.
Чувар води дневник, односно евиденцију дневних активности, чији садржај прописује Управљач.
Члан 36.
На основу записника и обавештења Чувара о учињеној забрањеној односно противправној радњи, Управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.
Члан 37.
Управљач сам организује или на други начин обезбеђује обуку, стручно усавршавање, проверу знања и вештина чувара.
IX. ПРОТИВПОЖАРНА ЗАШТИТА
Члан 38.
На подручју СРП ,,Слано копово” у складу са Законом о заштити од пожара (,,Службени гласник РС”, број 111/09) и Законом о шумама (,,Службени гласник РС”, број 30/10) и прописима донетим на основу наведених закона, планирају се и спроводе мере заштите од пожара.
Планом управљања су предвиђене превентивне мере и утврђени приоритетни оперативни задаци противпожарне заштите који се огледају у:
– сталном праћењу климатских услова и стања горућег материјала у циљу текуће процене опасности од пожара;
– организовању осматрања и обавештавања о појави пожара током пожарних сезона;
– свакодневном мониторингу на изузетно угроженом локалитету Пошташ копово;
– сарадњи са ватрогасном службом Министарства унутрашњих послова.
Управљач поставља табле са обавештењима на посебним местима где је строго забрањено паљење ватре.
X. ПРЕЛАЗНЕ И ЗАВРШНЕ ОДРЕДБЕ
Члан 39.
Надзор над применом овог правилника врши надлежно Министарство.
Члан 40.
Управљач ће најкасније у року од шест месеци од дана ступања на снагу овог правилника донети акта предвиђена Правилником.
Члан 41.
Овај правилник ступа на снагу осмог дана од дана објављивања у ,,Службеном гласнику Републике Србије’’, уз претходно прибављену сагласност надлежног Министарства. 
	
 
Број 211/2013
У Новом Бечеју, 10. априла 2013. године
Председник,
Синиша Нешић, 
	с.р.