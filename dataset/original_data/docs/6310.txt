На основу члана 219. Закона о ваздушном саобраћају („Службени гласник РС”, бр. 73/10, 57/11 и 93/12) и члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ 
о образовању Националног комитета за олакшице у ваздушном саобраћају 
"Службени гласник РС", број 40 од 7. маја 
				2015.
 
1. Образује се Национални комитет за олакшице у ваздушном саобраћају (у даљем тексту: Комитет) ради координације спровођења Националног програма за олакшице у ваздушном саобраћају и давања препорука за унапређење мера предвиђених програмом. 
2. Задаци Комитета су:
1) давање препорука за усклађивање деловања надлежних органа који спроводе мере предвиђене Националним програмом за олакшице у ваздушном саобраћају;
2) анализа спровођења мера, активности и технолошких поступака којима се олакшава обављање међународног јавног авио-превоза и убрзавају проток путника, пртљага, поште и робе. 
3. У Комитет се именују:
– за председника: Зоран Илић, вршилац дужности помоћника министра грађевинарства, саобраћаја и инфраструктуре;
– за чланове:
1) Данило Голубовић, државни секретар у Министарству пољопривреде и заштите животне средине,
2) прим. др Зоран Панајотовић, вршилац дужности помоћника министра здравља, 
3) Милан Блануша, шеф Одсека, Министарство унутрашњих послова, 
4) Зоран Ђуришић, амбасадор, Министарство спољних послова, 
5) Горица Вељовић, самостални саветник, Управа царина, Министарство финансија,
6) Горан Негић, самостални саветник, Министарство трговине, туризма и телекомуникација,
7) Драган Никитовић, директор за комерцијално развијање, Air Serbia a.d, Београд,
8) Јелена Вукчевић Марковић, саветник, Директорат цивилног ваздухопловства Републике Србије,
9) Виолета Јовановић, извршни директор, Аеродром „Никола Тесла”.
4. Стручну и административно-техничку потпору Комитету пружа министарство надлежно за послове саобраћаја. 
5. Комитет заседа најмање једном у три месеца.
6. Комитет подноси извештај о раду Влади најмање сваких 90 дана.
7. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 119-1687/2015-1
У Београду, 30. априла 2015. године
Влада
Председник,
Александар Вучић, с.р.