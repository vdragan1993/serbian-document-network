На основу члана 201. став 5. тачка 4) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14),
Министар грађевинарства, саобраћаја и инфраструктуре доноси
ПРАВИЛНИК
о садржини, начину, поступку и роковима израде и објављивање сепарата 
"Службени гласник РС", број 33 од 9. априла 
				2015.
Члан 1.
Овим правилником се утврђују садржина, начин, поступак и рокови израде и објављивања сепарата о техничким условима изградње (у даљем тексту: сепарат).
Члан 2.
Сепарат је документ који ималац јавних овлашћења доноси у оквиру своје надлежности када плански документ не садржи услове, односно податке за израду техничке документације, који садржи одговарајуће услове и податке за израду техничке документације, а нарочито капацитет и место прикључења на комуналну и другу инфраструктуру према класама објеката и деловима подручја за које се доноси, у складу са законом којим се уређује планирање и изградња. 
Члан 3.
Сепарат садржи: 
1) све услове и податке за израду техничке документације, односно за израду идејног, пројекта за грађевинску дозволу и пројекта за извођење, за објекте за које је потребно прибавити услове из надлежности одређеног имаоца јавних овлашћења, у складу са фактичким стањем на терену;
2) навођење класа објеката, односно делова подручја за које се доноси, за које је у поступку издавања локацијских услова потребно прибавити посебне услове имаоца јавних овлашћења који је донео сепарат, ако подаци садржани у сепарату нису довољни за издавање локацијских услова;
3) податке о фактичком стању доступности капацитета комуналне и фактичког стања у простору. 
Изузетно од одредбе става 1. тачка 3) овог члана, сепаратом се могу утврдити и услови на основу пројектованог стања комуналне и друге инфраструктуре, односно стања у простору, ако је извесно да ће пројектовано стање бити реализовано у року краћем од 12 месеци од доношења сепарата, што се посебно наглашава у сепарату, као и у локацијским условима издатих на основу сепарата.
Члан 4.
У случају када се сепаратом утврђују услови за прикључење објекта на инфраструктурну мрежу, саставни део сепарата су нарочито подаци о доступним капацитетима и месту прикључења на комуналну и другу инфраструктуру, према класама објеката и деловима подручја за које се доноси.
Када се сепаратом утврђују услови за изградњу објекта који не укључују прикључење на инфраструктурну мрежу, сепаратом се, у складу са законом и планским документом, нарочито утврђују ограничења за изградњу објеката, према класама објеката и деловима подручја за које се доноси, укључујући забране и ограничења градње у зонама од посебног интереса за заштиту природних и културних добара, природних ресурса, инфраструктурних објеката, објеката од посебног интереса за одбрану земље и сл.
Члан 5.
Одлуку о доношењу, односно измени и допуни сепарата, доноси надлежни ималац јавних овлашћења, по потреби, на сопствену иницијативу или на иницијативу органа надлежног за издавање грађевинске дозволе, у складу са законом којим се уређује планирање и изградња. 
Ималац јавних овлашћења из става 1. овог члана обезбеђује да нацрт сепарата или измене сепарата пре доношења, буде доступан најмање седам дана на званичној интернет страни имаоца јавних овлашћења, уз могућност да заинтересована лица дају предлоге за измену сепарата, као и да достави нацрт сепарата јединици локалне самоуправе на чијој територији се налази подручје за које се сепарат доноси, на мишљење, најмање седам дана пре доношења.
Члан 6.
Доносилац сепарата обезбеђује објављивање сепарата у службеном гласилу јединице локалне самоуправе на чијој територији се налази подручје за које се сепарат доноси, односно у „Службеном гласнику Републике Србије”, ако се сепарат доноси за подручје које обухвата територију две или више јединица локалне самоуправе или је у обухвату просторног плана подручја посебне намене, у року од осам дана од доношења.
Доносилац сепарата у року од осам дана од дана доношења, доставља сепарат Централном регистру планских докумената, у складу са законом и обезбеђује објављивање сепарата на интернет страни доносиоца сепарата.
Локацијски услови издати у складу са подацима из сепарата имају исту правну снагу и обавезујући су за све учеснике у поступку остваривања права на градњу као и локацијски услови издати на основу података прибављених из планског документа, односно прибављених од имаоца јавног овлашћења, у складу са законом. 
Члан 7.
Рок за израду сепарата када се њиме утврђују услови за прикључење објекта на инфраструктурну мрежу је 18 месеци од ступања на снагу oвог правилника. 
Рок за израду сепарата када се њиме утврђују услови за изградњу објекта који не укључују прикључење на инфраструктурну мрежу је 12 месеци од ступања на снагу овог правилника. 
Члан 8.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-00047/2015-07 
У Београду, 9. априла 2015. године
Министар,
проф. др Зорана Михајловић, с.р.