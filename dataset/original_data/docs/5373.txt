На основу члана 97. став 2. Закона о туризму („Службени гласник РС”, бр. 36/09, 88/10, 99/11 – др. закон, 93/12 и 84/15) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Министар трговине, туризма и телекомуникација доноси
   
ПРАВИЛНИК
о облику и садржини уверења и легитимације туристичког водича и туристичког пратиоца, као и o начину и условима издавања и роковима важења
"Службени гласник РС", број 56 од 15. јуна 
				2016.
   
Члан 1.
Овим правилником прописују се облик и садржина уверења и легитимације туристичког водича и туристичког пратиоца, као и начин и услови издавања и рокови важења. 
Члан 2.
Уверење о положеном стручном испиту за туристичког водича, односно туристичког пратиоца штампа се на танком картону у штампи која је колорна, формата А4 са горњом бордуром у плавој боји и садржи:
1) Мали грб Републике Србије;
2) текст „РЕПУБЛИКА СРБИЈА” и назив министарства које издаје уверење у негативу; 
3) одредбе прописа на основу кога се издаје уверење; 
4) назив уверења;
5) име, име једног родитеља и презиме, датум и место рођења; 
6) датум положеног стручног испита;
7) познавање страног језика/страних језика; 
8) број уверења;
9) датум и место издавања уверења; 
10) потпис овлашћеног лица и службени печат. 
Уверење о положеном стручном испиту за туристичког водича издаје се на Обрасцу 1, који је одштампан уз овај правилник и чини његов саставни део.
Уверење о положеном стручном испиту за туристичког пратиоца издаје се на Обрасцу 2, који је одштампан уз овај правилник и чини његов саставни део.
Члан 3.
Легитимација туристичког водича се штампа на танком картону у штампи која је колорна 4/4, правоугаоног облика, димензија 60 x 95 mm, са корицама од пластике.
Предња страна легитимације туристичког водича садржи:
1) у левом горњем углу Мали грб Републике Србије и до њега са десне стране текст: „РЕПУБЛИКА СРБИЈА”;
2) на средини са леве стране текст: „ЛЕГИТИМАЦИЈА ТУРИСТИЧКОГ ВОДИЧА” испод кога је текст: „Број легитимације” са простором за упис броја легитимације; 
3) на средини легитимације са десне стране простор за фотографију димензија 25 x 35 mm; 
4) у доњем левом углу текст у загради: „име и презиме” са простором за упис имена и презимена туристичког водича и до њега са десне стране текст: „М.П.” са простором за стављање печата;
5) у доњем десном углу текст: „Важи до:” са простором за упис датума важења легитимације.
Полеђина легитимације туристичког водича садржи: 
1) на врху текст: „Ово лице овлашћено је да, у оквиру права и обавеза утврђених Законом о туризму обавља послове туристичког водича”;
2) на средини текст: „Туристички водич говори стране језике:” са простором за упис страних језика које говори туристички водич;
3) у доњем левом углу текст у загради: „Датум издавања” са простором за упис датума издавања легитимације и до њега са десне стране текст: „М.П.” са простором за стављање печата; 
4) у доњем десном углу текст у загради: „Потпис овлашћеног лица” са простором за потпис лица овлашћеног за издавање легитимације.
Фотографија из става 2. тачка 3) овог члана мора бити израђена у колор техници која није ретуширана и која није старија од шест месеци. Фотографија мора да је оштра и јасна, високог квалитета, без мрља и огреботина и да верно и без прикривања приказује лице, да 70–80% фотографије заузима лице на једнобојној светлој позадини и на тој фотографији не смеју да се виде друге особе, делови намештаја или други предмети.
Tуристички водич приликом пружања услуга туристичког водича на предњем горњем делу одеће, односно другом видљивом месту носи легитимацију туристичког водича ради утврђивања његовог својства. 
Легитимација туристичког водича се издаје на Обрасцу 3 – Образац легитимације туристичког водича, који је одштампан уз овај правилник и чини његов саставни део.
Члан 4.
Легитимација туристичког пратиоца се штампа на танком картону у штампи која је колорна 4/4, правоугаоног облика, димензија 60 x 95 mm, са корицама од пластике.
Предња страна легитимације туристичког пратиоца садржи:
1) у левом горњем углу Мали грб Републике Србије и до њега са десне стране текст: „РЕПУБЛИКА СРБИЈА”;
2) на средини са леве стране текст: „ЛЕГИТИМАЦИЈА ТУРИСТИЧКОГ ПРАТИОЦА” испод кога је текст: „Број легитимације” са простором за упис броја легитимације; 
3) на средини легитимације са десне стране простор за фотографију димензија 25 x 35 mm;
4) у доњем левом углу текст у загради: „име и презиме” са простором за упис имена и презимена туристичког пратиоца и до њега са десне стране текст: „М.П.” са простором за стављање печата;
5) у доњем десном углу текст: ,,Важи до:” са простором за упис датума важења легитимације.
Полеђина легитимације туристичког пратиоца садржи: 
1) на врху текст: „Ово лице овлашћено је да, у оквиру права и обавеза утврђених Законом о туризму обавља послове туристичког пратиоца”;
2) на средини текст: „Туристички пратилац говори стране језике:” са простором за упис страних језика које говори туристички пратилац;
3) у доњем левом углу текст у загради: „Датум издавања” са простором за упис датума издавања легитимације и до њега са десне стране текст: „М.П.” са простором за стављање печата; 
4) у доњем десном углу текст у загради: „Потпис овлашћеног лица” са простором за потпис лица овлашћеног за издавање легитимације.
Фотографија из става 2. тачка 3) овог члана мора бити израђена у колор техници која није ретуширана и која 
није старија од шест месеци. Фотографија мора да је оштра и јасна, високог квалитета, без мрља и огреботина и да верно и без прикривања приказује лице, да 70–80% фотографије заузима лице на једнобојној светлој позадини и на тој фотографији не смеју да се виде друге особе, делови намештаја или други предмети.
Tуристички пратилац приликом пружања услуга туристичког пратиоца на предњем горњем делу одеће, односно другом видљивом месту носи легитимацију туристичког пратиоца ради утврђивања његовог својства. 
Легитимација туристичког пратиоца се издаје на Обрасцу 4 – Образац легитимације туристичког пратиоца, који је одштампан уз овај правилник и чини његов саставни део.
Члан 5.
Уверење о положеном стручном испиту за туристичког водича, односно туристичког пратиоца, као и легитимација туристичког водича, односно туристичког пратиоца, издаје се лицу које је положило стручни испит за туристичког водича, односно туристичког пратиоца у складу за законом којим се уређује туризам. 
Легитимација туристичког водича, односно туристичког пратиоца издаје се и ако:
1) се промене лични подаци имаоца легитимације;
2) се лик имаоца легитимације битно промени тако да не одговара фотографији у легитимацији;
3) је легитимација оштећена или из било ког другог разлога не служи својој намени;
4) се накнадно сазна да легитимација садржи нетачан податак;
5) истекне рок на који је легитимација издата;
6) се накнадно уписује нови страни језик прописаног нивоа;
7) је легитимација изгубљена или уништена.
Члан 6.
Уверење о положеном стручном испиту и легитимација из члана 5. став 1. овог правилника издају се подношењем захтева који садржи: 
1) име, име једног родитеља и презиме;
2) датум полагања практичног дела стручног испита.
Уз захтев из става 1. овог члана може се приложити и оверена фотокопија доказа о знању новог страног језика. 
Документ из става 2. овог члана који је на страном језику мора бити преведен од стране судског тумача.
Уз захтев подносилац захтева прилаже и две фотографије одговарајућих димензија које испуњавају услове из члана 3. став 4. и члана 4. став 4. овог правилника, као и доказ о уплаћеној такси за издавање уверења о положеном стручном испиту и легитимације.
Члан 7.
Захтев за издавање легитимације у случајевима из члана 5. став 2. овог правилника туристички водич, односно туристички пратилац поднoси најкасније у року од 60 дана, и то:
1) пре истека рока на који му је претходна легитимација издата;
2) од дана наступања неког од разлога из члана 5. став 2. тач. 1)–4) овог правилника; 
3) од дана оглашавања легитимације неважећом.
Захтев из става 1. овог члана садржи: 
1) име, име једног родитеља и презиме;
2) датум и место рођења;
3) податке о адреси становања;
4) број, датум, место и држава издавања личне карте, односно пасоша;
5) ниво образовања, односно степен и врсту стручне спреме;
6) професија;
7) страни језик/језици;
8) број и година стицања уверења о положеном стручном испиту;
9) број легитимације;
10) контакт податке (број телефона и адреса електронске поште).
Уз захтев из става 1. овог члана прилаже се: фотокопија уверења о положеном стручном испиту за туристичког водича, односно туристичког пратиоца, фотокопија легитимације туристичког водича, односно туристичког пратиоца, фотокопија личне карте или извод електронског читача биометријске личне карте, односно пасоша, оверена фотокопија доказа о промени личних података, доказ о оглашавању легитимације туристичког водича, односно туристичког пратиоца неважећом, оверена фотокопија доказа о знању страног језика. 
Документи из става 3. овог члана који су на страном језику морају бити преведени од стране судског тумача.
Уз захтев подносилац захтева прилаже и две фотографије одговарајућих димензија које испуњавају услове из члана 3. став 4. и члана 4. став 4. овог правилника, као и доказ о уплаћеној такси за издавање легитимације.
На основу потврде да је легитимација оглашена неважећом издаје се нова легитимација на којој се ставља ознака „дупликат”.
Члан 8.
Легитимација туристичког водича, односно туристичког пратиоца издаје се са роком важења од десет година. 
Члан 9. 
Легитимација туристичког водича, односно туристичког пратиоца издата пре ступања на снагу овог правилника важи најдуже до њене замене легитимацијом на обрасцу прописаном овим правилником.
Члан 10.
Даном ступања на снагу овог правилника престаје да важи Правилник о облику и садржини легитимације и ознаке туристичког водича, туристичког пратиоца и туристичког аниматора („Службени гласник РС”, број 40/10).
Члан 11.
Овај правилник ступа на снагу наредног дана од дана објављивања у „Службеном гласнику Републике Србије”.
Број 110-00-93/2015-03 
У Београду, 7. јуна 2016. године
Министар, 
Расим Љајић, с.р.
 

Образац 1 - Уверење о положеном 
				стручном испиту за туристичког водича

Образац 2 - Уверење о положеном 
				стручном испиту за туристичког пратиоца 

Образац 3 - Образац легитимације 
				туристичког водича

Образац 4 - Образац легитимације 
				туристичког пратиоца