На
основу члана 16. став 6. Закона о интегрисаном спречавању и контроли загађивања
животне средине („Службени гласник РС”, број 135/04),
Влада
доноси
 
 
УРЕДБУ
о критеријумима за одређивање
најбољих доступних техника, за примену стандарда квалитета, као и за одређивање
граничних вредности емисија у интегрисаној дозволи
„Службени
гласник РС”, број 84 од
4. октобра 2005.
 

 
Члан 1.
Овом
уредбом утврђују се критеријуми за одређивање најбољих доступних техника, за примену
стандарда квалитета животне средине, као и за одређивање граничних вредности емисија
у интегрисаној дозволи. 

 

Члан 2.
Критеријуми
за одређивање најбољих доступних техника за рад постројења и обављање активности
за које се издаје интегрисана дозвола (у даљем тексту: дозвола) су техничке карактеристике
постројења, његов географски положај, услови животне средине на конкретној локацији,
корист и трошкови примене тих техника, принцип предострожности, посебни захтеви,
као и критеријуми који се односе на:
1)
примену технологије која производи минимум отпада;
2)
примену мање опасних материја;
3)
могућност поновног коришћења и рециклирања материја које се стварају и користе у
процесу и у третману отпада;
4)
сличне и упоредиве процесе, уређаје или методе радних операција који су већ успешно
проверени у индустријским размерама;
5)
технолошки напредак и промене у научном знању и разумевању;
6)
природу, утицаје и обим датих емисија;
7)
датуме почетка стављања у погон нових или постојећих постројења;
8)
временски период потребан за увођење најбоље доступне технике;
9)
планирану потрошњу и карактеристике сировина (укључујући воду) које се користе у
процесу и на њихову енергетску ефикасност;
10)
спречавање или смањење укупног утицаја емисија на животну средину и могућих ризика;

11)
спречавање удеса и смањење њихових последица на животну средину;
12)
праћење најновијих информација о најбољим доступним техникама.

 

Члан 3.
Ако
примена најбољих доступних техника не обезбеђује прописане стандарде квалитета животне
средине, дозволом се утврђују додатне мере према критеријумима утврђеним у програму
примене стандарда квалитета животне средине или програму смањења загађивања на одређеном
подручју или на територији Републике, и то:
1)
резултатима за смањење загађивања;
2)
граничним вредностима емисија за одређене материје на одређеном подручју;
3)
забрани емисија одређених загађујућих материја на одређеном подручју;
4)
примени приоритетних мера за смањење емисија које потичу из појединих привредних
грана (енергетика, пољопривреда, шумарство, транспорт и др.);
5)
финансијским изворима за спровођење мера;
6)
могућности примене других мера за унапређење квалитета животне средине. 

 

Члан 4.
Граничне
вредности емисије, у смислу ове уредбе, јесу дозволом утврђене количине материја
и/или интензитет њиховог испуштања у животну средину, изражене у концентрацијама
и/или нивоима емисије чије повећање у одређеном временском периоду или у оквиру
нормалног функционисања постројења није дозвољено.
Ради
обезбеђивања еквивалентног нивоа заштите животне средине као целине и спречавања
виших нивоа загађења у животној средини граничне вредности емисије из става 1. овог
члана утврђују се према следећим критеријумима, и то:
1)
врсти загађујућих материја или групи материја које се испуштају у животну средину
и које се узимају у обзир ако су од значаја за одређивање граничних вредности емисија;
2)
природи загађујућих материја и њиховом потенцијалу да преносе загађење из једног
медијума животне средине у други;
3)
месту испуштања материје или групе материја из постројења, уз занемаривање било
каквог њиховог разређивања, односно разблаживања; 
4)
врсти процеса у постројењу или поједином делу постројења;
5)
утицају уређаја за пречишћавање воде код посредног испуштања загађујућих материја
у воду;
6)
примени најбољих доступних техника, укључујући техничке карактеристике постројења,
његов географски положај и услове животне средине на конкретној локацији; 
7)
резултатима који се постижу применом најбољих доступних техника.
Врсте
загађујућих материја из става 2. тачка 1) овог члана одређене су у Индикативној
листи главних загађујућих материја, која је одштампана уз ову уредбу и чини њен
саставни део. 
Граничне
вредности емисија из става 1. овог члана могу бити строжије од граничних вредности
утврђених посебним прописима и могу се допунити или заменити еквивалентним параметрима
или техничким мерама.

 

Члан 5.
Надлежни
орган узима у обзир референтне вредности приликом доношења одлуке о издавању дозволе
и одређивању услова за примену најбољих доступних техника, као и приликом контроле
активности која доводи до загађивања.

 

Члан 6.
Ова
уредба ступа на снагу осмог дана од дана објављивања у „Службеном гласнику Републике
Србије”. 
 
05 број 110-5901/2005
У Београду, 29. септембра 2005. године
Влада 
Потпредседник,
Мирољуб Лабус, с.р.

 

	 

Индикативна листа главних
загађујућих 
материја
 
ВАЗДУХ
 
1) сумпор-диоксид и друга сумпорна једињења
2) оксиди азота и друга азотна једињења
3) угљен-моноксид
4) испарљива органска једињења
5) метали и њихова једињења
6) прашина
7) азбест (лебдеће честице, влакна)
8) хлор и његова једињења
9) флуор и његова једињења
10) арсен и његова једињења
11) цијаниди
12) материје и препарати за које је доказано да имају канцерогене
или мутагене особине или које преко ваздуха могу утицати на репродукцију
13) полихлоровани дибензодиоксини и полихлоровани дибензофурани
 
ВОДА
 
1) органохалогена једињења
и материје које могу стварати таква једињења у воденом окружењу
2) органофосфорна једињења
3) органокалајна једињења
4) материје и препарати
за које је доказано да имају канцерогене или мутагене особине или које преко воденог
окружења могу утицати на репродукцију
5) постојани угљоводоници
и постојане и биоакумулативне органске токсичне материје
6) цијаниди
7) метали и њихова једињења
8) арсен и његова једињења
9) биоциди и производи
намењени заштити биља
10) материјали у суспензији
11) материје које потпомажу
еутрофикацију (посебно нитрати и фосфати)
12) материје које неповољно
утичу на равнотежу кисеоника (и које се могу мерити применом параметара као што
су БПК – биохемијска потрошња кисеоника, ХПК – хемијска потрошња кисеоника итд.)