На основу члана 31. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о оснивању Канцеларије за борбу против дрога 
	

	"Службени гласник РС", број 79 од 29. јула 2014.
 
Садржина Уредбе
Члан 1.
Овом уредбом оснива се Канцеларија за борбу против дрога (у даљем тексту: Канцеларија) и одређује њен делокруг, уређење, начин управљања и друга питања значајна за њен рад.
Канцеларија је служба Владе.
Делокруг Канцеларије
Члан 2.
Канцеларија обавља стручне, административне и оперативне послове за потребе Владе и послове који су заједнички министарствима и посебним организацијама, а који се односе на борбу против дрога.
Канцеларија координира рад органа државне управе на подручју борбе против дрога, као и прати и координира рад одговарајућих комисија и других радних тела из области борбе против дрога.
Канцеларија прати појаве, разматра питања, припрема и иницира доношење одговарајућег акта и обавља друге послове у вези са применом прописа у борби против дрога. 
	
Канцеларија учествује у припреми нацрта Националне стратегије за борбу против дрога (у даљем тексту: Стратегија), као и Нацрта акционог плана за спровођење стратегије (у даљем тексту: Акциони план), координира активности носилаца Акционог плана и прати спровођење Стратегије и Акционог плана.
Канцеларија учествује у изради нацрта закона, других прописа и аката којима се уређује област дрога и борбе против дрога у усклађивању прописа из ове области са прописима Европске уније, разматра питања и даје препоруке и предлоге за спровођење међународних конвенција из ове области.
Канцеларија прати и учествује у пословима који се односе на учешће Републике Србије у раду тела Европске уније и Уједињених нација на подручју борбе против дрога и координира систем који подразумева прикупљање објективних, упоредивих и поузданих података о дрогама, координира и прати постојећу методологију прикупљања, анализирања и доступности података о дрогама и борби против њихове злоупотребе и предлаже њихово унапређење и усклађивање у складу са препорукама Европског центра за праћење дрога и зависности од дрога (The European Monitoring Centre for Drugs and Drug Addiction – EMCDDA).
Канцеларија на основу прикупљених и достављених података израђује стандардизоване и годишње извештаје о дрогама и борби против дрога.
Канцеларија учествује у припреми, праћењу и спровођењу пројеката финансираних из фондова Европске уније и пројеката других међународних организација, везаних за делокруг рада Канцеларије и даје предлог расподеле средстава буџета Републике Србије намењеног борби против дрога и прати наменско трошење ових средстава.
Канцеларија даје претходно мишљење у поступку доношења општег и посебних програма и мера за борбу против дрога, програма за одвикавање од зависности и бриге о корисницима и зависницима од дрога, које подносе надлежна министарства и други надлежни органи.
Канцеларија сарађује са органима државне управе и органима јединица локалне самоуправе, установама социјалне заштите, васпитно образовним, културним, здравственим, научним и другим установама, верским заједницама, и другим удружењима, у поступку предлагања и спровођења превентивних мера и едукације везане за борбу против дрога, са становишта информисања грађана о утицају и штетности истих, осмишљава, координира и спроводи едукативне кампање.
Директор Канцеларије
Члан 3.
Канцеларијом руководи директор Канцеларије, кога поставља Влада на пет година, на предлог председника Владе.
Директор Канцеларије одговоран је Влади и председнику Владе. 
Директор Канцеларије је државни службеник на положају.
Заменик директора Канцеларије
Члан 4.
Директор Канцеларије има заменика, кога поставља Влада на пет година, на предлог директора Канцеларије.
Заменик директора Канцеларије помаже директору Канцеларије у оквиру овлашћења која му он одреди и замењује га ако је одсутан или спречен.
Заменик директора Канцеларије је државни службеник на положају.
Рок за доношење правилника
Члан 5.
Директор Канцеларије донеће правилник о унутрашњем уређењу и систематизацији радних места у Канцеларији у року од десет дана од дана постављења.
Ступање на снагу
Члан 6.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-8156/2014
У Београду, 24. јула 2014. године
Влада
Председник,
Александар Вучић, 
	с.р.