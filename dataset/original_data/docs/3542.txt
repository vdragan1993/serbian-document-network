На основу члана 122. став 2. тачка 3) Закона о државном
премеру и катастру и уписима права на непокретностима („Службени гласник РС”, бр.
83/92, 53/93, 48/94, 12/96, 15/96, 34/2001 и 25/2002),
Министар урбанизма и грађевина доноси
 
 
ПРАВИЛНИК
о 
техничким нормативима, начину рада код израде техничке документације и контроли 
техничке документације за извођење геодетских радова у инжењерско-техничким 
областима
„Службени гласник
РС“, број 59 од
19. септембра 2002.
 
 
I. УВОДНЕ ОДРЕДБЕ
 
Члан 1.
Овим правилником уређују се технички нормативи, начин рада
код израде техничке документације и контрола техничке документације за извођење
геодетских радова у инжењерско-техничким областима, у складу са Законом о државном
премеру и катастру и уписима права на непокретностима („Службени гласник РС”, бр.
83/92, 53/93, 48/94, 12/96, 15/96, 34/2001 и 25/2002).
 
Члан 2.
Када се израђује за потребе изградње објекта, геодетско-техничка
документација је саставни део одговарајуће техничке документације за изградњу објекта.

Изузетно, за радове малог обима за које се не израђује техничка
документација за изградњу објеката, не израђује се геодетско-техничка документација.
 
Члан 3.
Геодетско-техничка документација израђује се за потребе
извођења геодетских радова у инжењерско-техничким областима, и то за:
1) израду геодетских подлога за потребе инжењерских пројеката;
2) извођење геодетских радова у току реализације инжењерских
пројеката;
3) извођење геодетских радова на снимању изведеног стања
инжењерских објеката;
4) извођење геодетских радова на испитивању стабилности
тла и деформацији објеката.
 
II. ИЗРАДА ТЕХНИЧКЕ ДОКУМЕНТАЦИЈЕ
 
1. Идејни пројекат
геодетских радова
 
Члан 4.
Идејни пројекат геодетских радова израђује се по потреби,
на основу пројектног задатка, а ради обезбеђивања неопходних података за израду
главног пројекта, сагледавања концепције, обима, динамике, цене, потребних техничких
средстава и кадрова за извођење геодетских радова.
 
Члан 5.
Пројектни задатак је саставни део идејног пројекта и садржи
нарочито: предмет пројекта, основне захтеве инвеститора, рокове и услове реализације,
податке о расположивој документацији и подлогама за пројектовање, састав и опрему
пројекта, као и остале релевантне податке за израду пројекта.
Пројектни задатак за израду идејног пројекта саставља геодетска
служба инвеститора, уколико постоји, или специјализована геодетска организација
коју овласти инвеститор. 
Пројектни задатак за израду идејног пројекта обезбеђује
и оверава инвеститор радова.
 
Члан 6.
Одговорни пројектант на основу пројектног задатка одређује
обим и врсту претходних радова неопходних за израду идејног пројекта.
Претходни радови обухватају општу оцену квантитативних и
квалитативних карактеристика постојећих података и елабората и степена њихове употребљивости,
као и допунске геодетске радове неопходне за израду главног пројекта.
Резултати претходних радова приказују се у техничком извештају
о извршеним претходним радовима.
Технички извештај о извршеним претходним радовима са резултатима
мерења, рачунања и анализа представља сатавни део идејног пројекта.
 
Члан 7.
Идејни пројекат геодетских радова садржи нарочито:
1) опште податке о пројекту (предмет пројекта, подаци о
радилишту и пратећа документација);
2) пројектни задатак за израду идејног пројекта;
3) технички извештај о изради пројекта;
4) основе за израду пројекта (прописи, подаци и подлоге
за пројектовање);
5) технички извештај о претходним радовима (уколико су рађени);
6) идејно решење геодетских радова (садржај радова са разрадом
техничко-технолошке концепције по варијантама);
7) предмер и предрачун радова по варијантама;
8) вредновање и избор најповољније варијанте;
9) пројектни задатак за израду главног пројекта за изабрану
варијанту;
10) графичке прилоге, прорачуне, табеле и пратеће елаборате.
 
Члан 8.
У идејном пројекту могу бити израђене једна или више варијанти
за извођење геодетских радова.
Више варијанти за извођење геодетских радова израђују се
на захтев инвеститора или када пројектант процени да се на основу извршених претходних
радова и искустава код раније изведених радова, поуздано не може одредити најрационалнија
варијанта извођења геодетских радова.
Одговорни пројектант одређује ниво разраде појединих идејних
решења потребних за доношење одлуке о избору најповољније варијанте за извођење
геодетских радова.
Члан 9.
За сваку варијанту извођења геодетских радова израђује се
глобални предмер и предрачун радова који обухвата: дефинисање појединих врста радова,
потребно време реализације, кадрове, средства и цену радова.
Ако се израђује више варијанти за извођење геодетских радова,
вредновање појединих варијанти које испуњавају постављене захтеве и избор најповољније
варијанте, врши се упоређењем потребних трошкова, времена извођења, квалитета радова
и ангажованих ресурса.
 
2. Главни пројекат
геодетских радова
 
Члан 10.
Главни пројекат геодетских радова израђује се на основу
пројектног задатка који чини саставни део главног пројекта. Пројектни задатак обезбеђује
и оверава инвеститор.
Кад је за извођење геодетских радова израђен идејни пројекат,
главни пројекат представља његову детаљну разраду.
 
Члан 11.
Пројектни задатак за израду главног пројекта садржи нарочито:
предмет задатка, податке о расположивој документацији, основне захтеве и ограничења
(време, материјална средства, расположива опрема и кадрови, специфичност намене,
утицај на животну средину и друге битне податке), избор подлога за пројектовање,
начин обраде, састав и опрему пројекта.
 
Члан 12.
Одговорни пројектант на основу пројектног задатка одређује
обим и врсту претходних радова за израду главног пројекта геодетских радова.
Технички извештај о извршеним претходним радовима са оценом
постојећих података, резултатима мерења, рачунања и анализа представља саставни
део главног пројекта.
 
Члан 13.
Главни пројекат геодетских радова садржи нарочито:
1) пројектни задатак за израду главног пројекта геодетских
радова;
2) опште податке о пројекту (предмет пројекта, подаци о
радилишту и пратећа документација);
3) технички извештај о изради пројекта;
4) основе за израду пројекта (прописи, решења из идејног
пројекта, подлоге за пројектовање);
5) технички извештај о претходним радовима (уколико су рађени);
6) пројектно решење геодетских радова (садржај и техничко--технолошка
разрада радова, смернице и упутства за извођење);
7) организацију геодетских радова и техничке услове извођења
радова (опис и редослед активности, време реализације, опрема, састав екипа и мере
заштите на раду);
8) предмер и предрачун радова (врста, обим и цена радова);
9) графичке прилоге, прорачуне, табеле и пратеће елаборате.
 
3. Пројекат
изведеног стања
 
Члан 14.
Пројекат изведеног стања јесте главни пројекат, са изменама
насталим у току извођења радова, допуњен ситуационим планом изведених радова у одговарајућој
инжењерско-техничкој области.
Ситуациони план изведених радова у одговарајућој инжењерско-техничкој
области садржи снимање насталих просторних промена и пројектом предвиђених карактеристичних
детаља на самом инжењерско-техничком објекту (ситуациони план темељне јаме, изведеног
темеља, снимање и утврђивање осовина изведеног стања појединих делова објекта, снимање
лежишта код великих челичних и бетонских конструкција, снимање подземних инсталација
и др.).
Измене главног пројекта у току извођења геодетских радова
обављају се по истом поступку по коме се врши његова израда.
Измене мањег обима које не изазивају измене пројектоване
концепције геодетских радова може обавити извођач геодетских радова по налогу или
одобрењу лица које врши стручни надзор.
Пројекат изведеног стања је, заједно са другом техничком
документацијом, основ за технички пријем објекта, добијање употребне дозволе и одржавање
објекта.
 
Члан 15.
Уз пројекат изведеног стања извођач геодетских радова израђује
и прилаже следећу техничку документацију:
1) технички извештај о реализацији радова из главног пројекта;
2) елаборат оригиналних геодетских мерења и рачунања током
извођења објекта, закључно са завршним радовима за технички пријем објекта;
3) елаборат оригиналних геодетских мерења, рачунања и анализа
резултата осматрања тла и објекта у току грађења, у складу са Правилником о садржини
и начину осматрања тла и објекта у току грађења и употребе („Службени гласник РС”,
број 13/98); 
4) дневник геодетских радова;
5) књигу инспекције.
 
III. КОНТРОЛА ГЕОДЕТСКО-ТЕХНИЧКЕ
ДОКУМЕНТАЦИЈЕ
 
Члан 16.
Идејни и главни пројекат подлежу контроли.
Контрола идејног пројекта обухвата нарочито: проверу концепције
геодетских радова са аспекта погодности примене одређених метода и средстава код
извођења радова, услова извођења геодетских радова, савремености техничких решења,
усклађености са захтевима објекта и организацијом грађења, као и усклађеност предложених
решења са прописима.
Контрола главног пројекта обухвата нарочито: проверу усклађености
пројекта са законом и другим прописима, техничким нормативима и стандардима који
се примењују при извођењу одговарајуће врсте техничких радова.
Ако вршилац контроле главног пројекта утврди да је неопходна
провера тачности нумеричких резултата појединих делова главног пројекта даће упутства
инвеститору и пројектанту главног пројекта да обезбеде допунске доказе о исправности
и тачности главног пројекта или ће, на захтев инвеститора, сам да изврши потребне
нумеричке контроле главног пројекта.
 
Члан 17.
О извршеној контроли идејног и главног пројекта саставља
се извештај који садржи нарочито:
1) податке о инвеститору;
2) назив и локацију радилишта, односно радова;
3) назив пројекта који је предмет контроле;
4) податке о извођачу радова на изради пројекта;
5) лично име и звање главног пројектанта;
6) основни опис и садржај делова пројекта;
7) доказе да организација која је извршила контролу техничке
документације и лица која су учествовала у вршењу те контроле, испуњавају услове
за вршење контроле;
8) датум вршења контроле;
9) закључак о извршеној контроли, којим се:
(1) утврђује да је пројекат израђен у складу са пројектним
задатком и усклађен са законом и другим прописима, техничким нормативима и стандардима;
(2) утврђују неправилности техничке документације и инвеститору
предлажу мере за њихово отклањање.
 
Члан 18.
Исправност идејног и главног пројекта потврђује се на три
примерка пројекта, тако што се на насловној страни сваког посебног дела свеске пројекта
ставља печат који садржи речи: „Пројекат се прихвата”, податке о организацији која
је извршила контролу, датум вршења контроле и потпис овлашћеног лица које врши ту
контролу, оверен печатом.
 
IV. САСТАВ И ОПРЕМА ГЕОДЕТСКО-ТЕХНИЧКЕ
ДОКУМЕНТАЦИЈЕ
 
Члан 19.
Геодетско-техничка документација саставља се и опрема у
облику свезака (књига) формата А4 коричених тврдим повезом и нумерисаних страна.
Текст, нумерички записи и цртежи у документацији морају
бити јасни и читљиви.
Графички прилози који су саставни део документације склапају
се у формат А4, а затим се кориче или стављају у посебну преграду на крају свеске.
Графичке прилоге који се налазе у посебној прегради потписује
и оверава одговорни пројектант.
Странице свезака техничке документације нумеришу се у континуитету,
а цртежи се нумеришу као прилози, без обзира да ли су коричени или слободни.
 
Члан 20.
Свеска техничке документације садржи: насловну страну, легенду
свеске, попис осталих свезака техничке документације, садржај свеске, пратећу документацију
и садржај прописан овим правилником за одређену врсту пројекта.
 
Члан 21.
У заглављу насловне стране свеске исписује се назив организације
која је израдила техничку документацију, у средини насловне стране свеске исписује
се назив пројекта, а у доњем делу насловне стране свеске исписује се месец и година
формирања свеске.
Текст из става 1. овог члана исписује се на корицама сваке
свеске техничке документације.
 
Члан 22.
Легенда свеске је текстуална целина која следи иза насловне
стране и садржи нарочито: напомене везане за материју изложену у свесци, податак
о томе када је свеска формирана и у колико примерака, назив инвеститора и субјекта
који је израдио документацију, списак лица који су учествовали у пројектовању и
у ком својству и потписе одговорних лица.
 
Члан 23.
Пратећа документација из члана 7. тачка 1) и члана 13. тачка
2) овог правилника садржи нарочито:
1) доказ да извођач радова испуњава услове за израду техничке
документације;
2) акт о именовању одговорног пројектанта и овлашћење за
пројектовање;
3) извештај о извршеној контроли.
У случају када се техничка документација израђује у више
свезака, пратећа документација се улаже само у прву свеску.
 
Члан 24.
Овај
правилник ступа на снагу осмог дана од дана објављивања у „Службеном гласнику Републике
Србије”.
 
Број 110-00-00043/2002-01
У Београду, 9. септембра
2002. године
Министар,
проф. др 
Драгослав Шумарац,
с.р.