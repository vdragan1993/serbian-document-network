Редакцијски пречишћен текст

 

 

 

 

На
основу члана 8. став 2. Закона о добровољним пензијским фондовима и пензијским плановима
(„Службени гласник РС”, број 85/2005), 

Гувернер
Народне банке Србије доноси


 


 


ОДЛУКУ


о минималним условима
организационе и техничке оспособљености друштва за управљање добровољним
пензијским фондом

„Службени гласник РС“,
бр. 23 од 17.марта 2006, 23 од 13. марта 2013 - 
др. одлука

 

 

1. Овом одлуком утврђују се
минимални услови организационе и техничке оспособљености које је друштво за управљање
добровољним пензијским фондом (у даљем тексту: друштво за управљање фондом) дужно
да испуни.
 

2. Организациона и техничка
оспособљеност друштва за управљање фондом мора одговарати сложености, ризичности
и обиму послова које то друштво обавља и мора обезбедити да његово функционисање
буде у складу с добрим правилима струке, пословном етиком и принципима корпоративног
управљања.
 

3. Организационом оспособљеношћу
друштва за управљање фондом, у смислу ове одлуке, сматра се успостављање такве организације
тог друштва која му омогућава да успешно обавља своју делатност, и то у обиму који
је планиран, односно предвиђен општим актима овог друштва којима су утврђени његова
организациона структура, процедура и кадрови.

Функционисање друштва за управљање
фондом у складу с принципима корпоративног управљања подразумева:

1) образовање организационих
целина тог друштва које одговарају обиму и врсти послова које оно обавља;

2) јасно дефинисање делокруга
организационих целина тог друштва којима се обезбеђује несметани проток информација;

3) прописивање прецизних пословних
процедура;

4) установљавање таквог система
одговорности који ће бити усклађен с пословима који се обављају и значајем одлука
које се доносе, и то на начин којим се обезбеђује ефикасна контрола ризика из пословања
тог друштва;

5) успостављање одговарајућих
хоризонталних веза, односно координације између организационих целина тог друштва
и лица с посебним овлашћењима и одговорностима у овом друштву;

6) успостављање одговарајућих
вертикалних веза, односно субординације између органа тог друштва, лица с посебним
овлашћењима и одговорностима и других лица запослених у овом друштву, као и између
његових ширих и ужих организационих целина;

7) успостављање и стално унапређивање
система интерне контроле у том друштву.
 

4. Под минималним условима
организационе оспособљености друштва за управљање фондом, у смислу ове одлуке, подразумевају
се услови утврђени актима о његовој унутрашњој организацији и о систематизацији
радних места у том друштву, одлуком о организовању његових организационих целина,
правилником о раду интерне ревизије и другим актима.

Општим актима друштва за управљање
фондом којима се уређују послови органа управе и надзора потребно је утврдити да
те послове могу обављати физичка лица која имају добру пословну репутацију, тј.
пословни углед (који се процењује на основу њихове биографије, стручних квалификација
и дотадашњег рада), утврдити одговарајућу квалификациону структуру запослених с
потребним радним стажом за свако радно место, као и динамику попуњавања систематизованих
радних места која треба да прати планирано повећање обима послова и ширење организационе
мреже тог друштва, а потребно је утврдити и да инвестиционе одлуке у овом друштву
могу доносити само портфолио менаџери из члана 8. став 3. Закона о добровољним пензијским
фондовима и пензијским плановима. 
 

5. Под минималним условима
техничке оспособљености друштва за управљање фондом, у смислу ове одлуке, подразумева
се обезбеђење пословног простора за обављање послова тог друштва који задовољава
прописане стандарде у односу на планирани број запослених, као и обезбеђење рачунарске
и друге опреме и програмских подршки који по обиму и техничким својствима одговарају
броју запослених и планираном обиму пословања овог друштва (хардверски и софтверски
систем и др.).

Друштво за управљање фондом
обавезно је да обезбеди пословни простор у свом власништву, што се доказује одговарајућом
документацијом, или да тај простор обезбеди закупом на неодређено или одређено време,
с тим да време закупа не може бити краће од три године, што се доказује уговором
између тог друштва и закуподавца.
 


6. 
Престала је да важи (види чл. 53. и 54. 
Одлуке - 23/2013-7)
 

7. Друштво за управљање фондом
дужно је да поседује систем информационе технологије (у даљем тексту: ИТ систем)
који обезбеђује следеће податке из електронске датотеке: 

1) о уговорима, и то:

– о чланству (према обвезнику
уплате пензијског доприноса),

– о пензијским плановима,

– за програмиране исплате акумулираних
средстава са индивидуалних рачуна; 

2) о захтевима, и то:

– за повлачење акумулираних
средстава са индивидуалних рачуна програмираном исплатом, 

– о преносу с рачуна,

– о једнократним исплатама
у случају смрти члана фонда, куповине ануитета од друштва за осигурање, ванредних
трошкова лечења члана фонда и трајне неспособности за рад члана фонда;

3) о индивидуалним рачунима
чланова фонда;

4) о члановима фонда који пензију
примају у виду програмираних исплата;

5) о нето вредности имовине
у поседу фонда која је усклађена с подацима кастоди банке.

 

8. 
Престала је да важи (види чл. 53. и 54. 
Одлуке - 23/2013-7)

 

9.
Ова одлука ступа на снагу осмог дана од дана објављивања у „Службеном гласнику РС”,
а примењује се од 1. априла 2006. године. 

 

 

О. број 19

У Београду, 10. марта 2006. године

Гувернер

Народне банке Србије,

Радован Јелашић, с.р.