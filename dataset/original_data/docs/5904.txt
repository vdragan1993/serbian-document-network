Редакцијски пречишћен текст


ЗАКОН



о признавању сорти пољопривредног и шумског биља

„Службени лист СРЈ”, бр. 12 од 6. 

марта 1998, 37 од 3. 

јула 2002, 


"Службени 
гласник РС", бр. 135 од 21. децембра 2004 - 
др. закон, 18 од 24. фебруара 2005 - 
др. закон, 
45 од 31. маја 2005 - 
др. закон

 

 

I. ОСНОВНЕ ОДРЕДБЕ

 

Члан 1.

Овим законом се уређују признавање новостворених сорти пољопривредног и шумског биља (у даљем тексту: новостворене сорте) и одобравање увођења у производњу страних сорти пољопривредног и шумског биља (у даљем тексту: стране сорте), осим цвећа и хортикултурног биља.*

 

*Службени лист СРЈ, број 37/2002

 

Члан 2.

Новостворена сорта признаје се, односно одобрава се увођење стране сорте у производњу ако је та сорта резултат селекције, односно ако се биолошки разликује од друге признате сорте односно стране сорте чије је увођење у производњу одобрено, а која је у процесу признавања послужила као стандардна сорта (у даљем тексту: стандард).

Сортом, у смислу овог закона, сматрају се популације, клонови, линије, родови, хибриди, међуврсни хибриди, сојеви микроорганизама, модификовани организми и подлоге биљних врста, без обзира на извор, односно на полазни материјал из кога су настали.

 

Члан 3.

У поступку признавања новостворене сорте и одобравања увођења у производњу стране сорте, по одредбама овог закона, утврђује се њихов квалитет и друге битне особине, на основу којих се те сорте могу признати односно одобрити, а семе и садни материјал тих сорти умножавати и стављати у промет као сортни на територији Савезне Републике Југославије.

 

Члан 4.

Новостворена сорта се признаје, а увођење у производњу стране сорте се одобрава на основу резултата испитивања одређених битних особина сорте. Битним особинама сорте сматрају се:

1) већи физички обим приноса;

2) квалитет производа, садржај беланчевина, угљених хидрата, масти, минералних материја, витамина, арома и сл.;

3) отпорност на биљне болести, штеточине, корове, високе и ниске температуре и остале неповољне чиниоце у току производње;

4) друге особине које су од утицаја на повећање обима производње, или побољшање квалитета производа.

 

Члан 5.

Право ствараоца сорте и оплемењивача је да као стваралац односно оплемењивач буде назначен у пријави и свим исправама које се односе на признавање новостворене сорте.

Кад је новостворена сорта резултат стваралачког рада више оплемењивача, наводе се сви оплемењивачи по редоследу који одговара њиховом доприносу у том стваралаштву.

Материјално право ствараоца новостворене сорте састоји се у праву да сорту користи и с њом располаже као и да остварује право на накнаду за коришћење те сорте.

 

II. ПРИЗНАВАЊЕ НОВОСТВОРЕНЕ СОРТЕ И ОДОБРАВАЊЕ УВОЂЕЊА У ПРОИЗВОДЊУ СТРАНЕ СОРТЕ

 

1. Подношење захтева

 

Члан 6.

Поступак за признавање новостворене сорте, односно за одобравање увођења у производњу стране сорте покреће се на основу захтева поднесеног у писменом облику (у даљем тексту: захтев).

Захтев за признавање новостворене сорте подноси стваралац сорте, а за одобравање увођења у производњу стране сорте – стваралац сорте или његов овлашћени заступник.

Захтев из ст. 1. и 2. овог члана подноси се посебно за сваку сорту.

Савезни орган надлежан за послове признавања сорти пољопривредног и шумског биља (у даљем тексту: надлежни савезни орган) прописује садржину, податке и образац захтева из става 1. овог члана, као и критеријуме за одређивање назива сорте.

 

Члан 7.

Захтев се подноси надлежном савезном органу.

На тражење надлежног савезног органа, подносилац захтева дужан је да достави на увид документацију о раду на стварању нове сорте, а документација о раду на стварању стране сорте мора бити преведена на српски језик.

Подаци у захтеву и документацији из става 1. овог члана који се односе на порекло изворног материјала и на опис процеса стварања нове сорте су службена тајна.

 

2. Оцењивање захтева

 

Члан 8.

На основу података у захтеву и података у документацији из члана 7. став 2. овог закона проверавају се особине сорте.

Ако се провером из става 1. овог члана утврди да нема основа за испитивање сорте на огледном пољу, надлежни савезни орган ће донети решење којим се одбија захтев за признавање новостворене сорте, односно којим се одбија одобравање увођења у производњу стране сорте.

 

3. Испитивање сорте

 

Члан 9.

Испитивањем сорте у огледном пољу и лабораторији утврђује се производна вредност сорте, квалитет и друге битне особине из члана 4. овог закона по којима сорта надмашује стандард.

Испитивање сорте из става 1. овог члана врши се по методи коју прописује надлежни савезни орган.

 

Члан 10.

Надлежни савезни орган је дужан да обавести подносиоца захтева да ће сорта бити испитивана на огледном пољу и да од њега затражи потребну количину узорка сорте ради тог испитивања.

На основу обавештења из става 1. овог члана, подносилац захтева дужан је да благовремено достави надлежном савезном органу узорак сорте, у количини и на начин који пропише надлежни савезни орган.

Ако подносилац захтева не испуни услове прописане ставом 2. овог члана, захтев ће се одбацити.

 

Члан 11.

Испитивање сорте у огледном пољу и лабораторији врши се под шифрованим ознакама које представљају службену тајну. Шифре се отварају и затварају сваке године и о добијеним резултатима надлежни савезни орган обавештава подносиоца захтева.

 

Члан 12.

Испитивање сорте на огледном пољу, односно у лабораторији врши правно или физичко лице које има потребну опрему и стручни кадар за вршење тих испитивања (у даљем тексту: извођач огледа).

Надлежни савезни орган прописује услове из става 1. овог члана и решењем утврђује да правно или физичко лице испуњава те услове.

Надлежни савезни орган закључује уговор са извођачем огледа за испитивање сорти у огледном пољу, односно у лабораторији.

 

Члан 13.

Испитивање сорте у огледном пољу ради утврђивања битних особина сорте из члана 4. овог закона, траје 
две године,* а испитивање микроорганизма – три генерације.

Дужина трајања испитивања сорти шумског биља утврдиће се по методи коју прописује надлежни савезни орган.*

 

*Службени лист СРЈ, број 37/2002

 

Члан 14.

Испитивање сорте у огледном пољу и лабораторији ради утврђивања њених биолошких особина, врши се посебно за сваку културу или групу култура по методи, коју пропише надлежни савезни орган.

Испитивање сорте на огледном пољу врши се истовремено са стандардом, који одређује надлежни савезни орган.

Као стандард може се одредити само призната или страна сорта чије је увођење у производњу одобрено, која по својим биолошким и другим особинама има највећу вредност за намену за коју се врши испитивање.

Изузетно од одредбе става 3. овог члана, ако за поједину врсту биља није призната ниједна домаћа сорта, нити је одобрена страна сорта, као стандард узеће се домаћа или одомаћена страна сорта која се користи у производњи, а која има највећу вредност за намену за коју се врши испитивање.

Ако се за поједину врсту биља не може за одређене намене одредити стандард из ст. 3. и 4. овог члана, сорта се испитује без стандарда, али само за одређену намену због које је поднесен захтев.

 

Члан 15.

На основу предлога подносиоца захтева сорта се може испитивати и у производном огледу.

Под производним огледом из става 1. овог члана подразумева се површина чија се величина за поједине врсте биља одређује методом за испитивање сорти у производном огледу.

У производном огледу сорта се може испитивати само ако је већ укључена у испитивање ради признавања или одобравања и ако је издато решење о одобравању испитивања у производном огледу.

Предлог за испитивање сорте у производном огледу подноси се надлежном савезном органу са предлогом локације и величине производног огледа.

Решење о одобравању испитивања у производном огледу доноси надлежни савезни орган у року од 30 дана од дана пријема предлога.

У решењу којим се одобрава производни оглед одређују се величина и место производног огледа.

 

Члан 16.

Извођач огледа који је закључио уговор о испитивању сорте у огледном пољу односно лабораторији, дужан је да према прописаној методи из члана 9. став 2. овог закона и обавезама из уговора, достави надлежном савезном органу резултате испитивања.

 

4. Обрада резултата

 

Члан 17.

Надлежни савезни орган врши обраду годишњих и завршних резултата добијених на огледном пољу, односно у лабораторији.

Обрада података из става 1. овог члана врши се по методи коју пропише надлежни савезни орган.

Коначни резултати испитивања достављају се надлежном савезном органу ради оцене вредности испитиване сорте.

 

5. Оцена вредности сорте

 

Члан 18.

На основу резултата испитивања надлежни савезни орган оцењује да ли су испуњени услови за признавање новостворене сорте, односно за одобравање увођења у производњу стране сорте.

Новостворена сорта ће се признати, односно страној сорти ће се одобрити увођење у производњу, ако по некој од битних особина из члана 4. овог закона надмашује стандард.

Ако сорта поврћа после прве године испитивања у огледном пољу покаже боље резултате од стандарда, подносилац захтева може поднети надлежном савезном органу захтев за привремено признавање новостворене сорте поврћа, односно привремено одобравање увођења у производњу стране сорте поврћа.*

Ако испитивана сорта из става 3. овог члана и после друге године испитивања покаже боље резултате од стандарда, признаће се, односно одобриће се њено увођење у производњу.*

 

*Службени лист СРЈ, број 37/2002

 

6. Доношење решења о вредности сорте и упис сорте у регистар

 

Члан 19.

Решење о признавању новостворене сорте, односно о одобравању увођења у производњу стране сорте 
и привременом признавању новостворене сорте поврћа, односно привременом одобравању увођења у производњу стране сорте поврћа* 
или о одбијању захтева доноси надлежни савезни орган.

 

*Службени лист СРЈ, број 37/2002

 

Члан 20.

Сорту за коју је донето решење из члана 19. овог закона, надлежни савезни орган уписује у регистар новостворених, односно одобрених страних сорти.

За време за које је сорта уписана у регистар из става 1. овог члана репродукциони материјал сорте може се стављати у промет као сортни.

Надлежни савезни орган прописује садржај регистра.

 

7. Брисање сорте из регистра

 

Члан 21.

Надлежни савезни орган доноси решење о брисању сорте из регистра:

1) ако то затражи подносилац захтева;

2) ако стваралац сорте или његов овлашћени заступник не обезбеди узорак сорте из члана 23. овог закона;

3) ако од дана уписа у регистар протекне 25 година – за сво биље, осим за воћарске културе, винову лозу и шумско биље.*

Сорта која је брисана из регистра може се стављати у промет највише три године од дана брисања из регистра.

На захтев ствараоца сорте или његовог овлашћеног заступника сорта која је брисана из регистра, може се поново пријавити за признавање, односно одобравање увођења у производњу.

 

*Службени лист СРЈ, број 37/2002

 

8. Објављивање сорте

 

Члан 22.

Списак новостворених и страних сорти које су уписане, односно брисане из регистра надлежни савезни орган објављује у „Службеном листу СРЈ” у року од 30 дана од дана доношења решења.

 

9. Одржавање сорте, чување узорака и узгајање матичних стабала

 

Члан 23.

Стваралац сорте или његов овлашћени заступник дужан је да одржава сорту док је иста уписана у регистар из члана 20. овог закона.

На захтев надлежног савезног органа стваралац сорте или његов овлашћени заступник дужан је да, у року од 15 дана, достави узорак сорте из става 1. овог члана.

 

10. Трошкови поступка

 

Члан 24.

Трошкове поступка признавања новостворене сорте и одобравања увођења у производњу стране сорте сноси подносилац захтева.

Трошкове поступка испитивања новостворене и стране сорте у производним огледима из члана 15. овог закона сноси подносилац захтева, а уплаћује их непосредно извођачу производног огледа.

За трошкове поступка признавања новостворене сорте и одобравања увођења стране сорте плаћа се накнада. Висину накнаде трошкова поступка утврђује Савезна влада.

 

III. КОНТРОЛА УВОЗА СЕМЕНА И САДНОГ МАТЕРИЈАЛА

 

Члан 25.

Семе и садни материјал пољопривредног и шумског биља намењени репродукцији (у даљем тексту: репродукциони материјал) могу се увозити као сортни само ако су од страних сорти за које је одобрено увођење у производњу, признатих новостворених сорти и домаћих и одомаћених страних сорти.

Изузетно од одредбе става 1. овог члана, на основу сагласности надлежног савезног органа може се увозити, уносити или примати репродукциони материјал од страних сорти за које није одобрено увођење у производњу, односно непризнатих ново-створених сорти, односно сорти које нису домаће и одомаћене стране сорте, ако се увози за оплемењивање биља и вођење поступка одобравања увођења у производњу страних сорти и ако се привремено увози ради умножавања за потребе извоза.

Сагласност из става 2. овог члана надлежни савезни орган даје у року од 30 дана од дана пријема захтева.

Репродукциони материјал који се увози сагласно одредби става 1. овог члана мора бити снабдевен одговарајућим документом о сортности и квалитету, који издаје надлежни орган земље извознице који је вршио контролу сортности и квалитета у поступку производње репродукционог материјала.

 

Члан 26.

Репродукциони материјал који се увози, уноси или прима подлеже прописаној контроли сортности и квалитета из члана 25. овог закона, коју врши савезни гранични инспектор за заштиту биља на граничном прелазу.

Ако се увози, уноси или прима репродукциони материјал од страних сорти за које није одобрено увођење у производњу, односно непризнатих новостворених сорти, односно сорти које нису домаће и одомаћене стране сроте, или репродукциони материјал који не поседује сагласност из члана 25. став 2. односно одговарајући документ из члана 25. став 4. овог закона, савезни гранични инспектор за заштиту биља доноси решење о забрани увоза тог репродукционог материјала.

Решењем из става 2. овог члана савезни гранични инспектор за заштиту биља наредиће да се репродукциони материјал врати пошиљаоцу или уништи.

Репродукциони материјал који грађани уносе или који примају поштом, органи царинске службе предају савезном граничном инспектору за заштиту биља ради контроле сортности и квалитета.

Органи царинске службе не могу царинити репродукциони материјал, односно не могу га упућивати на царињење другим царинарницама док од савезног граничног инспектора за заштиту биља на граничном прелазу преко кога се увози не добију потврду о извршеној обавезној контроли сортности и квалитета, односно потврду да је репродукциони материјал сортан или да је надлежни савезни орган дао сагласност за увоз тог материјала.

Против решења савезног граничног инспектора за заштиту биља из става 3. овог члана може се надлежном савезном органу изјавити жалба у року од осам дана од дана достављања решења.

Надлежни савезни орган прописује начин обавештавања о приспећу репродукционог материјала, начин вршења контроле сортности и квалитета и начин уништавања репродукционог материјала.

 

IV. КАЗНЕНЕ ОДРЕДБЕ

 

Члан 27.

Новчаном казном од 
300.000* до 3.000.000 динара казниће се за привредни преступ:

1) правно лице – подносилац захтева за признавање новостворене сорте, односно за одобравање увођења у производњу стране сорте ако врши испитивање сорте у производним огледима без решења којим је одобрен производни оглед (члан 15. став 3);

2) правно лице ако стави у промет репродукциони материјал сорте која није уписана у регистар новостворених сорти и страних сорти којима је одобрено увођење у производњу (члан 20. став 2);

3) правно лице ако стави у промет репродукциони материјал сорте након протека рока од три године од дана брисања сорте из регистра (члан 21. став 2).

За радње из става 1. овог члана казниће се за привредни преступ и одговорно лице у правном лицу новчаном казном од 
20.000* до 200.000* динара.

 

*Службени лист СРЈ, број 37/2002

 

Члан 28.

Новчаном казном од 
100.000* до 1.000.000* динара казниће се за прекршај и:

1) правно лице ако врши испитивање сорте на огледном пољу, односно лабораторији, а није испунило прописане услове нити је закључило уговор за извођење огледа са надлежним савезним органом (члан 12);

2) правно лице – извођач огледа ако после испитивања сорте на огледном пољу не достави надлежном савезном органу резултате испитивања потребне за обраду (члан 16);

3) правно лице – стваралац сорте или његов овлашћени заступник ако не одржава сорту уписану у регистар или исту не достави надлежном савезном органу (члан 23).

За радње из става 1. овог члана казниће се за прекршај и одговорно лице у правном лицу новчаном казном од 
6.300* до 63.000* динара.

Новчаном казном у износу од 
4.500* до 21.000* динара казниће се за прекршај физичко лице ако врши испитивање сорте на огледном пољу, односно лабораторији, а није испунио услове нити је закључио уговор за извођење огледа са надлежним савезним органом (члан 12).

 

*Службени лист СРЈ, број 37/2002

 

V. ЗАВРШНЕ ОДРЕДБЕ

 

Члан 29.

Надлежни савезни орган ће утврдити спискове новостворених и страних сорти пољопривредног и шумског биља које су до дана ступања на снагу овог закона признате, односно којима је одобрено увођење у производњу, 
до 31. децембра 2002. године.*

 

*Службени лист СРЈ, број 37/2002

 

Члан 30.

Надлежни савезни орган ће утврдити списак домаћих и одомаћених страних сорти пољопривредног и шумског биља које се налазе оправдано у производњи, у року од 90 дана од дана ступања на снагу овог закона.

 

Члан 31.

Прописи за извршење овог закона донеће се у року од шест месеци од дана ступања на снагу овог закона.

 

Члан 32.

Даном ступања на снагу овог закона престају да важе одредбе чл. 1. до 36а, чл. 62а. и 62б, чл. 63. од тач. 1. до 7. и чл. 64. до 71, као и члан 55. Закона о признавању новостворених, одобравању увођења у производњу страних и заштити сорти пољопривредног и шумског биља („Службени лист СФРЈ”, бр. 38/80, 82/90 и „Службени лист СРЈ”, бр. 28/96).

 

Члан 33.

Овај закон ступа на снагу осмог дана од дана објављивања у „Службеном листу СРЈ”.