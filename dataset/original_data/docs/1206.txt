На основу члана 12. став 4. Закона о заштити државне границе („Службени гласник РС”, број 97/08),
Министар унутрашњих послова доноси
   
ПРАВИЛНИК
о обрасцу захтева за издавање граничне дозволе, обрасцу граничне дозволе и начину и роковима њеног издавања 
"Службени гласник РС", број 120 од 21. децембра 2012.
Члан 1.
Овим правилником прописује се образац захтева за издавање граничне дозволе, образац граничне дозволе, као и начин и рокови њеног издавања.
Члан 2.
Образац захтева за издавање граничне дозволе дат је у Прилогу 1. овог правилника и чини његов саставни део.
Члан 3.
О захтеву за издавање граничне дозволе, као и о одузимању граничне дозволе, одлучује организациона јединица граничне полиције у сагласности са надлежном царинарницом.
Уз захтев за издавање граничне дозволе, подносилац је у обавези да достави и доказе којима потврђује постојање оправданог интереса за издавање граничне дозволе, у складу са Законом о заштити државне границе. 
Образац дозволе дат је у Прилогу 2. овог правилника и чини његов саставни део.
Члан 4.
Гранична дозвола издаје се у року од 60 дана од дана подношења захтева, са роком важења до једне године.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
Број 11387/2012-3
У Београду, 13. децембра 2012. године
Министар
унутрашњих послова,
Ивица Дачић, с.р.