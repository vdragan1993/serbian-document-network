Ha основу члана 33. ст. 2. и 3. Закона о Влади („Службени гласник PC”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси
ОДЛУКУ
о образовању Радне групе за стручну редактуру превода правних тековина Европске уније

	"Службени гласник РС", број 115 од 26. децембра 2013.
 
1. Образује се Радна група за стручну редактуру превода правних тековина Европске уније (у даљем тексту: Радна група), на време до ступања Републике Србије у пуноправно чланство у Европској унији.
2. Радна група проверава тачност стручних термина у преводима правних тековина Европске уније на српском језику и одговорна је за квалитет и тачност превода с обзиром на одговарајућу стручну област и за утврђивање стандардизоване стручне терминологије у свим областима које обухвата право Европске уније.
3. Ужи састав Радне групе чине координатори за стручну редактуру.
Шири састав Радне групе чине координатори за стручну редактуру и стручни редактори.
Координатори за стручну редактуру и стручни редактори су представници министарстава и посебних организација, односно других надлежних органа и организација, за оне области које су у надлежности тих органа и организација у погледу праћења прописа Европске уније, у складу са законом и уз коришћење података о подели надлежности унетих у електронску базу података која прати Национални програм за усвајање правних тековина Европске уније (НПАА).
Председник Радне групе је представник Канцеларије за европске интеграције.
4. Чланове Радне групе именује Влада посебним актом, на предлог Канцеларије за европске интеграције. Канцеларија за европске интеграције предлаже чланове Радне групе након консултација са министарствима и посебним организацијама, односно другим надлежним органима и организацијама.
Стручни редактори морају добро познавати домаће прописе и право Европске уније у области у којој обављају стручну редактуру, владати енглеским језиком и, по могућности, познавати још неки од званичних језика Европске уније.
5. Пословник Радне групе доноси Радна група у ужем саставу.
6. Канцеларија за европске интеграције пружа стручну и административно-техничку потпору Радној групи и обезбеђује материјалне и друге услове за њен рад.
7. Стручни редактори имају право на накнаду за рад у Радној групи, чија се висина утврђује посебним актом Владе.
8. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-11129/2013
У Београду, 25. децембра 2013. године
Влада
Председник, 
Ивица Дачић, 
	с.р.