ЗАКОН

о
супстанцама које се користе у недозвољеној производњи опојних дрога и
психотропних супстанци

„Службени
гласник РС”, број 107 од 2. 
децембра 2005.

 

 

I.
ОСНОВНЕ ОДРЕДБЕ

 

Члан
1.

Овим законом уређују
се услови за производњу и промет на велико супстанци које се користе у
недозвољеној производњи опојних дрога и психотропних супстанци (у даљем тексту:
прекурсори), надзор у овој области ради спречавања њихове злоупотребе или
коришћења у недозвољене сврхе, као и друга питања од значаја за ову област.

 

Члан 2.

Изрази употребљени у
овом закону имају следеће значење:

1) прекурсор је
супстанца утврђена Списком прекурсора, као и смеша супстанци или природни
производ који садржи прекурсор, а који се користе за недозвољену производњу
опојних дрога и психотропних супстанци, осим лекова и других препарата који
садрже прекурсоре који су тако сједињени да се не могу лако, једноставно и на
економично исплатив начин прерадити и употребити;

2) супстанца ван
Списка прекурсора јесте свака супстанца која може да се употреби за недозвољену
производњу опојних дрога и психотропних супстанци, а није утврђена Списком
прекурсора;

3) производња
прекурсора је њихово добијање синтезом или изоловањем из природне или
синтетичке смеше супстанци, њихова модификација, пречишћавање, прерада, паковање
и мешање ради добијања полупроизвода или готових производа коришћењем
хемијских, физичких и биолошких процеса, а обавља је правно лице;

4) промет прекурсора
је промет прекурсора на велико (у даљем тексту: промет) који обухвата: увоз,
извоз, транзит, превоз, складиштење, испоруку, продају, куповину, посредовање
при куповини или продаји прекурсора, као и свако руковање прекурсорима, а који
обавља правно лице уз новчану накнаду или без плаћања, односно без наплате
противвредности;

5) транзит
прекурсора је превоз прекурсора преко територије Републике Србије, без
претовара, истовара или замене пошиљке од уласка на територију до изласка са
територије Републике Србије;

6) превоз прекурсора
је преношење прекурсора са једног места на друго у Републици Србији, без
претовара, истовара или замене пошиљке до крајњег места превоза прекурсора у
Републици Србији, а које обавља превозник;

7) број из
Међународног регистра хемикалија (у даљем тексту: CAS број) означава број под
којим се хемикалија води у међународним збиркама података о хемикалијама;

8) Међународни биро
за контролу опојних дрога (INCB) јесте орган основан 

Јединственом конвенцијом о
опојним дрогама из 1961. године (измењеном 

протоколом из 1972. године),
надлежан за контролу спровођења конвенција из области опојних дрога и
психотропних супстанци, и то: Јединствене конвенције о опојним дрогама (1961),

Конвенције о психотропним супстанцама (1971) и

Конвенције Уједињених нација
против незаконитог промета опојних дрога и психотропних супстанци (1988).

 

Члан
3.

У извршавању послова
из надлежности министарства надлежног за послове здравља (у даљем тексту:
Министарство) прописаних овим законом, примењују се одредбе закона којим се
уређује општи управни поступак, ако овим законом није другачије одређено.

 

II.
КЛАСИФИКАЦИЈА ПРЕКУРСОРА

 

Члан 4.

Прекурсори се
класификују у прву, другу и трећу категорију.

Прву категорију чине
прекурсори који се користе као основна и најважнија сировина у производњи
опојних дрога и психотропних супстанци.

Другу категорију
чине прекурсори који се користе као помоћне сировине у производњи опојних дрога
и психотропних супстанци.

Трећу категорију
чине прекурсори који се користе као помоћне сировине у производњи опојних дрога
и психотропних супстанци, а који се у том процесу могу заменити и другим одговарајућим
сировинама.

Министар надлежан за
послове здравља (у даљем тексту: министар), на предлог Комисије за прекурсоре,
утврђује Списак прекурсора, који садржи и њихову класификацију у категорије
прекурсора из ст. 2, 3. и 4. овог члана.

Списак прекурсора
утврђује се у складу са конвенцијама Уједињених нација које уређују област
опојних дрога и психотропних супстанци, као и са прописима Европске уније који
се односе на ову област.

Списак прекурсора
објављује се у „Службеном гласнику Републике Србије”.

 

Комисија за прекурсоре

 

Члан
5.

Министар образује
Комисију за прекурсоре 
(у даљем тексту: Комисија) и именује њене чланове из реда истакнутих стручњака
за област хемије, фармације и медицине, односно стручњака у примени прекурсора,
опојних дрога и психотропних супстанци, као и од представника Министарства,
министарства надлежног за послове заштите животне средине, министарства
надлежног за послове ветерине, министарства надлежног за унутрашње послове и
органа надлежног за царинске послове.

Комисија је
стручно тело које обавља следеће послове:

1) предлаже министру
Списак прекурсора;

2) прати употребу
супстанци ван Списка прекурсора и, ради спречавања злоупотреба, предлаже
министру њихову класификацију у складу са чланом 4. овог закона, као и стављање
тих супстанци на Списак прекурсора;

3) даје стручна
мишљења правним лицима која обављају делатност у хемијској, односно
фармацеутској индустрији, о начину и поступку препознавања сумњиве употребе
прекурсора са Списка прекурсора, као и супстанци ван Списка прекурсора и
извештава Министарство о уоченим злоупотребама у овој области;

4) сарађује са
правним лицима која обављају делатност у хемијској, односно фармацеутској
индустрији, као и са надлежним државним органима у решавању уочених проблема
везаних за производњу, односно промет прекурсора, као и супстанци ван Списка
прекурсора, односно даје им потребне стручне информације;

5) обавља и друге
стручне послове у вези са производњом, односно прометом прекурсора, по налогу
министра.

На захтев
Министарства, чланови Комисије – представници министарства надлежног за
унутрашње послове и органа надлежног за царинске послове дају мишљење
Министарству о издавању дозволе подносиоцима захтева за производњу, промет,
увоз, извоз или транзит прекурсора прве категорије.

Комисија се
именује на период од четири године.

Комисија
доноси пословник о свом раду.

Средства за
рад Комисије обезбеђују се у буџету Републике Србије. 

 

III.
УСЛОВИ ЗА ПРОИЗВОДЊУ И ПРОМЕТ ПРЕКУРСОРА

 

Дозвола
за производњу, односно промет прекурсора

 

Члан
6.

Производњу, односно
промет прекурсора прве, друге или треће категорије може обављати правно лице
коме је Министарство издало дозволу за обављање производње, односно дозволу за
обављање промета прекурсора прве, друге или треће категорије.

За добијање дозволе
из става 1. овог члана правно лице подноси захтев Министарству.

Садржај захтева из
става 2. овог члана прописује министар.

Правно лице из става
2. овог члана за издавање дозволе за производњу, односно промет прекурсора
прве, друге или треће категорије плаћа републичку административну таксу, у
складу са законом.

Правно лице које је
добило дозволу за производњу прекурсора прве, друге или треће категорије може
обављати и промет тих прекурсора на основу добијене дозволе за производњу
прекурсора прве, друге или треће категорије.

Забрањен је промет
на мало прекурсора прве, друге или треће категорије.

 

Члан
7.

Министарство издаје
дозволу за производњу, односно промет прекурсора прве, друге или треће
категорије правном лицу које испуњава следеће услове:

1) има дозволу,
издату од надлежног органа, за производњу, односно промет отровних материја,
хемикалија, односно лекова, у складу са прописима који регулишу област отровних
материја, хемикалија, односно лекова;

2) за производњу,
односно промет прекурсора прве категорије испуњава посебне услове прописане у
складу са овим законом;

3) има лице
одговорно за производњу, односно промет прекурсора прве, друге или треће
категорије, са завршеним факултетом хемијске, физичкохемијске, биохемијске или
фармацеутске струке;

4) да му није изречена
правноснажна пресуда за привредни преступ за дело из области опојних дрога и
психотропних супстанци, односно прекурсора;

5) да против
одговорног лица у правном лицу, односно против лица одговорног за производњу,
односно промет прекурсора прве, друге или треће категорије из тачке 3) овог
става, није покренут поступак за кривично дело које га чини неподобним за
обављање послова производње, односно промета прекурсора, односно да против тих
лица није донета правноснажна пресуда за кривично дело из области опојних дрога
и психотропних супстанци.

Посебне
услове из става 1. тачка 2) овог члана прописује министар.

 

Члан
8.

Правно лице из члана
6. овог закона дужно је да достави Министарству име, адресу, као и друге
податке о лицу одговорном за производњу, односно промет прекурсора прве, друге
или треће категорије, из члана 7. став 1. тачка 3) овог закона, уз захтев за
добијање дозволе за обављање производње, односно промета из члана 6. став 2.
овог закона.

Правно лице дужно је
да без одлагања обавештава Министарство о свим променама које се односе на
одговорно лице из става 1. овог члана.

Лице одговорно за
производњу, односно промет прекурсора из става 1. овог члана одговорно је за
целокупни процес производње, промета и руковања прекурсорима у правном лицу, за
вођење евиденција о производњи, односно промету прекурсора, као и за
организацију процеса производње, односно промета прекурсора којом се
онемогућава злоупотреба у производњи, односно промету прекурсора.

Лице одговорно за
производњу, односно промет прекурсора из става 1. овог члана дужно је да
обавештава надлежне органе у правном лицу о свим подацима битним за производњу,
промет, увоз, извоз и превоз прекурсора, односно дужно је да их без одлагања
обавести о уоченим злоупотребама у производњи, односно у промету прекурсора, о
неуобичајеним поруџбинама, крађи прекурсора или другим недозвољеним
активностима у вези са производњом, односно прометом прекурсора.

 

Члан
9.

Министарство издаје
дозволу правном лицу за производњу, односно промет одређеног прекурсора прве,
друге или треће категорије са Списка прекурсора у року од 90 дана од дана
пријема потпуне документације која је прописана овим законом и прописима
донетим за спровођење овог закона.

Дозвола из
става 1. овог члана издаје се на неодређено време и садржи следеће податке: 


1) назив
произвођача, односно правног лица које врши промет прекурсора;

2) место производње,
односно седиште правног лица које врши промет прекурсора;

3) назив прекурсора
који се производе, односно чији се промет врши; 

4) друге податке од
значаја за издавање дозволе.

 

Издавање
дозволе за употребу прекурсора прве и друге категорије

 

Члан
10.

Правно лице које
обавља научноистраживачку делатност у складу са прописима којима се уређује
научноистраживачка делатност, војне установе, односно војни институти који
обављају научноистраживачку делатност у складу са посебним прописима, правна
лица која израђују галенске, односно магистралне лекове, могу употребљавати
прекурсоре прве и друге категорије за обављање редовне делатности, на основу
дозволе за употребу прекурсора прве и друге категорије, коју издаје
Министарство.

Дозвола из става 1.
овог члана издаје се за појединачну врсту прекурсора прве и друге категорије, а
највише у количини потребној за годишњу употребу у редовној делатности правног
лица коме се дозвола издаје.

Дозвола из става 1.
овог члана садржи следеће податке: 

1) назив и седиште
правног лица коме се издаје дозвола за употребу прекурсора прве и друге
категорије;

2) назив прекурсора
за који се издаје дозвола за употребу;

3) количину
прекурсора за коју се издаје дозвола за употребу; 

4) друге податке од
значаја за издавање дозволе за употребу прекурсора прве и друге категорије.

 

Продаја,
односно куповина прекурсора прве, друге и треће категорије у земљи

 

Члан
11.

Правно лице које
продаје прекурсоре прве, друге или треће категорије мора за продају сваког
прекурсора прибавити од купца изјаву о намени употребе прекурсора – изјаву
крајњег корисника.

 

Члан
12.

Правно лице које
врши продају прекурсора прве категорије мора прибавити од купца изјаву из члана
11. овог закона за сваку појединачну испоруку одређеног прекурсора прве
категорије, с тим да се продаја може извршити у количини која не може бити већа
од количине одређеног прекурсора прве категорије коју је купац употребио за
редовну делатност у претходној календарској години.

Ако су потребе купца
за одређеним прекурсором прве категорије веће од количина које је купац
употребио у редовној делатности у претходној календарској години, Министарство
даје сагласност за продају правном лицу које врши продају прекурсора прве
категорије.

 

Члан
13.

Правно лице које
врши продају прекурсора друге категорије мора прибавити од купца изјаву из
члана 11. овог закона за сваку појединачну испоруку одређеног прекурсора друге
категорије, с тим да се изјава може користити најдуже шест месеци од дана
давања изјаве продавцу.

На основу изјаве из
става 1. овог члана продавац може испоручити купцу највише три испоруке
одређеног прекурсора друге категорије.

 

Члан
14.

Правно лице које
врши продају прекурсора треће категорије мора прибавити од купца изјаву из
члана 11. овог закона за сваку појединачну испоруку одређеног прекурсора треће
категорије, с тим да се изјава може користити најдуже 12 месеци од дана давања
изјаве продавцу. 

На основу изјаве из
става 1. овог члана продавац може испоручити купцу неограничени број испорука
одређеног прекурсора треће категорије.

 

Члан
15.

Документација о
продаји прекурсора прве, друге и треће категорије, коју продавац доставља
Министарству за сваког појединачног купца као крајњег корисника, садржи следеће
податке:

1) назив прекурсора;

2) количину и
физичко-хемијске карактеристике прекурсора;

3) смешу и количину
– проценат прекурсора у смеши (ако се ради о смеши);

4) име добављача,
дистрибутера и купца као крајњег корисника;

5) изјаву о намени
употребе прекурсора; 

6) име произвођача
прекурсора.

Продавац из
става 1. овог члана најмање осам дана пре почетка испоруке прекурсора прве,
друге и треће категорије доставља Министарству податке из става 1. овог члана.

 

Превоз
прекурсора у земљи

 

Члан
16.

Правно лице које
обавља производњу, односно промет прекурсора дужно је да превознику који врши
превоз прекурсора прве или друге категорије да копију изјаве из члана 11. овог
закона оверену потписом лица из члана 7. став 1. тачка 3) овог закона.

Превозник мора дати
на увид оверену копију изјаве из става 1. овог члана овлашћеном службеном лицу
које, у складу са законом, има надлежност да врши проверу садржаја у превозном
средству.

 

Дозвола
за увоз, извоз, односно транзит прекурсора прве, друге или треће категорије

 

Члан
17.

Увоз, извоз, односно
транзит прекурсора прве, друге или треће категорије обавља правно лице коме је
Министарство издало дозволу за увоз, извоз, односно транзит прекурсора прве,
друге или треће категорије.

За добијање дозволе
из става 1. овог члана правно лице подноси захтев Министарству.

Правно лице из става
2. овог члана за издавање дозволе за увоз, извоз, односно транзит прекурсора
прве, друге или треће категорије плаћа републичку административну таксу, у
складу са законом.

Облик и садржај
дозвола које се издају за увоз, извоз, односно транзит из става 1. овог члана
прописује министар.

 

Члан
18.

Уз захтев из члана
17. овог закона правно лице које обавља увоз, извоз, односно транзит прекурсора
прве, друге или треће категорије прилаже:

1) дозволу за производњу,
односно промет прекурсора прве, друге или треће категорије из члана 6. овог
закона издату од стране Министарства;

2) назив прекурсора,
његов тарифни број из номенклатуре Царинске тарифе и CAS број;

3) количину и
садржај прекурсора, а ако се ради о смеши супстанци или природном производу –
тежину, односно тежински проценат прекурсора у смеши или природном производу;

4) изјаву о намени
употребе прекурсора из члана 11. овог закона;

5) назив произвођача
прекурсора;

6) назив увозника и
извозника, односно правног лица које врши транзит прекурсора преко територије
Републике Србије;

7) податке о
превозном средству и превознику, релацији превоза и царинској испостави где се
пошиљка царини, а у случају транзита податке о царинским испоставама преко
којих прекурсори улазе, односно излазе из Републике Србије; 

8) друге податке на
захтев Министарства.

Правно лице
које врши транзит прекурсора прве, друге или треће категорије преко територије
Републике Србије уз захтев из става 1. овог члана не подноси податке из тач. 1)
и 4) тог става.

 

Члан
19.

Дозволу за увоз,
односно извоз Министарство издаје у року од 30 дана од дана пријема потпуног
захтева.

Дозвола за транзит
издаје се у року од осам дана од дана пријема потпуног захтева.

Министарство
доставља органу надлежном за царинске послове копију дозволе о увозу, извозу,
односно транзиту прекурсора прве, друге или треће категорије из ст. 1. и 2.
овог члана.

 

Члан
20.

Орган надлежан за
царинске послове дужан је да код сваког увоза, извоза, односно транзита
прекурсора на свакој дозволи за увоз, извоз или транзит прекурсора прве, друге
или треће категорије упише датум, односно место извршеног царињења.

Правно лице које је
извршило увоз, извоз или транзит прекурсора прве, друге или треће категорије
дужно је да дозволу за увоз, извоз или транзит из става 1. овог члана врати
Министарству у року од 15 дана од дана извршеног царињења.

Правно лице које
није искористило издату дозволу за увоз, извоз, односно транзит, дужно је да ту
дозволу врати Министарству у року од 15 дана од дана престанка њеног важења.

 

Члан
21.

За добијање дозволе
за извоз прекурсора прве категорије правно лице које врши извоз тог прекурсора
мора, поред података из члана 18. овог закона, доставити Министарству и
одговарајућу увозну дозволу издату од надлежног органа државе у коју се
прекурсор извози.

Дозвола за извоз из
става 1. овог члана издаје се када се код надлежног органа државе у коју се
прекурсор извози провери веродостојност дозволе за увоз и изјаве из члана 11.
овог закона, које морају бити приложене уз захтев.

Министарство одбија
захтев за издавање дозволе за извоз прекурсора прве категорије ако је на основу
провере утврђено да дозвола за увоз и изјава из става 2. овог члана нису уопште
издате, односно да дозвола за увоз није издата од надлежног органа државе у
коју се прекурсор извози или да изјава из члана 11. овог закона није издата од
надлежног правног лица.

 

Члан
22.

Увоз или извоз
прекурсора друге категорије правно лице врши на основу дозволе за увоз или
извоз прекурсора друге категорије коју издаје Министарство на период од шест
месеци од дана издавања дозволе.

Увоз или извоз
прекурсора треће категорије правно лице врши на основу дозволе за увоз или
извоз прекурсора треће категорије коју издаје Министарство на период од 12
месеци од дана издавања дозволе.

 

Члан
23.

Правно лице које је
извршило увоз или извоз прекурсора прве, друге или треће категорије мора у року
од 15 дана од дана извршеног увоза или извоза доставити Министарству извештај о
стварним количинама увезених или извезених прекурсора.

У извештају из става
1. овог члана правно лице које је извршило увоз или извоз прекурсора прве,
друге или треће категорије мора навести податке из члана 18. овог закона.

 

Посебни
случајеви извоза прекурсора друге и треће категорије

 

Члан
24.

За добијање дозволе
за извоз прекурсора друге или треће категорије у државу за коју расположиви
подаци указују да се прекурсори на њеној територији користе за недозвољену
производњу опојних дрога и психотропних супстанци, потребно је, поред података
из члана 18. овог закона, доставити Министарству и одговарајућу дозволу за увоз
прекурсора коју је издао надлежни орган државе у коју се прекурсори извозе, као
и изјаву из члана 11. овог закона.

Дозволу за извоз из
става 1. овог члана Министарство издаје када код надлежног органа државе у коју
се прекурсори извозе провери веродостојност дозволе за увоз, као и изјаве из
члана 11. овог закона, које морају бити приложене уз захтев.

Министарство одбија
захтев за издавање дозволе за извоз прекурсора друге и треће категорије из
става 1. овог члана, ако је на основу провере утврђено да дозвола и изјава из
става 2. овог члана нису уопште издате, односно да дозвола за увоз није издата
од надлежног органа државе у коју се прекурсор извози или да изјава из члана
11. овог закона није издата од надлежног правног лица.

Списак прекурсора и
држава из става 1. овог члана утврђују споразумно министар и министар надлежан
за унутрашње послове.

 

Амбалажа
у којој се врши промет прекурсора

 

Члан
25.

Амбалажа која се
користи за промет прекурсора мора садржати податке о произвођачу, назив
прекурсора из Списка прекурсора, податке о хемијском саставу (ако се ради о
смеши или природном производу), садржају, количини, као и упутство о
складиштењу.

Амбалажа мора бити
означена у складу са прописима којима се уређује означавање хемикалија.

Уз пошиљку се
прилаже безбедносни лист (међународни назив – MSDS).

 

Хемијска
анализа прекурсора

 

Члан
26.

Хемијску анализу
узорака прекурсора прве, друге или треће категорије врши правно лице које
испуњава услове у погледу простора, опреме и кадра за хемијску контролу, као и
поступака и метода хемијске контроле, према прихваћеним стандардима квалитета у
Републици Србији и према смерницама Добре лабораторијске праксе.

Министарство
утврђује која правна лица испуњавају услове за хемијску контролу прекурсора из
става 1. овог члана.

Смернице Добре
лабораторијске праксе утврђују се у складу са законом којим се уређује област
лекова и медицинских средстава.

 

Обавештавање
надлежних државних органа о производњи, односно промету прекурсора

 

Члан
27.

Правно лице које
врши производњу, односно промет прекурсора дужно је да без одлагања обавештава
Министарство и министарство надлежно за унутрашње послове о свим чињеницама
које указују на сумњу о злоупотреби прекурсора у производњи, односно промету,
као и о неуобичајеним поруџбинама, крађи прекурсора, или о другим недозвољеним
активностима у вези са производњом, односно прометом прекурсора.

Ако правно лице које
врши производњу, односно промет прекурсора без одлагања не обавести Министарство
и министарство надлежно за унутрашње послове о чињеницама из става 1. овог
члана, лице одговорно за производњу, односно промет прекурсора из члана 7. став
1. тачка 3) овог закона дужно је да без одлагања о тим чињеницама обавести
надлежна министарства. 

О чињеницама из
става 1. овог члана Министарство без одлагања обавештава надлежни орган државе
у коју се прекурсори извозе, односно из које се прекурсори увозе.

Обавештење из става
2. овог члана може се у хитним случајевима доставити министарству надлежном за
унутрашње послове - Националном бироу Интерпола Београд, ради даљег достављања
надлежном органу државе увознице прекурсора, односно надлежном међународном
органу за област опојних дрога и психотропних супстанци. 

 

Престанак
важења дозволе за производњу, односно промет прекурсора

 

Члан
28.

Дозвола за
производњу, односно промет прекурсора која је издата правном лицу у складу са
овим законом и подзаконским актима донетим за спровођење овог закона – престаје
да важи:

1) на захтев правног
лица коме је дозвола издата;

2) када Министарство
у поступку спровођења надзора, у складу са овим законом, утврди да правно лице
коме је дозвола издата више не испуњава услове прописане овим законом и
прописима донетим за спровођење овог закона;

3) ако је правном
лицу правноснажном пресудом изречена казна за привредни преступ за дело из
области опојних дрога и психотропних супстанци;

4) ако је против
одговорног лица у правном лицу, односно против лица одговорног за производњу,
односно промет прекурсора прве, друге или треће категорије из члана 7. став 1.
тачка 3) овог закона, покренут поступак за кривично дело које га чини
неподобним за обављање послова производње, односно промета прекурсора, или ако
је тим лицима правноснажном пресудом изречена казна за кривично дело из области
опојних дрога и психотропних супстанци, односно прекурсора.

Акт о
престанку важења дозволе за производњу, односно промет прекурсора прве, друге
или треће категорије доноси Министарство.

 

IV.
ЕВИДЕНЦИЈА И ИЗВЕШТАЈИ

 

Евиденција
коју води правно лице које обавља производњу, односно промет прекурсора прве,
друге или треће категорије

 

Члан
29.

Ради спречавања
злоупотребе прекурсора и коришћења прекурсора за недозвољене сврхе, правна лица
која обављају производњу, односно промет прекурсора прве, друге или треће категорије
воде евиденцију која садржи:

1) генеричко име
прекурсора (међународно незаштићено име);

2) заштићено име
прекурсора, уколико га прекурсор има; 

3) хемијски назив
прекурсора из Списка прекурсора;

4) 
CAS број;

5) податке о
добављачу и количини прекурсора; 

6) податке о
произвођачу прекурсора;

7) податке о купцу
као крајњем кориснику и издатој количини прекурсора;

8) количину
прекурсора која се налази у складишту. 

Изјава из
члана 11. овог закона саставни је део документације из става 1. овог члана.

Правна лица
која обављају производњу, односно промет прекурсора прве, друге или треће
категорије дужна су да чувају документацију о производњи и промету прекурсора
из ст. 1. и 2. овог члана, као и комерцијалну документацију која се односи на
фактуре, товарне листове, царинске документе, транспортне и шпедитерске
документе и остале административне документе, најмање пет година од дана
обављања последње радње у вези са производњом и прометом прекурсора.

 

Евиденција
коју води Министарство

 

Члан
30.

Министарство води
евиденцију о прекурсорима и другим супстанцама које могу бити употребљене за
недозвољену производњу опојних дрога и психотропних супстанци.

Подаци из евиденције
коју води Министарство доступни су надлежним државним органима, установама и
међународним организацијама у складу са међународним споразумима.

Министар прописује
начин вођења, садржај и образац евиденције из става 1. овог члана.

 

Годишњи
и ванредни извештаји

 

Члан
31.

Правна лица која
обављају производњу, односно промет прекурсора прве, друге или треће
категорије, као и правна лица која су добила дозволе за увоз, извоз или транзит
прекурсора, дужна су да у року од 30 дана од дана истека календарске године
доставе Министарству годишњи извештај о производњи, промету, увозу, извозу,
транзиту, употребљеним количинама прекурсора, као и о количинама категорија
прекурсора који су остали у складишту, из претходне календарске године.

Правна лица из става
1. овог члана дужна су да на захтев Министарства поднесу и ванредне извештаје у
року од 15 дана од дана пријема захтева.

 

Члан
32.

Инспектор
Министарства надлежан за опојне дроге и психотропне супстанце, односно за
прекурсоре, дужан је да достави шестомесечни извештај министру о стању које
утврди приликом вршења инспекцијског надзора. 

Министарство
надлежно за унутрашње послове и орган надлежан за царинске послове дужни су да
достављају шестомесечне извештаје Министарству о подацима којима располажу у
вези са производњом, прометом, увозом, извозом или транзитом прекурсора,
односно у вези са уоченим појавама злоупотребе у овој области.

Министар, на основу
извештаја из ст. 1. и 2. овог члана, доставља Влади Републике Србије годишњи
извештај о стању у области производње и промета прекурсора. 

 

Члан
33.

Министарство
доставља Међународном бироу за контролу опојних дрога извештаје о прекурсорима,
који морају бити у складу са конвенцијама Уједињених нација за област опојних
дрога и психотропних супстанци.

На захтев надлежних
органа других држава и међународних организација, Министарство доставља тражене
податке о прекурсорима којима располаже, ради спречавања злоупотребе у
производњи, односно промету прекурсора.

 

V.
НАДЗОР

 

Члан
34.

Надзор над
спровођењем овог закона и прописа донетих за спровођење овог закона врши
Министарство, преко инспектора за опојне дроге, психотропне супстанце и
прекурсоре (у даљем тексту: инспектор). 

 

Члан
35.

Надзор над увозом,
извозом и транзитом прекурсора врши орган надлежан за царинске послове, у
складу са законом.

 

Члан
36.

У вршењу надзора из
члана 34. овог закона инспектор има овлашћење да: 

1) прегледа опште и
појединачне акте, евиденције и другу документацију која се односи на производњу
и промет прекурсора, увоз, извоз и транзит;

2) саслуша и узме
изјаву од одговорног лица у правном лицу и од лица из члана 7. став 1. тачка 3)
овог закона, као и од других заинтересованих лица;

3) прегледа пословне
просторије, објекте, постројења, уређаје, опрему, возила и стање залиха
прекурсора;

4) прегледа
документацију о овлашћењу лица из члана 7. став 1. тачка 3) овог закона;

5) узме узорке за
хемијску анализу прекурсора;

6) предузме друге
мере и радње у вези са предметом надзора, у складу са овим законом. 

О сваком
извршеном прегледу и радњама предузетим у поступку надзора инспектор је дужан
да сачини записник који садржи налаз стања. 

Записник из
става 2. овог члана обавезно се доставља правном лицу над којим је извршен
надзор.

 

Члан
37.

У вршењу надзора
инспектор има овлашћење да:

1) утврди испуњеност
посебних услова за производњу, односно промет прекурсора из члана 7. став 1.
тачка 2) овог закона;

2) правном лицу
нареди да усклади пословање, односно отклони недостатке у погледу услова
прописаних овим законом и прописима донетим за његово спровођење, у року који
не може бити краћи од 15 дана ни дужи од шест месеци од дана пријема акта којим
се та мера наређује;

3) привремено
забрани производњу и промет прекурсора, ако правно лице те послове обавља у
супротности са овим законом и прописима донетим за његово спровођење, односно
ако инспектор оцени да је дошло до злоупотребе у производњи, односно промету
прекурсора;

4) привремено одузме
прекурсоре и друге супстанце ван Списка прекурсора за које постоји основана
сумња да могу бити искоришћене за недозвољену производњу опојних дрога и
психотропних супстанци;

5) наложи и друге
мере ради спречавања недозвољеног коришћења прекурсора. 

 

Члан
38.

Инспектор на основу
записника из члана 36. став 2. овог закона доноси решење којим налаже мере и
радње из члана 37. овог закона правним лицима над којима је извршен надзор. 


Против решења из
става 1. овог члана може се изјавити жалба министру. 

Решење министра из
става 2. овог члана коначно је у управном поступку и против њега се може
покренути управни спор.

Ако инспектор оцени
да је у вези са поступањем, односно непоступањем правног лица над којим је
извршен надзор учињено кривично дело, привредни преступ или прекршај, дужан је
да без одлагања поднесе надлежном органу пријаву за учињено кривично дело или
привредни преступ, односно захтев за покретање прекршајног поступка. 

Ако инспектор у току
инспекцијског надзора посумња да је дошло до злоупотребе у вези са производњом,
прометом, односно увозом, извозом или транзитом прекурсора, дужан је да о томе
без одлагања обавести министарство надлежно за унутрашње послове, као и да
достави сву документацију којом располаже. 

 

Члан
39.

Инспектор има
посебну легитимацију којом се идентификује и коју је дужан да покаже на захтев
одговорног лица у правном лицу, лица из члана 7. став 1. тачка 3) овог закона
или другог заинтересованог лица приликом вршења надзора. 

Образац и садржину
легитимације из става 1. овог члана прописује министар. 

Инспектор је
самосталан у вршењу инспекцијских послова, у границама овлашћења утврђених овим
законом и прописима донетим за спровођење овог закона, и за свој рад је лично
одговоран.

 

Члан
40.

Правно лице које производи,
односно обавља промет прекурсора дужно је да инспектору омогући несметано
обављање послова надзора, у складу са овим законом, као и да му без накнаде
стави на располагање довољну количину узорака за хемијску анализу, као и све
потребне податке којима располаже.

Инспектор је дужан
да поступа у складу са овим законом, прописима донетим за спровођење овог
закона, савесно и непристрасно, односно да чува као службену тајну податке до
којих дође приликом вршења надзора.

 

VI.
КАЗНЕНЕ ОДРЕДБЕ

 

Привредни
преступи

 

Члан
41.

Новчаном казном од
500.000 до 3.000.000 динара казниће се за привредни преступ правно лице:

1) ако врши
производњу, односно промет прекурсора прве, друге или треће категорије без
дозволе за обављање производње, односно дозволе за обављање промета прекурсора
прве, друге или треће категорије, издате од Министарства (члан 6. став 1);

2) ако врши промет
на мало прекурсора прве, друге или треће категорије (члан 6. став 6);

3) ако обавља
производњу односно промет прекурсора прве, друге или треће категорије противно
одредбама члана 7. овог закона;

4) ако правно лице
употребљава прекурсоре прве и друге категорије без дозволе за употребу
прекурсора прве и друге категорије издате од стране Министарства (члан 10. став
1);

5) ако врши продају
прекурсора прве, друге или треће категорије без изјаве о намени употребе
прекурсора – изјаве крајњег корисника (члан 11);

6) ако врши продају
прекурсора прве категорије у супротности са чланом 12. овог закона;

7) ако врши увоз,
извоз, односно транзит прекурсора прве категорије без дозволе за увоз, извоз
односно транзит прекурсора прве категорије издате од стране Министарства (члан
17. став 1).

За привредни
преступ из става 1. овог члана казниће се и одговорно лице у правном лицу, као
и лице одговорно за производњу, односно промет прекурсора прве, друге или треће
категорије новчаном казном од 50.000 до 200.000 динара.

 

Члан 42.

Уз казну из члана
41. овог закона правном лицу може се изрећи и заштитна мера забране обављања
делатности у трајању од три године до десет година. 

 

Прекршаји

 

Члан
43.

Новчаном казном од
300.000 до 1.000.000 динара казниће се за прекршај правно лице:

1) ако без одлагања
не обавести Министарство о свим променама које се односе на лице одговорно за
производњу, односно промет прекурсора прве, друге или треће категорије (члан 8.
став 2);

2) ако врши продају
прекурсора друге или треће категорије у супротности са чл. 13. и 14. овог
закона;

3) ако најмање осам
дана пре почетка испоруке прекурсора прве, друге и треће категорије не достави
Министарству податке из члана 15. овог закона (члан 15. став 2);

4) ако превознику
који врши превоз прекурсора прве или друге категорије није дао копију изјаве о
намени употребе прекурсора (члан 16. став 1);

5) ако врши увоз,
извоз, односно транзит прекурсора друге или треће категорије без дозволе за
увоз, извоз односно транзит прекурсора друге или треће категорије издате од
стране Министарства (члан 17. став 1);

6) ако после
извршеног увоза, извоза или транзита прекурсора прве, друге или треће
категорије не врати Министарству издату дозволу за увоз, извоз или транзит у
року од 15 дана од дана извршеног царињења, односно ако не врати издату дозволу
за увоз, извоз, односно транзит која није искоришћена, у року од 15 дана од
дана престанка важења дозволе (члан 20. ст. 2. и 3);

7) ако не достави
Министарству извештај о стварним количинама увезених или извезених прекурсора у
року од 15 дана од дана извршеног увоза или извоза прекурсора прве, друге или
треће категорије (члан 23. став 1);

8) ако амбалажа која
се користи за промет прекурсора не садржи податке из члана 25. овог закона;

9) ако без одлагања
не обавести Министарство и министарство надлежно за унутрашње послове о свим
чињеницама које указују на сумњу о злоупотреби прекурсора у производњи, односно
промету, као и о неуобичајеним поруџбинама, крађи прекурсора, или о другим
недозвољеним активностима у вези са производњом или прометом прекурсора (члан
27);

10) ако не води
евиденцију или не чува документацију о производњи, односно промету прекурсора
прве, друге или треће категорије (члан 29);

11) ако у року од 30
дана од истека календарске године не достави Министарству годишњи извештај о
производњи, промету, увозу, извозу, транзиту, употребљеним количинама
прекурсора, као и о количинама категорије прекурсора који су остали у складишту
из претходне календарске године, односно ако на захтев Министарства не подноси
ванредне извештаје у року од 15 дана од дана пријема захтева Министарства (члан
31);

12) ако онемогући
инспектора у несметаном обављању послова надзора, у складу са овим законом,
односно ако му не стави на располагање довољну количину узорака прекурсора за
хемијску анализу, као и све друге потребне податке којима располаже (члан 40.
став 1).

За прекршај
из става 1. овог члана казниће се и одговорно лице у правном лицу новчаном казном
од 30.000 до 50.000 динара.

За прекршај
из става 1. тач. 2) до 10) и тачка 11) овог члана, казниће се и лице одговорно
за производњу, односно промет прекурсора прве, друге или треће категорије
новчаном казном од 30.000 до 50.000 динара.

 

Члан
44.

Уз казну из члана
43. овог закона, правном лицу може се изрећи и заштитна мера забране обављања
делатности у трајању од три месеца до једне године.

 

Члан
45.

Прекурсори који су
предмет привредних преступа и прекршаја одузеће се.

Прекурсори из става
1. овог члана могу се продати, у складу са законом, правним лицима која у
складу са овим законом испуњавају услове за производњу, односно промет
прекурсора.

Прекурсори из става
1. овог члана који се не могу употребити као сировина за производњу, односно
који се не продају у складу са ставом 2. овог члана, уништавају се у складу са
прописима којима се уређује уништавање опасног отпада.

 

VII.
ПРЕЛАЗНЕ И ЗАВРШНЕ ОДРЕДБЕ

 

Члан
46.

Министар ће у року
од 30 дана од дана ступања на снагу овог закона именовати чланове Комисије из
члана 5. овог закона. 

Министар ће у року
од шест месеци од дана ступања снагу овог закона донети подзаконске прописе за
извршавање овог закона.

 

Члан
47.

Правна лица која се
баве производњом, односно прометом прекурсора, односно која врше увоз или извоз
прекурсора, дужна су да у року од 12 месеци од дана ступања на снагу овог
закона ускладе своје пословање са одредбама овог закона.

Правно лице из члана
26. став 2. овог закона дужно је да усклади свој рад са смерницама Добре
лабораторијске праксе у року од пет година од дана ступања на снагу овог
закона.

 

Члан
48.

Овај закон ступа на
снагу осмог дана од дана објављивања у „Службеном гласнику Републике Србије”.