На основу члана 41a став 2. Закона о заштити природе („Службени гласник РС”, бр. 36/09, 88/10 и 91/10 – исправка) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о проглашењу Строгог резервата природе „Фељешана” 
	

	"Службени гласник РС", број 107 од 8. октобра 2014.
 
Члан 1.
Очувана аутохтона шумска заједница мезијске букве, на подручју северног Кучаја, ставља се под заштиту као Строги резерват природе „Фељешана” и проглашава се заштићеним подручјем I категорије од националног, односно изузетног значаја (у даљем тексту: Строги резерват природе „Фељешана”).
Члан 2.
Строги резерват природе „Фељешана” ставља се под заштиту ради очувања јединствене аутохтоне, старе, добро развијене састојине планинске букове шуме. У овој шумској заједници прашумског карактера, старост стабала се креће до 300 година, а њихова висина досеже преко 40 m. Поред бројних биљних врста карактеристичних за влажне, сеновите и старе букове шуме, у строгом резервату природе живи и велики број строго заштићених или заштићених животињских врста (мишар, шумска сова, жутотрби мукач, шарени даждевњак, јеж, веверица, сиви пух и др.). 
	
Као подручје очуване природе, Строги резерват природе „Фељешана” има изузетну вредност са аспекта заштите природе и биодиверзитета, али исто тако услед специфичних орографских, геолошких и климатских услова оно представља изузетан објекат за научна истраживања која се пре свега односе на природне појаве и процесе.
Члан 3.
Строги резерват природе „Фељешана” налази се у источној Србији, на подручју северног Кучаја, на територији општине Мајданпек, КО Дебели Луг, на делу КП бр. 1/1 површине 15,28 ha и у целости је у државној својини. 
	
Опис границе и графички приказ Строгог резервата природе „Фељешана” дати су у Прилогу, који је одштампан уз ову уредбу и чини њен саставни део.
Члан 4.
На целом подручју Строгог резервата природе „Фељешана” установљава се режим заштите I степена којим се забрањује коришћењe природних ресурса и изградња објеката, а радови и активности ограничавају се на научна истраживања и праћење природних процеса, на контролисану посету у образовне, рекреативне и општекултурне сврхе, као и на спровођење заштитних, санационих и других неопходних мера у случају пожара, елементарних непогода и удеса, појаве биљних и животињских болести и пренамножавања штетних врста уз сагласност министарства надлежног за послове заштите животне средине (у даљем тексту: Министарство). 
	
Члан 5.
На простору Строгог резервата природе „Фељешана” ограничaвају се:
1) научноистраживачки рад и праћење стања природних реткости;
2) интервентне мере за очување темељних вредности резервата у случају инцидентних ситуација (ветролом, голобрст, пожар и сл.);
3) организовање посета резервату у образовне, рекреативне и опште културне сврхе. 
	
На простору Строгог резервата природе „Фељешана” забрањују се:
1) активности које могу нарушити основна обележја заштићеног подручја;
2) промена намене површина;
3) било какве врсте искоришћавања природних ресурса, укључујући све врсте биолошких и геолошких ресурса;
4) извођење радова који доводе до измене природних делова станишта;
5) градња и постављање трајних и привремених објеката;
6) угрожавање или уништавање станишта строго заштићених и заштићених животиња и биљака; 
	
7) хватање, узнемиравање, заробљавање, убијање или озлеђивање заштићених врста животиња, сакупљање или уништавање јаја птица, сакупљање или уништавање гнезда или легла животиња;
8) сакупљање јестивих и лековитих биљака, као и печурака;
9) испаша и боравак стоке;
10) изградња надземних и подземних енергетских водова на заштићеном подручју;
11) лов и ложење ватре.
За све активности на простору режима заштите, у складу са законом којим се уређује заштита природе, мора се прибавити акт о условима заштите природе који издаје Завод за заштиту природе Србије. 
	
Члан 6.
Строги резерват природе „Фељешана” поверава се на управљање Шумарском факултету Универзитета у Београду (у даљем тексту: Управљач).
Члан 7.
У обављању законом утврђених послова управљања заштићеним подручјем, Управљач је овлашћен и дужан нарочито да: 
	
1) управља заштићеним подручјем на начин који омогућава да се у потпуности спроведу прописане мере и активности заштите (режим заштите) у циљу очувања и унапређења заштићеног подручја;
2) врши обележавање заштићеног подручја;
3) донесе десетогодишњи план управљања и годишњи програм управљања;
4) обезбеди чуварску службу;
5) донесе акт о унутрашњем реду и чуварској служби;
6) у случају насталих промена које могу уништити или нарушити основну вредност заштићеног подручја обавештава Завод за заштиту природе Србије;
7) обезбеђује услове за спровођење научноистраживачких, образовних, информативно-пропагандних и других активности у складу са законом којим се уређује заштита природе;
8) обезбеђује финансијска средства из сопствених прихода и из накнада за коришћење заштићеног подручја, као и других извора утврђених законом;
9) се обраћа надлежним органима ради обезбеђивања средстава из општинског и републичког буџета и других извора прихода;
10) учествује у поступку утврђивања накнаде за ускраћивање или ограничавање права коришћења; 
	
11) издаје сагласности и одобрења; 
12) прати стање и води евиденцију о природним вредностима, непокретностима и људским активностима и 
	
13) утврђује и наплаћује накнаду за коришћење заштићеног подручја.
Управљач је дужан да изврши упис делатности управљања заштићеним подручјем у складу са прописима којима се уређује класификација делатности у року од 60 дана од дана ступања на снагу ове уредбе.
Члан 8.
Очување, унапређење, одрживо коришћење и приказивање природних и других вредности подручја Строгог резервата природе „Фељешана” спроводи се према плану управљања који доноси Управљач на период од десет година (у даљем тексту: План управљања), са садржином и на начин прописан законом којим се уређује заштита природе.
План управљања садржи циљеве и приоритетне задатке очувања повољног стања као и превентивне мере заштите од пожара у складу са законом којим се уређује заштита од пожара и прописима донетим на основу тог закона.
У поступку давања сагласности на План управљања, Министарство прибавља мишљења министарстава надлежних за послове науке, просвете, културе, рударства и енергетике, привреде, грађевине, саобраћаја и просторног планирања, туризма и финансија.
План управљања Управљач ће донети и доставити Министарству најкасније у року од десет месеци од дана ступања на снагу ове уредбе.
Управљач је дужан да једном у три године анализира спровођење Плана управљања и остварене резултате и по потреби изврши његову ревизију.
До доношења Плана управљања, Управљач ће вршити послове на основу годишњег програма управљања који је дужан да донесе и достави Министарству на сагласност у року од 30 дана од дана ступања на снагу ове уредбе.
План управљања остварује се годишњим програмом управљања, који садржи нарочито: сажет приказ природних и других вредности заштићеног подручја, циљева заштите и одрживог коришћења, могућности и ограничења за њихово остваривање; детаљан приказ годишњих задатака на чувању, одржавању, унапређењу, приказивању и одрживом коришћењу заштићеног подручја за потребе науке, образовања, рекреације и туризма и укупног социо-економског развоја; приказ конкретних послова на изради и доношењу управљачких докумената, првенствено Плана управљања, акта о унутрашњем реду и чуварској служби и акта о накнади за коришћење заштићеног подручја; приказ задатака на обележавању заштићеног подручја, заснивању информационог система и противпожарној заштити; приказ субјеката и организационих и материјалних услова за извршење програма, висине и извора потребних финансијских средстава.
Члан 9.
Управљач је дужан да обезбеди спровођење режима заштите, односно унутрашњи ред и чување заштићеног подручја у складу са правилником о унутрашњем реду и чуварској служби који доноси уз сагласност Министарства у року од шест месеци од дана ступања на снагу ове уредбе.
У оквиру садржине прописане законом којим се уређује заштита природе, правилником се ближе утврђују забрањени радови и активности, као и правила и услови обављања радова и активности који су допуштени на подручју Строгог резервата природе „Фељешана”. 
	
Правилник се објављује у „Службеном гласнику Републике Србије”.
Члан 10.
Управљач је дужан да на прописан начин обележи Строги резерват природе „Фељешана”, његову спољну границу, односно границу режима заштите I степена, најкасније у року од 12 месеци од дана ступања на снагу ове уредбе.
Члан 11.
Управљач ће у року од две године од дана ступања на снагу ове уредбе засновати дигиталну базу података о природним и створеним вредностима, непокретностима, активностима и другим подацима од значаја за управљање Строгим резерватом природе „Фељешана”.
Члан 12.
Управљач доноси и доставља Министарству на сагласност акт о накнади за коришћење заштићеног подручја Строгог резервата природе „Фељешана” у року од 90 дана од дана ступања на снагу ове уредбе.
Члан 13.
Средства за спровођење Плана управљања обезбеђују се из буџета Републике Србије, од накнаде за коришћење заштићеног подручја, прихода остварених обављањем делатности Управљача и из других извора у складу са законом.
Члан 14.
Планови уређења простора, шумске, ловне, пољопривредне и друге основе и програми који обухватају заштићено подручје Строги резерват природе „Фељешана” усагласиће се са Просторним планом Републике Србије, планом управљања и режимом заштите утврђеним овом уредбом.
Члан 15.
Даном ступања на снагу ове уредбе престаје да важи Решење Завода за заштиту и научно проучавање природних реткости НР Србије, број 25/50. 
	
Члан 16.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-8910/2014-1 
У Београду, 2. октобра 2014. године
Влада
Председник, 
Александар Вучић, 
	с.р. 
 
ПРИЛОГ
ОПИС ГРАНИЦЕ И ГРАФИЧКИ ПРИКАЗ СТРОГОГ РЕЗЕРВАТА ПРИРОДЕ „ФЕЉЕШАНА”
Строги резерват природе „Фељешана” састоји се од једне физичке целине која одговара границама 134/а одељења газдинске јединице „Црна река”. На целом подручју Строгог резервата природе „Фељешана” установљава се режим заштите I степена.