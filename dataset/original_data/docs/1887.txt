ЗАКОН

о измиривању обавеза

Републике 

Србије према 

Народној банци

Србије

„Службени гласник
РС”, број
135 од 21. децембра 2004.

 

 

Члан 1.

Овим законом уређују се услови и начин измирења обавеза
Републике Србије према Народној банци Србије, насталих по основу издатих краткорочних
обвезница Републике Србије, краткорочних обвезница Јавног предузећа „Електропривреда
Србије", као и обавеза Републичке дирекције за робне резерве по основу дугорочног
кредита.

 

Члан 2.

Обавезе Републике Србије, у смислу члана 1. овог закона,
укупно износе 19.701.124.131,15 динара, и обухватају:

1) обавезе Републике Србије по основу издатих краткорочних
обвезница Републике Србије, у износу од 17.000.000.000,00 динара;

2) обавезе Јавног предузећа „Електропривреда Србије"
по основу издатих краткорочних обвезница, у износу од 1.899.090.000,00 динара; 


3) обавезе Републичке дирекције за робне резерве по основу
дугорочног кредита и камате, која укључује и доспеле неизмирене камате по овом основу,
обрачунате закључно са 31. децембром 2004. године, у складу са Законом о претварању
кредита и других потраживања Народне банке Југославије у дугорочне кредите („Службени
лист СРЈ", број 74/99), у износу од 802.034.131,15 динара.

 

Члан 3.

Република Србија обавезе Јавног предузећа „Електропривреда
Србије" и Републичке дирекције за робне резерве, утврђене у члану 2. овог закона,
преузима 31. децембра 2004. године.

Јавно предузеће „Електропривреда Србије” и Републичка дирекција
за робне резерве обавезе из члана 2. тач. 2) и 3) овог закона у целости дугују Републици
Србији, а међусобна права и обавезе у вези са дугом према Републици Србији уредиће
се посебним уговорима.

 

Члан 4.

Ради измирења обавеза према Народној банци Србије, Република
Србија ће издати дугорочне обвезнице укупне номиналне вредности 19.701.120.000 динара,
са следећим роковима доспећа и износима: 

1) 31. децембра 2006. године – у износу од
3.000.000.000 динара;

2) 31. децембра 2007. године – у износу од
6.000.000.000 динара;

3) 31. децембра 2010. године – у износу од
10.701.120.000 динара.

Преостали износ обавеза из члана 2. овог закона од
4.131,15 динара, Република Србија измириће у року од осам дана од дана ступања на
снагу овог закона.

У роковима из става 1. овог члана Јавно предузеће „Електропривреда
Србије" и Републичка дирекција за робне резерве измириће своје обавезе према
Републици Србији, што ће се ближе уредити уговорима из члана 3. став 2. овог закона.

 

Члан 5.

Одлуку о издавању обвезница из члана 4. овог закона донеће
Влада Републике Србије, у року од осам дана од дана ступања на снагу овог закона.


Одлуком из става 1. овог члана, прописаће се основни елементи
обвезница из члана 4. овог закона, као и ближи услови њиховог издавања, секундарног
промета и исплате.

 

Члан 6.

Камата на обвезнице из члана 4. овог закона обрачунава се
полугодишње на номиналну вредност обвезница, по стопи од 8,5% на годишњем нивоу.

 

Члан 7.

Обвезнице из члана 4. овог закона издају се, преносе и евидентирају
у облику електронског записа са полугодишњим каматним купонима у информационом систему
Централног регистра, депоа и клиринга хартија од вредности а.д. Београд (у даљем
тексту: Централни регистар).

Обвезнице из става 1. овог члана гласе на име и преносиве
су.

Каматни купони из става 1. овог члана доспевају 30. јуна
и 31. децембра сваке године, закључно са крајњим роком доспећа
обвезница, с тим што први каматни купон доспева 30. јуна 2005. године. 


 

Члан 8.

Власништво Народне банке Србије над обвезницама из члана
4. овог закона евидентираће се најкасније у року од десет дана од дана издавања
тих обвезница, и то преносом на власнички рачун Народне банке Србије у Централном
регистру.

Народна банка Србије ће, ради спровођења одредаба овог закона,
а на основу власништва над обвезницама из става 1. овог члана, издати одговарајуће
налоге којима ће извршити конверзију својих потраживања у пласмане из средстава
примарне емисије по основу дугорочних обвезница Републике Србије.

 

Члан 9.

Република Србија и Народна банка Србије закључиће уговор
о измирењу обавеза Републике Србије, у смислу овог закона, којим ће се ближе уредити
међусобна права и обавезе.

 

Члан 10.

Измирењем обавеза у смислу овог закона, престају обавезе
Републике Србије, Јавног предузећа „Електропривреда Србије” и Републичке дирекције
за робне резерве према Народној банци Србије, по основима из члана 2. овог закона.

Уговором из члана 9. овог закона, у складу са одредбом става
1. овог члана, утврдиће се и обавеза Народне банке Србије да Републици Србији и
Јавном предузећу „Електропривреда Србије” врати обвезнице из члана 2. овог закона.

Република Србија и Јавно предузеће „Електропривреда Србије”
поништиће обвезнице из става 2. овог члана одмах након што их приме од Народне банке
Србије.

 

Члан 11.

Република Србија и Јавно предузеће „Електропривреда Србије"
ће камату обрачунату до 31. децембра 2004. године по основу обавеза из члана 2.
тач. 1) и 2) овог закона измирити у претходно уговореним роковима.

Ако се пренос обвезница на власнички рачун Народне банке
Србије, у складу са чланом 8. став 1. овог закона, изврши након 31. децембра 2004. године, Република Србија ће Народној
банци Србије платити камату, обрачунату по стопи у висини од 8,5% на годишњем нивоу
на износ обавеза из члана 2. овог закона, за период од 31. децембра 2004. године
до дана преноса обвезница на власнички рачун Народне банке Србије, и то најкасније
у року од десет дана од дана тог преноса.

 

Члан 12.

Средства за извршавање обавеза Републике Србије, у смислу
овог закона, обезбеђују се у буџету Републике Србије.

 

Члан 13.

Овај
закон ступа на снагу осмог дана од дана објављивања у „Службеном гласнику Републике
Србије".