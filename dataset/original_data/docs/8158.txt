Редакцијски пречишћен текст
 
 
 
На основу члана 212. став 1. тачка 1) и члана 221. став 1. тачка 1) Закона о здравственом осигурању („Службени гласник РС”, бр. 107/05, 109/05 – исправка и 57/11) и члана 50. Закона о изменама и допунама Закона о здравственом осигурању („Службени гласник РС”, број 57/11),
Управни одбор Републичког завода за здравствено осигурање на седници одржаној 16. августа 2011. године, доноси
 
СТАТУТ
Републичког фонда за здравствено осигурање

"Службени гласник РС", бр. 81 од 1. новембра 
	2011, 57 од 8. јуна 2012, 89 од 14. септембра 2012, 1 од 4. јануара 2013, 32 
	од 8. априла 2013, 23 од 2. марта 2015.
 
I. ОСНОВНЕ ОДРЕДБЕ
Члан 1.
Републички фонд за здравствено осигурање (у даљем тексту: Републички 
	фонд) основан је Законом о здравственом осигурању („Службени гласник РС”, 
	бр. 18/92, 26/93, 53/93, 67/93, 48/94, 25/96, 46/98, 54/99, 29/01, 18/02, 
	80/02, 84/04 и 45/05) ради обезбеђивања и спровођења здравственог осигурања 
	и наставља са радом у складу са Законом о здравственом осигурању („Службени 
	гласник РС”, бр. 107/05, 109/05 – исправка, 57/11, 110/12 – УС и 119/12) (у 
	даљем тексту: Закон).*
Покрајински фонд за здравствено осигурање (у даљем тексту: Покрајински фонд) је организациона јединица Републичког фонда основана у складу са законом.
Организационе јединице Републичког фонда јесу и филијале организоване на територији Републике Србије (у даљем тексту: Република) у складу са законом.
 *Службени гласник РС, број 32/2013
 
Члан 2.
Овим статутом ближе се уређује делатност Републичког фонда, управљање, унутрашња организација, пословање, финансирање, услови за именовање директора и заменика директора, заступање и представљање Републичког фонда, као и друга питања од значаја за рад Републичког фонда.
Члан 3.
Републички фонд је правно лице са статусом организације за обавезно социјално осигурање у којем се остварују права из обавезног здравственог осигурања и обезбеђују средства за обавезно здравствено осигурање у складу са законом. 
	
Републички фонд је носилац свих права, обавеза и одговорности у правном промету у односу на средства којима располаже и уписује се у судски регистар.
Члан 4.
У Републичком фонду и филијалама обезбеђује се и спроводи обавезно здравствено осигурање.
Одређени послови обавезног здравственог осигурања спроводе се и у Покрајинском фонду у складу са законом и статутом Републичког фонда.
Републички фонд у складу са законом и подзаконским актима донетим за спровођење закона, организује и спроводи добровољно здравствено осигурање. 
	
Члан 5.
Назив Републичког фонда је: Републички фонд за здравствено осигурање.
У правном промету Републички фонд користи пун назив: Републички фонд за здравствено осигурање.
У означавању Републичког фонда за здравствено осигурање користи се скраћеница РФЗО.
Републички фонд у пословању са иностранством, поред назива на српском језику може употребљавати и назив на енглеском језику: „Republic Fund Of Health Insurance”. 
	
Седиште Републичког фонда је у Београду, ул. Јована Мариновића број 2. 
	
Члан 6.
Републички фонд има печат и штамбиљ.
Члан 7.
Печат Републичког фонда има облик круга, пречника 32 mm.
Печат Републичког фонда садржи текст: „Република Србија, Републички фонд за здравствено осигурање”, у средини печата је грб Републике Србије.
Текст печата исписан је на српском језику, ћириличким писмом.
Покрајински фонд користи печат који поред текста из става 2. овог члана садржи и назив и седиште Покрајинског фонда.
Филијала користи печат који поред текста из става 2. овог члана садржи и назив и седиште филијале.
Испостава филијале, као организациона јединица филијале користи печат који садржи назив и седиште те испоставе 
	филијале.
Брисан је ранији став 7. (види члан 1. Одлуке - 
	57/2012-22)
Начин употребе печата из овог члана утврђује се актом који доноси директор Републичког фонда.
Члан 8.
Штамбиљ Републичког фонда је правоугаоног облика и садржи назив и седиште Републичког фонда и рубрике за упис: датум пријема, број под којим се акт заводи и број прилога уз акт.
Штамбиљ који се користи у организационим јединицама Републичког фонда, поред текста из става 1. овог члана, садржи и назив и седиште организационе јединице.
Текст штамбиља исписује се на српском језику, ћириличким писмом.
На подручју организационе јединице, на коме је у складу са законом у службеној употреби језик националних мањина, текст штамбиља поред текста из става 1. овог члана, садржи и текст исписан на језику и писму националних мањина.
Члан 9.
Републички фонд има логотип. 
Логотип је стилизованог квадратног облика са страницама у боји, и то: 
– горња водоравна зелена, 
– доња водоравна тамноплава, 
– лева усправна црвена, 
– десна усправна светлоплава. 
Испод квадратног облика исписан је пун назив Републичког фонда.
Графичко решење логотипа одштампано је уз овај статут и чини његов саставни део.
II. ДЕЛАТНОСТ РЕПУБЛИЧКОГ ФОНДА
Члан 10.
Републички фонд обавља делатност која обухвата: спровођење обавезног здравственог осигурања, као и добровољног здравственог осигурања, закључивање уговора са даваоцима здравствених услуга, спровођење међународних уговора о социјалном осигурању, финансијско пословање, обављање других стручних, контролних и административних послова, као и давање правне и друге стручне помоћи осигураним лицима у складу са законом и овим статутом.
Члан 11.
Републички фонд обавља следеће послове:
1) доноси статут;
2) доноси опште акте на основу овлашћења из закона, којима се ближе уређује спровођење обавезног здравственог осигурања;
3) планира и обезбеђује финансијска средства за спровођење обавезног здравственог осигурања;
4) у оквиру расположивих финансијских средстава планира и обезбеђује услове за равномерно спровођење обавезног здравственог осигурања на територији Републике и обезбеђује средства солидарности за уједначавање услова за обезбеђивање права из обавезног здравственог осигурања на подручју филијала;
5) обезбеђује финансијске и друге услове за остваривање права на коришћење здравствене заштите у иностранству, односно за упућивање осигураних лица на лечење у иностранство;
6) доноси план рада за обезбеђивање права из обавезног здравственог осигурања у складу са плановима рада филијала;
7) доноси финансијски план и завршни рачун Републичког фонда, у складу са законом;
8) закључује уговоре са даваоцима здравствених услуга у складу са законом и обезбеђује средства за спровођење здравствене заштите на основу тих уговора;
9) преноси средства за спровођење обавезног здравственог осигурања филијалама у складу са Законом;
10) обезбеђује законито, наменско и економично коришћење средстава и стара се о увећању средстава на економским основама;
11) обезбеђује непосредно, ефикасно, рационално и законито остваривање права из здравственог осигурања и организује обављање послова за спровођење осигурања;
12) организује обављање послова за спровођење здравственог осигурања које се непосредно спроводи у Републичком фонду;
13) координира рад филијала и Покрајинског фонда;
14) организује и врши контролу рада филијала, законитог и наменског коришћења средстава која се филијалама преносе за остваривање права из обавезног здравственог осигурања;
15) врши контролу спровођења закључених уговора између филијала и давалаца здравствених услуга, односно врши контролу остваривања права из обавезног здравственог осигурања;
16) устројава и организује матичну евиденцију и врши контролу послова матичне евиденције; 
	
17) организује и врши контролу и уједначавање рада првостепених и другостепених лекарских комисија;
18) обезбеђује спровођење међународних уговора о обавезном здравственом осигурању;
19) води евиденцију и прати наплату доприноса, са надлежним органима, размењује податке са надлежним органима о обвезницима доприноса за здравствено осигурање, као и друге податке везане за допринос;
20) обавља послове који се односе на фармако-економске показатеље у 
	поступку стављања лекова на Листу лекова, њене измене и допуне, као и 
	скидање лекова са Листе лекова.*
21)* пружа потребну стручну помоћ осигураним лицима у вези са остваривањем права из здравственог осигурања и заштиту њихових интереса по основу осигурања;
22)* доноси друге акте у складу са Законом и овим статутом;
23)* обавља послове у вези са управљањем и располагањем покретном и непокретном имовином;
24)* обавља послове у вези са накнадом штете у спровођењу здравственог осигурања;
25)* спроводи добровољно здравствено осигурање у складу са законом;
26) обавља послове централизованих јавних набавки у име и за рачун 
	здравствених установа из Плана мреже здравствених установа у складу са 
	законом и прати извршење закључених уговора;*
27)* врши издавање исправа о здравственом осигурању и одговарајућих образаца за остваривање права осигураних лица из обавезног здравственог осигурања уз накнаду за трошкове штампања;
28)* послове интерне ревизије;
29)* обавља и друге послове утврђене законом, овим статутом и актима Републичког фонда.


	*Службени гласник РС, број 32/2013
 
Члан 12.
Ради спровођења и унапређења здравственог осигурања Републички фонд остварује сарадњу са Министарством здравља, осталим министарствима, другим органима и организацијама, другим правним и физичким лицима, као и са носиоцима здравственог осигурања у иностранству.
III. ОРГАНИ
Члан 13.
Органи Републичког фонда јесу: Управни одбор, Надзорни одбор и директор. 
	
Чланови Управног одбора, чланови Надзорног одбора, директор односно заменик директора, не смеју, директно или преко трећег физичког или правног лица, имати учешће као власници удела, акционари, запослени или лица под уговором, код правног, односно физичког лица која су даваоци здравствених услуга са којима се закључују уговори за обезбеђивање права из обавезног здравственог осигурања, односно у осигуравајућим друштвима која обављају послове добровољног здравственог осигурања, ради спречавања сукоба јавног и приватног интереса.
Изузетно, од става 2. овог члана, чланови Управног одбора, чланови Надзорног одбора, директор, односно заменик директора могу поред послова у органима Републичког фонда да се баве и научно – истраживачким радом, наставом, радом у културно-уметничким, хуманитарним и спортским организацијама, без сагласности Агенције за борбу против корупције, ако тиме не угрожавају непристрасно вршење послова и углед органа Републичког фонда.
На обављање јавне функције лица из става 3. овог члана, у погледу спречавања сукоба приватног и јавног интереса, примењују се одредбе закона којим се уређује рад Агенције за борбу против корупције.
Органи Републичког фонда по истеку мандата настављају да обављају послове у складу са законом и овим статутом до дана именовања нових органа Републичког фонда на начин прописан Законом.
Лица из става 2. овог члана потписују изјаву о непостојању сукоба јавног и приватног интереса.
Лица из става 2. овог члана не могу бити лица изабрана, постављена или именована на функцију у државном органу, органу територијалне аутономије, локалне самоуправе или органу репрезентативног синдиката, удружења пензионера, удружења пољопривредника, Привредне коморе Србије и удружења инвалида.
Лица из става 2. овог члана могу бити именована на јавну функцију у Републичком фонду највише два пута.
а) Управни одбор
Члан 14.

	Управни одбор Републичког фонда за здравствено осигурање има седам чланова 
	које именује и разрешава Влада, и то:*

	1) четири члана, на предлог министра надлежног за послове здравља;*

	2) једног члана представника осигураника запослених, на предлог 
	репрезентативних синдиката организованих на нивоу Републике, у складу са 
	законом којим се уређује рад;*

	3) једног члана представника осигураника пензионера, на предлог удружења 
	пензионера организованог на нивоу Републике које има више од 50.000 
	регистрованих чланова,*

	4) једног члана представника осигураника земљорадника, на предлог удружења 
	пољопривредника организованих на нивоу Републике која имају више од 50.000 
	регистрованих чланова.*
Брисан је ранији став 2. (види члан 1. Одлуке - 23/2015-47)
Влада именује и разрешава председника и заменика председника Управног одбора, из реда чланова Управног одбора.
Мандат чланова Управног одбора, председника и заменика председника Управног одбора траје четири године.
*Службени гласник РС, број 23/2015
 
Члан 15.
Управни одбор:
1) доноси статут и друге опште акте Републичког фонда;
2) одлучује о пословању Републичког фонда као и о другим питањима од значаја за рад Републичког фонда;
3) доноси финансијски план и завршни рачун Републичког фонда;
4) разматра и усваја извештај о раду;
5) спроводи јавни конкурс за именовање директора Републичког фонда и именује директора Републичког фонда, уз претходну сагласност Владе;
6) спроводи јавни конкурс за избор заменика директора Републичког фонда и именује заменика директора Републичког фонда, уз претходну сагласност Владе;
7) спроводи јавни конкурс за именовање директора Покрајинског фонда, и именује директора Покрајинског фонда, на предлог надлежног органа аутономне покрајине;
8) образује сталне Комисије и то: Централну комисију за лекове* и стручне поткомисије за лекове за области дефинисане АТЦ класификацијом лекова, Комисију за фармакоекономију, Комисију за коришћење здравствене заштите у иностранству и упућивање на лечење у иностранство и именује њихове чланове;
9) образује и друге комисије по потреби и именује њихове чланове; 
10) утврђује висину надокнаде за рад члановима комисија у складу са 
	законом;*
11)* доноси одлуке о управљању и коришћењу покретне и непокретне 
	имовине Републичког фонда;
12)* обавља и друге послове, у складу са законом и овим статутом.
Влада даје сагласност на Статут Републичког фонда.
Управни одбор подноси извештај о раду Влади, најкасније до 31. марта текуће године за претходну годину. 
	


	*Службени гласник РС, број 32/2013
 
Члан 16.
Управни одбор одлуком о образовању именује чланове и ближе уређује надлежност комисија из члана 15. став 1. тач. 8) и 9) овог статута.
Сталне комисије које образује Управни одбор доносе Пословник о свом раду. 
	
Члан 17.
Управни одбор ради и одлучује на седницама.
Управни одбор одлучује ако је присутно више од половине укупног броја чланова Управног одбора и доноси одлуке већином гласова од укупног броја чланова Управног одбора. 
	
Седнице Управног одбора сазива и руководи њиховим радом председник Управног одбора, а у случају његове спречености – заменик председника.
Председник сазива седнице Управног одбора по сопственој иницијативи, на захтев директора Републичког фонда, а може сазвати седницу и на предлог једне трећине чланова Управног одбора.
Пословником о раду Управног одбора ближе се уређује начин рада Управног одбора.
Члан 18.
Председник Управног одбора Републичког фонда:
1) представља Управни одбор;
2) сазива седнице Управног одбора, предлаже дневни ред и председава тим седницама;
3) покреће расправу о одређеним питањима из делокруга Управног одбора;
4) потписује акте које доноси Управни одбор;
5) закључује уговор о раду са директором и замеником директора Републичког фонда и директором Покрајинског фонда;
6) обавља и друге послове када је то одређено законом и овим статутом.
У случају одсутности или спречености председника Управног одбора Републичког фонда, послове председника Управног одбора врши заменик председника Управног одбора.
б) Надзорни одбор
Члан 19.

	Надзорни одбор има пет чланова које именује и разрешава Влада и то:*

	1) три члана, на предлог министра, надлежног за послове здравља;*

	2) једног члана представника осигураника запослених, на предлог 
	репрезентативних синдиката организованих на нивоу Републике, у складу са 
	законом којим се уређује рад – за представнике из реда осигураника 
	запослених;*

	3) једног члана представника осигураника пензионера, на предлог удружења 
	пензионера организованог на нивоу Републике које има више од 50.000 
	регистрованих чланова.*
Влада именује и разрешава председника Надзорног одбора из реда чланова Надзорног одбора.
Чланове Надзорног одбора именује и разрешава Влада на начин прописан законом.
Председник и чланови Надзорног одбора именују се на период од четири године.
*Службени гласник РС, број 23/2015
 
Члан 20.
Надзорни одбор:
1) врши надзор над финансијским пословањем Републичког фонда;
2) врши надзор над финансијским пословањем филијала;
3) врши увид у спровођење законских обавеза Републичког фонда, филијала и Покрајинског фонда;
4) врши увид у спровођење одлука Управног одбора;
5) обавља и друге послове, у складу са законом и овим статутом.
Надзорни одбор, најмање једном годишње, подноси извештај о извршеном надзору над финансијским пословањем Републичког фонда, Управном одбору и Влади.
Чланови Надзорног одбора из реда својих чланова одређују заменика председника Надзорног одбора.
Органи и запослени у Републичком фонду дужни су да члановима Надзорног одбора ставе на увид документацију и податке и да пруже обавештења од значаја за вршење надзора.
Члан 21.
Надзорни одбор ради и одлучује на седницама.
Надзорни одбор одлучује ако је присутно више од половине укупног броја чланова Надзорног одбора и доноси одлуке већином гласова од укупног броја чланова Надзорног одбора. 
	
Седнице Надзорног одбора сазива и руководи њиховим радом председник, а у случају његове спречености – заменик председника Надзорног одбора.
Председник сазива седнице Надзорног одбора по својој иницијативи, на захтев председника Управног одбора и директора, а може сазвати седницу и на предлог једне трећине чланова Надзорног одбора.
Пословником о раду ближе се уређује начин рада Надзорног одбора.
в) Директор
Члан 22.
Радом Републичког фонда руководи директор. 
Директора, по спроведеном јавном конкурсу именује Управни одбор, уз претходну сагласност Владе.


	За директора може бити именовано лице које има стечено високо образовање на 
	студијама другог степена (дипломске академске студије – мастер, 
	специјалистичке академске студије, специјалистичке струковне студије), 
	односно на основним студијама у трајању од најмање четири године и пет 
	година радног искуства након стеченог високог образовања.*
Мандат директора траје четири године. 
Директор може бити разрешен дужности и пре истека времена на које је именован ако: функцију директора не врши у складу са законом, овим статутом и актима Републичког фонда; ако му престане радни однос у складу са законом и ако сам поднесе захтев за разрешење.
По престанку мандата директор има права која му припадају у складу са законом.
*Службени гласник РС, број 23/2015
 
Члан 23.
Директор: 
1) организује рад и пословање у Републичком фонду;
2) представља и заступа Републички фонд;
3) стара се о законитости рада и одговара за законитост рада Републичког фонда;
4) предлаже опште акте које доноси Управни одбор;
5) извршава одлуке Управног одбора;
6) доноси опште акте у складу са законом и овим статутом;
7) закључује уговоре у име и за рачун Републичког фонда;
8) врши функцију наредбодавца за извршавање финансијског плана Републичког фонда; 
	
9) доноси акт о организацији и систематизацији послова у Републичком фонду и друге акте којима се уређују права, обавезе и одговорности запослених;
10) прописује образац службене легитимације надзорника осигурања, њен изглед и садржај;
11) именује и разрешава директора филијале Републичког фонда по спроведеном јавном конкурсу, осим директора филијале на територији аутономне покрајине Војводине; 
	
12) именује чланове Савета филијале на основу предлога директора матичне филијале;
13) доноси решења у другом степену о правима из здравственог осигурања у складу са Законом;
14) именује и разрешава председника и чланове првостепене и другостепене лекарске комисије;
15) образује и именује чланове сталних и повремених стручних комисија;
16) одлучује у другом степену у вези са остваривањем здравствене заштите у иностранству и о упућивању на лечење у иностранство;
17) руководи радом запослених у Републичком фонду;
18) стара се о остваривању јавности рада Републичког фонда;
19) одлучује о правима, обавезама и одговорностима запослених из радног односа у Републичком фонду;
20) врши и друге послове у складу са законом и овим статутом.
Директор у складу са законом и овим статутом може пренети овлашћење за одређене послове из надлежности директора Републичког фонда на директора Покрајинског фонда, извршног директора, директора сектора у Дирекцији и директора филијалe.
Директор присуствује седницама Управног одбора и Надзорног одбора и учествује у њиховом раду, без права одлучивања.
Директор је одговоран Управном одбору Републичког фонда.
Члан 24.
Заменик директора замењује директора за време његове одсутности или спречености и обавља послове које му он повери.
Заменика директора, по спроведеном јавном конкурсу именује Управни одбор, уз претходну сагласност Владе.


	За заменика директора може бити именовано лице које има стечено високо 
	образовање на студијама другог степена (дипломске академске студије – 
	мастер, специјалистичке академске студије, специјалистичке струковне 
	студије), односно на основним студијама у трајању од најмање четири године и 
	пет година радног искуства након стеченог високог образовања.*
Заменик директора може бити разрешен дужности и пре истека времена на које је именован ако: функцију заменика директора не врши у складу са законом, овим статутом и актима Републичког фонда; ако му престане радни однос у складу са законом; ако сам поднесе захтев за разрешење.
Мандат заменика директора траје четири године.
*Службени гласник РС, број 23/2015
 
Члан 25.
Директор Покрајинског фонда обавља послове у складу са законом, овим статутом и актом о организацији и систематизацији послова у Републичком фонду.
Директора Покрајинског фонда, по спроведеном јавном конкурсу који расписује Републички фонд, именује Управни одбор, на предлог надлежног органа аутономне покрајине.


	За директора Покрајинског фонда може бити именовано лице које има стечено 
	високо образовање на студијама другог степена (дипломске академске студије – 
	мастер, специјалистичке академске студије, специјалистичке струковне 
	студије), односно на основним студијама у трајању од најмање четири године и 
	пет година радног искуства након стеченог високог образовања.**
Директор Покрајинског фонда учествује у раду Управног одбора, без права одлучивања.
Директор Покрајинског фонда, по спроведеном јавном конкурсу именује директоре филијала које су образоване на територији аутономне покрајине Војводине.
Директор Покрајинског фонда може бити разрешен дужности и пре времена на које је именован ако: функцију не врши у складу са законом, овим статутом и актима Републичког фонда; ако му престане радни однос у складу са законом; на предлог надлежног органа аутономне покрајине; ако сам поднесе захтев за разрешење.
Мандат директора Покрајинског фонда траје четири године.
У случају одласка у пензију, смрти или именовања директора 
	Покрајинског фонда на другу јавну функцију, Управни одбор може именовати 
	вршиоца дужности директора Покрајинског фонда, до дана именовања директора 
	Покрајинског фонда, али не дуже од шест месеци, на начин који је прописан 
	Законом.*
Директор Покрајинског фонда по истеку мандата наставља да обавља послове у складу са законом и овим статутом до дана именовања директора Покрајинског фонда на начин прописан Законом.
На Директора Покрајинског фонда примењују се одредбе члана 13. ст. 2 – 4. овог статута.
*Службени гласник РС, број 1/2013


	**Службени гласник РС, број 

	23/2015
 
Члан 26.
Директор филијале обавља послове у складу са законом и извршава одлуке органа Републичког фонда. 
	
Директор филијале одговоран је за законитост рада филијале и наменско коришћење пренетих средстава за спровођење здравственог осигурања. 
	


	За директора филијале може бити именовано лице које има стечено високо 
	образовање на студијама другог степена (дипломске академске студије – 
	мастер, специјалистичке академске студије, специјалистичке струковне 
	студије), односно на основним студијама у трајању од најмање четири године и 
	пет година радног искуства након стеченог високог образовања.**
Мандат директора филијале траје четири године. 
Директор филијале по истеку мандата наставља да обавља послове у складу са законом и овим статутом до дана именовања директора филијале на начин прописан Законом.
У случају одласка у пензију, смрти или именовања директора филијале на 
	другу јавну функцију, директор, односно директор Покрајинског фонда може 
	именовати вршиоца дужности директора филијале, до дана именовања директора 
	филијале, али не дуже од шест месеци, на начин који је прописан Законом.*
Директор филијале у обављању послова врши јавну функцију.
На Директора филијалe примењују се одредбе члана 13. ст. 2 – 4. овог статута.
*Службени гласник РС, број 1/2013
**Службени гласник РС, број 23/2015
 
IV. УНУТРАШЊА ОРГАНИЗАЦИЈА
Члан 27.
Стручне, административне, финансијске и друге послове у вези са радом и пословањем Републичког фонда и спровођењем здравственог осигурања врше запослени у оквиру унутрашње организације Републичког фонда утврђене Правилником о организацији и систематизацији послова и то у: Дирекцији, Покрајинском фонду, филијалама и испоставама филијала образованим у складу са Законом.
Под Дирекцијом Републичког фонда из става 1. овог члана (у даљем тексту: Дирекција) подразумева се седиште Републичког фонда из члана 5. став 4. овог статута.
Члан 28.
У Дирекцији се: 
1) обављају послови припреме предлога аката из делатности Републичког фонда у складу са законом и овим статутом;
2) припремају и израђују анализе и програми из области пословања Републичког фонда;
3) устројава и организује матична евиденција о осигураним лицима и коришћењу права из обавезног здравственог осигурања, јединствено за територију Републике;
4) врше послови јавних набавки за потребе Републичког фонда;
5) спроводи поступак јавних набавки и у име и за рачун давалаца здравствених услуга у складу са законом; 
	
6) обављају послови из области обавезног и добровољног здравственог осигурања;
7) решава у другом степену о правима из здравственог осигурања у складу са Законом;
8) организује рад комисије коју именује Управни одбор Републичког фонда која одлучује у првом степену у вези са остваривањем здравствене заштите у иностранству и о упућивању на лечење у иностранство у складу са Законом;
9) прати реализација закључених уговора и припремају информације за органе Републичког фонда; 
	
10) врши контрола спровођења закључених уговора између филијала и давалаца здравствених услуга; 
	
11) врши контрола остваривања права из обавезног здравственог осигурања;
12) организује и врши контрола рада филијала, законитог и наменског коришћења средстава која се филијалама преносе за остваривање права из обавезног здравственог осигурања;
13) организује и врши контрола и уједначавање рада првостепених и другостепених лекарских комисија;
14) обављају послови заступања Републичког Фонда;
15) обављају послови у вези са радом Комисије за коришћење здравствене заштите у иностранству и упућивање на лечење у иностранство и других стручних комисија које организује Републички фонд;
16) припрема и прати реализација финансијског плана и израђују анализе и извештаји у вези са остваривањем финансијског плана;
17) воде финансијско-рачуноводствени послови Републичког фонда;
18) израђују збирни, консолидовани извештаји за Републички фонд и здравствене установе;
19) израђује контни план Републичког фонда;
20) воде евиденције о запосленима у Републичком фонду; 
21) воде централне базе података од значаја за пословање Републичког фонда;
22) обављају одређени послови прикупљања и обједињавања статистичких и других података из области здравственог осигурања и здравствене заштите на нивоу Републичког фонда;
23) обављају послови устројавања, развоја, коришћења и одржавања информационог система здравственог осигурања као дела интегрисаног информационог система Републике;
24) координира рад филијала и Покрајинског фонда;
25) израђују стручно-методолошка упутства од значаја за обављање делатности Републичког фонда;
26) уређују међусобни односи са фондовима пензијског и инвалидског осигурања;
27) послови интерне ревизије и
28) обављају и други послови утврђени законом и актима Републичког фонда.
Члан 29.
Седиште Покрајинског фонда је у Новом Саду, ул. Житни трг бр. 1.
Покрајински фонд као организациона јединица Републичког фонда врши следеће послове:
1) координацију рада филијала образованих на територији аутономне покрајине, у сарадњи са Републичким фондом, у складу са законом;
2) контролу рада филијала и наменског коришћења средстава која Републички фонд преноси филијалама за остваривање права из обавезног здравственог осигурања, на подручју аутономне покрајине;
3) контролу закључених уговора између филијала и давалаца здравствених услуга, на подручју аутономне покрајине;
4) решава у другом степену о правима из здравственог осигурања у складу са законом;
5) пружа потребну стручну помоћ осигураним лицима у вези са остваривањем права из обавезног здравственог осигурања и заштитом њихових интереса у осигурању;
6) обезбеђује услове за рад лекарских комисија образованих на територији аутономне покрајине, у складу са законом;
7) обезбеђује информациони подсистем, као део интегрисаног информационог система Републике за област здравственог осигурања, у складу са законом;
8) врши статистичка и друга истраживања у области здравственог осигурања;
9) остварује сарадњу са надлежним покрајинским органима;
10) обавља и друге послове утврђене овим статутом;
11) подноси извештаје о раду за шест и 12 месеци Управном и Надзорном одбору Републичког фонда.
Члан 30.
Ради спровођења здравственог осигурања у складу са Законом, образоване су филијале и то:
1) Филијала за Севернобачки округ. Седиште филијале је у Суботици, са испоставама у: Бачкој Тополи и Малом Иђошу;
2) Филијала за Средњобанатски округ. Седиште филијале је у Зрењанину, са испоставама у: Новом Бечеју, Новој Црњи, Житишту и Сечњу;
3) Филијала за Севернобанатски округ. Седиште филијале је у Кикинди са испоставама у: Кањижи, Сенти, Ади, Чоки и Новом Кнежевцу;
4) Филијала за Јужнобанатски округ. Седиште филијале је у Панчеву са испоставама у: Пландишту, Опову, Ковачици, Алибунару, Вршцу, Белој Цркви и Ковину;
5) Филијала за Западнобачки округ. Седиште филијале је у Сомбору са испоставама у: Апатину, Оџацима и Кули;
6) Филијала за Јужнобачки округ. Седиште филијале је у Новом Саду са испоставама у: Србобрану, Бечеју, Врбасу, Бачкој Паланци, Бачком Петровцу, Жабљу, Тителу, Темерину, Беочину, Бачу и Сремским Карловцима;
7) Филијала за Сремски округ. Седиште филијале је у Сремској Митровици са испоставама у: Шиду, Инђији, Иригу, Руми, Старој Пазови и Пећинцима;
8) Филијала за Мачвански округ. Седиште филијале је у Шапцу са испоставама у: Богатићу, Лозници, Владимирцима, Коцељеви, Малом Зворнику, Крупњу и Љубовији;
9) Филијала за Колубарски округ. Седиште филијале је у Ваљеву са испоставама у: Осечини, Убу, Лајковцу, Мионици и Љигу;
10) Филијала за Подунавски округ. Седиште филијале је у Смедереву са испоставама у: Смедеревској Паланци и Великој Плани;
11) Филијала за Браничевски округ. Седиште филијале је у Пожаревцу са испоставама у: Великом Градишту, Голупцу, Малом Црнићу, Жабарима, Петровцу, Кучеву и Жагубици;
12) Филијала за Шумадијски округ. Седиште филијале је у Крагујевцу са испоставама у: Аранђеловцу, Тополи, Рачи, Баточини, Книћу и Лапову;
13) Филијала за Поморавски округ. Седиште филијале је у Јагодини са испоставама у: Ћуприји, Параћину, Свилајнцу, Деспотовцу и Рековцу;
14) Филијала за Борски округ. Седиште филијале је у Бору са испоставама у: Кладову, Мајданпеку и Неготину;
15) Филијала за Зајечарски округ. Седиште филијале је у Зајечару са испоставама у: Бољевцу и Књажевцу;
16) Филијала за Златиборски округ. Седиште филијале је у Ужицу са испоставама у: Бајиној Башти, Косјерићу, Ариљу, Новој Вароши, Пожеги, Прибоју, Пријепољу, Чајетини и Сјеници;
17) Филијала за Моравички округ. Седиште филијале је у Чачку са испоставама у: Горњем Милановцу, Лучанима и Ивањици;
18) Филијала за Рашки округ. Седиште филијале је у Краљеву са испоставама у: Врњачкој Бањи и Рашкој;
Брисана је ранија тачка 19) (види члан 2. Одлуке - 
	57/2012-22)
19)* Филијала за Расински округ. Седиште филијале је у Крушевцу са испоставама у: Варварину, Трстенику, Ћићевцу, Александровцу и Брусу;
20)* Филијала за Нишавски округ. Седиште филијале је у Нишу са испоставама у: Алексинцу, Сврљигу, Мерошини, Дољевцу, Гаџином Хану, Сокобањи и Ражњу;
21)* Филијала за Топлички округ. Седиште филијале је у Прокупљу са испоставама у: Блацу, Куршумлији и Житорађи; 
	
22)* Филијала за Пиротски округ. Седиште филијале је у Пироту са испоставама у: Белој Паланци, Бабушници и Димитровграду;
23)* Филијала за Јабланички округ. Седиште филијале је у Лесковцу са испоставама у: Бојнику, Лебану, Медвеђи, Власотинцу и Црној Трави;
24)* Филијала за 
	Пчињски округ. Седиште филијале је у Врању са испоставама у: Владичином 
	Хану, Сурдулици, Босилеграду, Трговишту, Бујановцу, Прешеву и Врањској 
	Бањи**;
25)* Филијала за Косовски округ. Седиште филијале је у Приштини са испоставама у: Подујеву, Обилићу, Косову Пољу, Глоговцу, Штимљу, Урошевцу, Качанику, Липљану и Штрпцу;
26)* Филијала за Пећки округ. Седиште филијале је у Пећи са испоставама у: Истоку, Клини, Дечану и Ђаковици;
27)* Филијала за Призренски округ. Седиште филијале је у Призрену са испоставама у: Сувој Реци, Ораховцу, Гори и Опољу;
28)* Филијала за Косовско-митровачки округ. Седиште филијале је у Косовској Митровици са испоставама у: Зубином Потоку, Лепосавићу, Звечану, Србици и Вучитрну;
29)* Филијала за Косовско-поморавски округ. Седиште филијале је у Гњилану са испоставама у: Косовској Каменици, Новом Брду и Витини;
30)* Филијала за 
	град Београд. Седиште филијале је у Београду са испоставама у: Вождовцу, 
	Врачару, Звездари, Гроцкој, Земуну, Лазаревцу, Младеновцу, Новом Београду, 
	Обреновцу, Палилули, Раковици, Савском венцу, Сопоту, Старом граду, 
	Чукарици, Барајеву и Сурчину
31) Филијала Нови Пазар. Седиште филијале је у Новом Пазару са 
	испоставом у Тутину*
*Службени гласник РС, број 57/2012
**Службени гласник РС, број 89/2012
 
Члан 31.
У филијали се: 
1) спроводи обавезно здравствено осигурање на свом подручју;
2) планирају потребе осигураних лица са свог подручја и праве планови рада у складу са расположивим финансијским средствима, односно са финансијским планом Републичког фонда;
3) располаже пренетим средствима за спровођење обавезног здравственог осигурања за осигурана лица са свог подручја, у складу са овим законом;
4) обезбеђује остваривање права из здравственог осигурања за осигурана лица са свог подручја, у складу са законом и прописима донетим за спровођење закона;
5) закључују уговори са даваоцима здравствених услуга;
6) организује и врши контрола извршавања уговорних обавеза давалаца здравствених услуга са којима је закључен уговор, ради заштите права осигураних лица;
7) обезбеђује законито, наменско и економично трошење пренетих средстава обавезног здравственог осигурања на свом подручју;
8) води матична евиденција осигураних лица са подацима потребним за спровођење обавезног здравственог осигурања и за обезбеђивање и контролу остваривања права из тог осигурања;
9) врши контрола пријављивања на осигурање, одјављивања са осигурања и пријављивање промене у осигурању, као и контрола свих података од значаја за стицање, коришћење и престанак права;
10) води евиденција и прати наплата доприноса, са надлежним органима, размењују подаци са надлежним органима о обвезницима доприноса за здравствено осигурање, као и други подаци везани за допринос;
11) пружа потребна стручна помоћ осигураним лицима у вези са остваривањем права из обавезног здравственог осигурања и заштитом њихових интереса у осигурању;
12) врше одређени послови у спровођењу међународних уговора о здравственом осигурању;
13) обезбеђују услови за рад првостепених и другостепених лекарских комисија на свом подручју, у складу са актима Републичког фонда;
14) обављају послови у вези са накнадом штете у спровођењу обавезног здравственог осигурања;
15) обављају одређени послови добровољног здравственог осигурања које организује и спроводи Републички фонд;
16) врши обрачун, контрола и исплата накнада зарада и других новчаних накнада из здравственог осигурања и воде одговарајуће евиденције;
17) врши контрола остваривања права из здравственог осигурања;
18) обављају послови у вези са остваривањем права на медицинско-техничка помагала, индикације за њихово коришћење, стандарде материјала, рокове трајања, као и начин и поступак остваривања права на медицинско-техничка помагала;
19) закључују уговори са изабраним лекаром;
20) обављају послови планирања, анализе и статистике;
21) обављају рачуноводствено-финансијски послови и припремају подаци за израду тромесечних извештаја, обрачуна и завршног рачуна;
22) врши ликвидација и контрола рачуна за пружене здравствене услуге и благајнички послови;
23) обављају послови коришћења и одржавања информационог система здравственог осигурања;
24) обављају послови заступања пред судовима и другим органима на подручју филијале, по овлашћењу директора;
25) обављају и други послови у складу са законом и овим статутом.
Члан 32.
У филијали се образује Савет филијале, као саветодавно тело директора филијале.
Савет филијале може имати највише девет чланова.
Савет филијале именује директор Републичког фонда, на период од две године, а на основу предлога директора матичне филијале.
Савет филијале:
1) предлаже мере за спровођење и унапређивање здравственог осигурања на подручју филијале;
2) даје мишљење о плану рада филијале;
3) даје мишљење на одлуке које доноси филијала у погледу обезбеђивања права из здравственог осигурања и закључивања уговора са даваоцима здравствених услуга;
4) даје предлоге за рационално располагање и трошење средстава здравственог осигурања;
5) даје мишљење о извештају који филијала подноси Управном одбору Републичког фонда;
6) разматра информације из надлежности филијале које му доставља директор филијале. 
	
Начин рада Савета филијале уређује се Пословником о раду.
Члан 33.
У испостави филијале се: 
1) обављају послови здравственог осигурања за осигурана лица са подручја испоставе филијале;
2) обављају послови у вези са радом лекарских комисија приликом одлучивања у првом степену;
3) воде прописане евиденције и статистика из здравственог осигурања;
4) обављају послови примене међународних споразума из области здравственог осигурања;
5) врши обрачун, контрола и исплата новчаних накнада;
6) врши овера предлога за медицинско-техничка помагала;
7) врши ликвидација и контрола рачуна за пружене здравствене услуге и благајнички послови;
8) обављају и други послови које филијала пренесе испостави.
Поједини послови из става 1. овог члана, када је рационалније, могу се обављати јединствено за све осигуранике у седишту филијале, што се уређује Правилником о организацији и систематизацији послова у Републичком фонду.
Члан 34.
Правилником о организацији и систематизацији послова у Републички фонду, Републички фонд уређује организацију, број запослених, услове које запослени треба да испуњавају и описе послова.
V. ФИНАНСИРАЊЕ ОБАВЕЗНОГ ЗДРАВСТВЕНОГ ОСИГУРАЊА
1. Средства за финансирање права из обавезног здравственог осигурања
Члан 35.
Републички фонд остварује средства за обавезно здравствено осигурање уплатом доприноса као и из других извора у складу са законом. 
	
Средства из става 1. овог члана представљају приход Републичког фонда.
Члан 36.
Републички фонд преноси филијали Републичког фонда средства за обављање послова утврђених законом, статутом и актима Републичког фонда.
Републички фонд доноси одлуку о износу средстава која се преносе филијали, за сваку буџетску годину.
Влада даје сагласност на одлуку из става 2. овог члана.
Републички фонд преноси средства Покрајинском фонду за извршавање послова утврђених законом.
Члан 37.
Финансијско пословање Републичког фонда обухвата остваривање прихода и расхода. 
	
Члан 38.
Финансијским планом Републичког фонда утврђују се приходи по изворима и расходи по наменама.
Републички фонд доноси Финансијски план у роковима одређеним прописима којима се уређује буџетски систем.
Средства за спровођење здравственог осигурања обухватају расходе утврђене Финансијским планом Републичког фонда. 
	
Члан 39.
Републички фонд има посебан рачун за:
– обавезно здравствено осигурање;
– добровољно здравствено осигурање.
Републички фонд, Покрајински фонд и филијала Републичког фонда имају своје подрачуне који су укључени у консолидовани рачун трезора.
Члан 40.
Републички фонд израђује тромесечне и годишње финансијске извештаје и завршни рачун. 
	
Годишњи финансијски извештај и тромесечни финансијски извештаји Републичког фонда заснивају се на консолидованим подацима садржаним у Главној књизи Републичког фонда и подацима из завршних рачуна здравствених установа.
Члан 41.
Евиденција имовине и обавеза Републичког фонда води се у дирекцији, филијали Републичког фонда и Покрајинском фонду. 
	
2. Финансирање спровођења добровољног здравственог осигурања
Члан 42.
Средства за добровољно здравствено осигурање обезбеђују се уплатом премије осигурања за добровољно здравствено осигурање.
Средства за добровољно здравствено осигурање воде се посебно.
Приходи и расходи за добровољно здравствено осигурање посебно се планирају и исказују.
VI. ВРШЕЊЕ ПОСЛОВА КОНТРОЛЕ
Члан 43.
Републички фонд успоставља и организује систем екстерне контроле: 
– контроле правилности извршавања закључених уговора између филијала и давалаца здравствених услуга;
– контроле законитог и наменског коришћења финансијских средстава обавезног здравственог осигурања пренетих даваоцима здравствених услуга за остваривање законом утврђених права осигураних лица;
– контроле личних података који се односе на здравствено стање осигураних лица који се воде у медицинској документацији осигураног лица у складу са законом;
У вршењу послова контроле Републички фонд остварује сарадњу са надлежним државним органима, инспекцијским службама и органима који врше надзор над законитошћу рада и надзор над стручним радом у складу са законом.
Послове контроле из става 1. овог члана врши надзорник осигурања у складу са Законом.
VII. ОПШТИ АКТИ
Члан 44.
Управни одбор Републичког фонда доноси: статут, правилнике, одлуке и друге акте у складу са законом и овим статутом. 
	
Начин и поступак доношења аката из става 1. овог члана ближе се уређују Пословником о раду Управног одбора.
VIII. ЈАВНОСТ РАДА
Члан 45.
Јавност рада Републичког фонда остварује се правом осигураних лица на све врсте информација у вези са правима из обавезног здравственог осигурања и јавношћу рада органа и служби Републичког фонда за потребе осигураних лица, органа и организација заинтересованих за рад Републичког фонда.
Републички фонд остварује јавност рада путем средстава јавног информисања, одржавањем конференција за новинаре, давањем изјава овлашћених лица, објављивањем аката и података о свом правном статусу и пословању на WEB сајту као и другим видовима информисања.
IX. ПОСЛОВНА ТАЈНА
Члан 46.
Подаци и документација који представљају пословну тајну и чије би саопштавање неовлашћеном лицу могло да штети интересима и пословном угледу Републичког фонда, начин руковања подацима и документима који представљају пословну тајну, као и начин саопштавања података који имају карактер пословне тајне у зависности од степена тајности, утврђују се актом Републичког фонда, у складу са законом.
X. ПРЕЛАЗНЕ И ЗАВРШНЕ ОДРЕДБЕ
Члан 47.
Ступањем на снагу овог статута, престаје да важи Статут Републичког завода за здравствено осигурање („Службени гласник Републике Србије”, бр. 38/06, 25/07, 64/07, 99/07, 95/08 и 21/10).
Члан 48.
Овај статут, по добијању сагласности Владе, ступа на снагу осмог дана од дана објављивања у „Службеном гласнику Републике Србије”.
 
01/2 број 110-93/11
У Београду, 16. августа 2011. године

Управни одбор

Републичког фонда за здравствено осигурање
Председник,
др 
	Рајко Косановић, с.р.