На основу члана 181. тачка 15) Закона о државном премеру и катастру („Службени гласник РС”, бр. 72/09, 18/10 и 65/13),
Директор Републичког геодетског завода доноси
  
ПРАВИЛНИК
о процени вредности непокретности
"Службени гласник РС", број 113 од 22. октобра 
				2014.
   
I. УВОДНЕ ОДРЕДБЕ
Члан 1.
Овим правилником прописује се поступак, начин и методологија за процену вредности непокретности.
Процена вредности непокретности, сагласно члану 149. Закона о државном премеру и катастру („Службени гласник РС”, бр. 72/09, 18/10 и 65/13 – у даљем тексту: Закон), обавља се поступцима и методама масовне процене вредности непокретности.
Члан 2.
Поједини појмови употребљени у овом правилнику имају следеће значење:
1) „тржиште непокретности” је „место” на коме се срећу заинтересовани купци и продавци, а на коме се обавља размена права на непокретностима за новац или неко друго добро;
2) „подтржиште непокретности” је део тржишта непокретности на коме се одвија промет одређене врсте непокретности за коју је заинтересована одређена група учесника тржишта;
3) „тржишна цена непокретности” је новчани износ остварен у конкретном промету одређене непокретности на тржишту непокретности;
4) „тржишна вредност непокретности” је процена највероватније тржишне цене која би била остварена на одређени дан у условима фер продаје, када су купац и продавац независни и неповезани, информисани и понашају се савесно и промишљено, и под претпоставком да не постоји неки неприкладан утицај на цену (принуда, неповољни финансијски аранжман за финансирање промета и сл.); 
5) „верификација регистрованих података” је оцена комплетности и тачности података о промету непокретности која се спроводи непосредно после промета на једнообразан начин;
6) „тржишнa зонa” je подручјe у коме постоје сличне релативне промене цена у задатом временском периоду; 
7) „индекс цена” је релативан број који представља однос просечних јединичних цена из различитих временских периода;
8) „јединична цена” је цена по м2 површине за сва тржишта, осим за тржишта објеката, за које јединична цена може бити једнака цени по објекту;
9) „датум промета” је датум закључења уговора, односно датум овере уговора уколико датум закључења није познат;
10) „модел за вредновање непокретности” је систем израза, табела и вредности које се користе у масовној процени за систематско израчунавање процењене вредности великог броја непокретности у оквиру једног подтржишта непокретности; 
11) „спецификација модела за вредновање непокретности” је изградња модела селекцијом фактора понуде и потражње, сагласно теорији економије непокретности, теорији процене непокретности и анализи тржишта непокретности;
12) „калибрација модела за вредновање непокретности” је одређивање коефицијената у моделу статистичким тестирањем и то, по правилу, методом мулти регресионе анализе;
13) „карактеристична непокретност” је најчешће заступљена непокретност у скупу постојећих непокретности, као и у скупу прометованих непокретности на територији Републике Србије, која се одређује за свако подтржиште непокретности;
14) „вредносна зона” је подручје у коме карактеристичне непокретности имају приближно исте јединичне цене;
15) „вредносни ниво” је једна од мера централне тенденције остварених цена за карактеристичне непокретности у оквиру вредносне зоне;
16) „релацијска табела” је табела која описује разлику у вредности било које и карактеристичне непокретности и служи за представљање вредности коефицијената различитих фактора у моделу за вредновање непокретности; 
17) „студија односа” (ratio study) је поређење процењене вредности непокретности добијене системом масовне процене са оствареним ценама на тржишту непокретности;
18) „грађевинско земљиште” је земљиште које је као такво дефинисано законом којим се уређује изградња објеката;
19) „пољопривредно земљиште” је земљиште које је као такво дефинисано законом којим се уређује планирање и коришћење пољопривредног земљишта;
20) „шумско земљиште” је земљиште које је као такво дефинисано законом којим се уређује коришћење и управљање шумама и шумским земљиштем;
21) „остало земљиште” је остало пољопривредно земљиште (рибњак, пашњак, трстик и мочвара), природнo неплоднo земљиштe (крш, јаруга, камењар, вододерина, голет, спруд, извор, поток, река, природно језеро, бара, водопад и др.), вештачки створенo неплоднo земљиштe (вештачко језеро, површински коп рудника, мајдан камена, материјални ров са каменито-шљунковитом подлогом, мајдан, циглана, и др.), наменскo земљиштe (јавни парк, градске зелене површине, ботаничка башта, зоолошки врт, дечије игралиште и др.) и земљиште које се не може сврстати у земљиште из тач. 18)–20) овог члана;
22) „кућа” је породична стамбена зграда намењена сталном становању;
23) „викендица” је стамбена зграда намењена повременом становању;
24) „стамбена зграда са више станова” је зграда у којој је 50% или више укупне корисне површине зграде намењено становању;
25) „гаража” је објекат или посебан део објекта намењен за смештај возила који чини грађевинску целину и има засебан улаз;
26) „гаражно место” је посебан део објекта намењен за смештај возила који је предвиђен техничком документацијом као посебан део, односно као паркинг место и који је на терену видно обележен;
27) „пословни објекат” је објекат у коме је 50% или више укупне корисне површине намењено обављању пословне делатности;
28) „туристички објекат” је објекат у коме је 50% или више укупне корисне површине намењено обављању туристичке услужне делатности (хотел, мотел, туристички апартман, пансион, бунгалов и други пословни објекат намењен за преноћиште или одмор);
29) „угоститељски објекат” је објекат у коме је 50% или више укупне корисне површине намењено обављању угоститељске услужне делатности (ресторан, кафанa, бифе, бар, пицеријa, пивницa, кафе-посластичарницa, печењарa, млечни ресторан, експрес ресторан, ресторан са самопослуживањем, националнa кућa, објекaт за брзу припрему хране и киоск);
30) „трговински објекат” је објекат у коме је 50% или више укупне корисне површине намењено обављању трговинске услужне делатности (тржни центар, издвојена продавница, робна кућа и други објекат намењен трговини на велико и мало);
31) „спортско-рекреациони објекат” је објекат у коме је 50% или више укупне корисне површине намењено обављању спортске и рекреативне активности (базен, хала, дворана, теретана, терен и други објекат за спорт и рекреацију);
32) „објекат пословних услуга” је објекат у коме је 50% или више укупне корисне подне површине зграде намењено обављању пословне услужне делатности (занатство, грађевинарство, техничке услуге, финансијске услуге и друге пословне услуге);
33) „индустријски објекти и складишта” су објекти у којима је 50% или више укупне корисне површине намењено обављању индустријске производње или складиштењу индустријских производа;
34) „објекат лаке индустрије” је објекат у коме је 50% или више укупне корисне површине намењено обављању индустријске производње прехрамбених, текстилних и дуванских производа, коже и обуће, целулозе и папира и производа лаке хемије;
35) „објекат тешке индустрије” је објекат у коме је 50% или више укупне корисне површине намењено обављању индустријске производње металуршких, машинских, грађевинских производа, производа електроиндустрије и тешке хемије;
36) „резервоар, силос и складиште” су објекти у којима је 50% или више укупне корисне површине намењено складиштењу индустријских сировина и производа;
37) „пољопривредни објекат” је објекат у коме је 50% или више укупне корисне површине намењено обављању пољопривредне производње или складиштењу пољопривредних производа;
38) „објекат за складиштење пољопривредних производа” је објекат који се користи за складиштење пољопривредних производа (силос, хладњача, вински подрум и др.);
39) „објекат за пољопривредну производњу” је објекат у којем се обавља пољопривредна производња (објекат за узгој животиња, објекат за узгој биљних култура, стакленик, објекат за производњу сточне хране и др.);
40) „посебни пољопривредни објекат” је објекат рибарства, шумарства, лова или други пољопривредни објекат специфичне намене; 
41) „остали пољопривредни објекти” су објекти који служе за смештај пољопривредне механизације или материјала (хангар и др.), као и други пољопривредни објекти који се не могу сврстати у објекте из тач. 38)–40) овог члана;
42) „стан” је посебан део објекта који је као такав дефинисан законом којим се уређује становање;
43) „пословни простор” је посебан део објекта који чини грађевинску целину, а у којем се обавља пословна делатност;
44) „локал” је посебан део објекта који чини грађевинску целину, а у којем се обавља услужна пословна делатност;
45) „канцеларија” је посебан део објекта који чини грађевинску целину, а у којој се обављају канцеларијски послови;
46) „индустријски простор” је посебан део објекта који чини грађевинску целину, а у којем се обавља индустријска делатност (магацин, складиште и простор за индустријску производњу лакe и тешкe индустријe и др.);
47) „прометована површина посебног дела објекта” и „површина објекта” су нето површине према стандарду (SRPS.U.C2.100: 2002). 
II. МАСОВНA ПРОЦЕНA ВРЕДНОСТИ НЕПОКРЕТНОСТИ
1. Појам и компоненте
Члан 3.
Mасовнa проценa вредности непокретности је процес одређивања тржишне вредности непокретности на одређени датум, који се врши за сваку непокретност уписану у катастар непокретности коришћењем уписаних података о непокретности, уз примену стандардизованих метода и статистичког тестирања.
Масовна процена вредности непокретности обавља се кроз развој модела за вредновање непокретности, који се одређује према специфичностима сваког појединачног подтржишта непокретности на територији Републике Србије.
Масовна процена вредности непокретности обезбеђује униформност и конзистентност у процењивању заснованом на тржишним принципима.
Масовна процена вредности непокретности мора да буде у складу са важећим међународним стандардима и упутствима најбоље праксе (International Assotiation of Appraisal Oficers – IAAO; Royal Institution of Chartered Surveyors – RICS).
Члан 4.
Масовна процена вредности непокретности, сагласно члану 150. Закона, обухвата генералну процену вредности непокретности и одређивање вредности појединачне непокретности уписане у катастар непокретности на основу података из генералне процене вредности непокретности.
Генерална процена вредности непокретности обухвата следеће компоненте: 
1) прикупљање података;
2) обраду података;
3) дефинисање модела за вредновање непокретности.
Одређивање вредности појединачне непокретности обухвата следеће компоненте:
1) израчунавање вредности непокретности;
2) уписивање података о вредности непокретности у катастар непокретности.
2. Систем масовне процене вредности непокретности
Члан 5.
Масовна процена вредности непокретности се спроводи кроз сложен информатички систем масовне процене вредности непокретности (тзв. CAMA – Computer Assisted Mass Appraisal).
Свака од компоненти масовне процене вредности непокретности из члана 4. ст. 2. и 3. овог правилника, води се у сложеним информатичким системима који су међусобно повезани и чине систем масовне процене вредности непокретности. 
Систем масовне процене вредности непокретности је подсистем геодетско-катастарског информационог система који је повезан са осталим подсистемима геодетско-катастарског информационог система.
3. Класификација непокретности
Члан 6.
Непокретности уписане у катастар непокретности, за потребе спровођења масовне процене вредности непокретности, класификују се у следеће врсте и подврсте:
1) земљишта:
(1) грађевинско земљиште,
(2) пољопривредно земљиште,
(3) шумско земљиште,
(4) остало земљиште;
2) објекти:
(1) стамбени објекти:
– кућа,
– викендица,
– стамбена зграда са више станова,
(2) гараже;
(3) пословни објекти:
– објекат пословних услуга,
– туристички објекат,
– угоститељски објекат,
– трговински објекат,
– спортско-рекреациони објекат,
– остали пословни објекти,
(4) индустријски објекти и складишта:
– објекат лаке индустрије,
– објекат тешке индустрије,
– резервоар, силос и складиште,
– остали индустријски објекти,
(5) пољопривредни објекти:
– објекат за складиштење пољопривредних производа,
– објекат за пољопривредну производњу,
– посебни пољопривредни објекат,
– остали пољопривредни објекти (смештај механизације, материјала и др.),
(6) објекти посебне намене:
– бензинска пумпа (станица),
– објекат за производњу електричне енергије,
– објекат за експлоатацију минералних сировина,
– остали објекти посебне намене;
3) посебни делови објекта:
(1) стан;
(2) гаражни простор:
– гаража,
– гаражно место,
(3) пословни простор:
– пословни простор за који није утврђена делатност,
– локал,
– канцеларија,
(4) индустријски простор:
– магацински простор,
– простор за индустријску производњу.
Шифре непокретности из става 1. овог члана, са припадајућим шифрама из базе података катастра непокретности, дате су у Прилогу 1, који је одштампан уз овај правилник и чини његов саставни део.
У прилогу из става 2. овог члана дате су и шифре непокретности за које се не спроводи масовна процена.
III. ПРИКУПЉАЊЕ ПОДАТАКА
Члан 7.
Подаци неопходни за масовну процену вредности непокретности (у даљем тексту: подаци) прикупљају се кроз евиденцију тржишних цена непокретности, односно преузимају из интерних база података Републичког геодетског завода (у даљем тексту: Завод).
1. Евиденција тржишних цена непокретности
Члан 8.
Евиденција тржишних цена непокретности служи за прикупљање података са тржишта непокретности и води се у регистру промета непокретности (у даљем тексту: Регистар).
Регистар се састоји од базе података и дигиталне збирке уговора.
База података Регистра налази се у седишту Завода, а унос података врши се посредством web апликације коју обезбеђује Завод.
Првим уносом података у базу Регистра сматра се да је Евиденција тржишних цена непокретности основана.
Подаци се чувају у базама података Регистра десет година од дана уноса података у базу, а након истека тог рока трајно се чувају у дигиталним архивама.
Уговори у дигиталном и аналогном облику чувају се до завршетка процеса верификације регистрованих података.
Подаци о личности који су уписани у Регистар обезбеђују се у складу са законом који уређује заштиту података о личности.
Члан 9.
Одржавање Регистра обухвата контролу функционисања система и отклањање недостатака, унапређење процеса регистрације кроз апликацију, прилагођавање система променама регулативе и различитим потребама извештавања, као и друга унапређења Регистра. 
Одржавање Регистра врши основна унутрашња јединица Завода надлежна за масовну процену вредности непокретности. 
Члан 10.
Надлежна ужа унутрашња јединица Завода – Служба за катастар непокретности, дужна је да унесе податке у Регистар по пријему оригинала или копије овереног уговора од органа надлежног за оверу уговора.
Контролу извршења уноса података у Регистар врши основна унутрашња јединица Завода надлежна за масовну процену вредности непокретности.
Члан 11.
У Регистар се уносе подаци из уговора о промету и уговора о закупу непокретности (у даљем тексту: уговори), подаци о непокретностима из базе података катастра непокретности, као и додатни подаци о прометованим непокретностима који се преузимају из упитника за регистровање промета непокретности (у даљем тексту: упитници).
Подаци о непокретности који су садржани у бази података катастра непокретности преузимају се посредством web сервиса централне базе података катастра непокретности (КН web база података).
Упитнике попуњавају правни субјекти промета непокретности приликом подношења захтева за упис промене имаоца права на непокретности.
Обрасци упитника су дати у Прилогу 2 (Основни образац и Обрасци А, Б, В), који је одштампан уз овај правилник и чини његов саставни део.
2. Садржај Регистра
Члан 12.
Из уговора се у Регистар уносе следећи подаци:
1) основни подаци о промету, односно закупу непокретности, и то:
(1) назив и седиште органа који је оверио уговор,
(2) број овере уговора, односно број уговора из општег пословног уписника, 
(3) датум овере уговора, 
(4) датум закључења уговора (ако је назначен),
(5) правни основ промета непокретности, и то:
– купопродаја,
– куповина од инвеститора,
– купопродаја између сродника, 
– купопродаја на јавној аукцији,
– закуп,
– поклон,
– откуп,
– размена,
– остало (измирење дуговања и сл.);
(6) врста промета/закупа непокретности, и то:
– промет/закуп земљишта исте врсте,
– промет/закуп једног објекта са припадајућом парцелом,
– промет/закуп једног посебног дела објекта са припадајућим правом на земљишту на коме се налази објекат, 
– мешовит промет/закуп (остале врсте);
2) подаци о правним субјектима који учествују у промету, односно закупу непокретности:
(1) врста правног субјекта (физичко или правно лице),
(2) име, презиме и јединствени матични број грађана, односно назив и матични број правног лица,
(3) место становања физичког лица, односно седиште правног лица,
(4) за стране држављане: име, презиме, број пасоша, место и држава пребивалишта, односно држава седишта за страна правна лица,
3) основни подаци о непокретности у промету:
(1) врста и подврста непокретности (према класификацији из члана 6. овог правилника),
(2) идентификација непокретности:
– парцела (општина, катастарска општина, број парцеле и, опционо, за грађевинска земљишта адреса – насеље, улица и кућни број),
– објекат (општина, катастарска општина, број парцеле, број дела парцеле под објектом, као и адреса објекта – насеље, улица и кућни број),
– посебан део објекта (општина, катастарска општина, број парцеле, број дела парцеле под објектом, број посебног дела објекта, као и адреса објекта – насеље, улица, кућни број),
(3) површина непокретности у промету изражена у m2,
(4) податак о прометованом делу непокретности;
4) подаци о цени, односно закупнини:
(1) валута,
(2) износ,
(3) јединична цена – опционо,
(4) појединачна цена/вредност за прометоване непокретности у случајевима када се две или више непокретности прометују једним правним послом и иста је назначена у уговору – опционо.
Члан 13.
Из базе података катастра непокретности у Регистар се у моменту регистрације промета непокретности аутоматски, путем web сервиса, преузимају следећи подаци:
1) површина непокретности;
2) начин коришћења;
3) намена земљишта.
Члан 14.
Из упитника се у Регистар уносе додатни подаци који се односе на:
1) правни основ промета непокретности;
2) начин плаћања непокретности;
3) учешће агенције за промет непокретности;
4) врсту права у промету;
5) земљиште:
(1) грађевинско земљиште – намена земљишта, грађевинска дозвола, комунална опремљеност, терети и ограничења и др.,
(2) пољопривредно земљиште – начин коришћења, системи за наводњавање/одводњавање, терети и ограничења и др.,
(3) шуме и шумско земљиште – врста шуме, систем за наводњавање/ одводњавање, терети и ограничења и др.,
(4) остало земљиште – врста земљишта, начин коришћења, терети и ограничења и др.;
6) објекат:
(1) за све врсте објеката: година изградње, година доградње, година адаптације, објекат у изградњи, објекат за рушење, начин градње објекта, материјал објекта, систем за грејање и хлађење, терети и ограничења,
(2) за стамбене објекте – тип грејања, као и:
– за куће и викендице – врста куће, комунална опремљеност, додатна опремљеност и др.,
– за стамбене зграде са више станова – број спратова, број станова, постојање лифта, противпожарни систем, физичко-техничко обезбеђење, комунална опремљеност и др.,
(3) за пословне објекте, индустријске објекте и складишта, пољопривредне објекте и објекте посебних намена – противпожарни систем, физичко-техничко обезбеђење, комунална опремљеност, ближа локација, посебно повољна локација, као и:
– за пословне објекте – број спратова, број посебних делова, постојање лифта, тип грејања, додатна опремљеност и др.,
– за индустријске објекте и складишта – висина етаже, распон између носећих зидова и др.,
7) посебан део објекта: 
(1) подаци о објекту у којем се налази посебан део објекта, 
(2) подаци о посебном делу објекта – спрат на којем се налази, година реновирања електро/водоводних инсталација и столарије, ближа локација, посебно повољна локација, терети и ограничења, као и:
– за стан – површина балкона, површина терасе, површина лође, постојање подрума, структура стана и др.,
– за пословни простор – делатност која се обавља, постојање излога и др.
Члан 15.
Након уноса података из чл. 12–14. овог правилника посредством web апликације Регистра, врши се снимање дигитализованих уговора у дигиталну збирку уговора.
3. Објава и издавање података Регистра
Члан 16.
Подаци о појединачним купопродајама непокретности из Регистра објављују се на интернет страници Завода, и то:
1) врста и подврста прометованих непокретности;
2) површина прометованих непокретности;
3) датум промета;
4) валута цене;
5) износ цене.
Појединачне купопродаје из Регистра означавају се маркером на графичкој подлози, према приближној локацији непокретности у оквиру катастарске општине.
За графичке подлоге из става 2. овог члана користе се ортофото карте на којима су приказане границе просторних јединица.
Одабиром одговарајућег маркера постају видљиви подаци из става 1. овог члана.
Члан 17.
Увид и издавање детаљних података о купопродајама из Регистра, изузев података о правним субјектима промета непокретности, врши се путем интернета преко „on line” корисничког интернет сервиса Завода, по утврђеном тарифном пакету и уз попуну одговарајућих електронских формулара. 
Уколико се испуне формални услови за увид и издавање тражених дигиталних података и уз електронски доказ о уплати по важећем тарифном пакету, сва правна и физичка лица могу да остваре увид или преузму дигиталне податке. 
Издавање података путем интeрнета врши се и на основу посебног уговора закљученог између Завода и корисника.
Члан 18.
По захтеву банака, судских вештака, проценитеља, агенција за промет непокретности, као и других лица која за то имају правни интерес, надлежна Служба за катастар непокретности, односно Завод издаје извештај о оствареним купопродајама непокретности.
Предмет захтева из става 1. овог члана могу бити подаци из Регистра о купопродајама које се односе на једну врсту и подврсту непокретности (према класификацији из члана 6. овог правилника), оствареним на одређеном подручју, односно локацији, у одређеном временском периоду.
Подручје, односно локација из става 2. овог члана може бити општина, катастарска општина, једна или више катастарских парцела, улица или део улице.
Извештај из става 1. овог члана може да садржи податке из највише 15 регистрованих купопродаја непокретности.
Захтев из става 1. овог члана подноси се на обрасцу који је дат у Прилогу 3, а одштампан је уз овај правилник и чини његов саставни део.
Извештај из става 1. овог члана издаје се, уз прописану таксу, на обрасцу који је дат у Прилогу 4 (4З, 4О, 4ПДО), а одштампан је уз овај правилник и чини његов саставни део.
IV. ОБРАДА ПОДАТАКА
Члан 19.
Обрада података о промету непокретности врши се у информатичком систему обраде података о промету непокретности и обухвата издвајање, разврставање и допуну података из Регистра, верификацију регистрованих података, временско прилагођавање цена и анализу тржишних података. 
Информатички систем обраде података о промету непокретности састоји се од апликације и базе података у коју се периодично преносе потребни подаци из базе података Регистра.
Члан 20.
Издвајање, разврставање и допуна података из Регистра врши основна унутрашња јединица Завода надлежна за масовну процену вредности непокретности једном месечно, од првог до петог дана у месецу за уговоре регистроване у претходном месецу.
Обављањем активности из става 1. овог члана формира се група података за верификацију регистрованих података.
Верификацију података врше надлежна ужа унутрашња јединица Завода – Служба за катастар непокретности и основна унутрашња јединица Завода надлежна за масовну процену вредности непокретности, у складу са чл. 26. и 27. овог правилника.
Временско прилагођавање цена и анализа тржишних података врше се најмање сваке три године, у складу са циклусима одређивања модела процене вредности непокретности сагласно члану 151. Закона.
1. Издвајање, разврставање и допуна података из Регистра
Члан 21.
За обраду података о промету непокретности издвајају се подаци о:
1) купопродаји земљишта исте врсте,
2) купопродаји једног објекта са припадајућом парцелом,
3) купопродаји једног посебног дела објекта са припадајућим правом на земљишту на коме се налази објекат.
Изузетно од става 1. овог члана, за подручја са малим бројем промета непокретности, када се установи да нема довољно података за анализу тржишних података сагласно члану 36. став 7. овог правилника, може се вршити и издвајање података о:
1) куповини од инвеститора, купопродаји између сродника и купопродаји на јавној аукцији,
2) мешовитим прометима непокретности.
Члан 22.
Издвојени подаци о промету непокретности разврставају се према врстама непокретности груписаним у подтржишта непокретности, и то:
1) станова;
2) пословних и индустријских простора (пословни простор и индустријски простор);
3) кућа (кућа са грађевинским земљиштем и викендица са грађевинским земљиштем);
4) гаража (гаража и гаражно место);
5) пословних објеката (пословни објекат са грађевинским земљиштем);
6) индустријских објеката и складишта (индустријски објекат и складиште са грађевинским земљиштем);
7) пољопривредних објеката (пољопривредни објекат са грађевинским, односно пољопривредним земљиштем);
8) објеката посебне намене (објекат посебне намене са грађевинским, односно другим земљиштем);
9) грађевинског земљишта;
10) пољопривредног земљишта;
11) шумског земљишта;
12) осталог земљишта.
Члан 23.
Допуна података о прометованим непокретностима из Регистра врши се повезивањем са подацима централне базе података катастра непокретности и дигиталног катастарског плана, као и са подацима централне базе података Адресног регистра.
Минимум података који се допуњују су:
1) координате прометованих непокретности;
2) спратност објекта (број етажа под земљом, у приземљу, изнад земље и у поткровљу);
3) спрат на коме се налази посебан део објекта;
4) структура посебног дела објекта (број просторија);
5) терети.
Допуна података из Регистра се може вршити и повезивањем са базама података других органа (локална пореска администрација и сл.).
Допуна података из Регистра се обавља аутоматски, најадекватније кроз употребу web сервиса.
2. Верификација регистрованих података
Члан 24.
Верификација регистрованих података о промету непокретности спроводи се ради утврђивања и побољшања квалитета регистрованих података за анализу тржишних података. 
Квалитетни промети су они са тачним и комплетним подацима о прометованим непокретностима, који репрезентују промете на отвореном тржишту непокретности у условима фер продаје, када су купац и продавац независни и неповезани, информисани и понашају се савесно и промишљено, и под претпоставком да не постоји неки неприкладан утицај на цену.
Верификацију регистрованих података обављају надлежне унутрашње јединице Завода путем web апликацијe коју обезбеђује Завод, којом је омогућен приступ издвојеним, груписаним и допуњеним подацима, као и дигиталној збирци уговора. 
Апликација из става 3. овог члана омогућава увид у податке о самом процесу верификације, и то: 
1) ко је извршио верификацију;
2) када је извршена верификација; 
3) који подаци су тачни, допуњени, кориговани.
Члан 25.
Процес верификације регистрованих података се одвија кроз следеће фазе:
1) идентификација предмета промета;
2) оцена реалности цене наведене у уговору;
3) оцена припадности цене наведене у уговору отвореном и конкурентном тржишту;
4) коначна оцена квалитета података промета непокретности за анализу тржишних података. 
Члан 26.
Идентификацију предмета промета и оцену реалности цене наведене у уговору врши надлежна ужа унутрашња јединица Завода – Служба за катастар непокретности, у року од месец дана од дана уноса података у Регистар, а најкасније у року од три месеца од дана овере уговора.
Члан 27.
Оцену припадности цене отвореном и конкурентном тржишту и коначну оцену квалитета података промета непокретности за анализу тржишних података врши основна унутрашња јединица Завода надлежна за масовну процену вредности непокретности једном годишње.
Члан 28.
Идентификација предмета промета непокретности врши се увиђајем на терену и увидом у податке из исправе.
За истоветне податке о непокретностима прикупљене из различитих извора (уговор, катастар непокретности, базе других органа и упитник) врши се усвајање оних података који одговарају стању на терену, за нетачне податке врши се корекција, док се за непотпуне податке допуна врши према стању на терену.
Корекција података о непокретности која је предмет промета врши се и када се, увидом у уговор на основу кога је извршена регистрација промета, установи да регистровани подаци не одговарају онима који су наведени у уговору.
Промет за који није могуће прикупити све потребне податке означава се као промет са непотпуним подацима.
Резултат идентификације предмета промета непокретности јесте група података која обухвата све потребне податке и која је у складу са подацима наведеним у исправи и фактичким стањем прометоване непокретности.
Члан 29.
Подаци о цени се у процесу верификације не коригују, већ се оцењује њихов квалитет за анализу тржишних података кроз оцену реалности и припадности отвореном и конкурентном тржишту.
Изузетно од става 1. овог члана, када износ или валута цене не одговарају подацима из уговора на основу кога је извршена регистрација промета непокретности, може се обавити корекција регистрованих података.
Члан 30.
Оцена реалности цене наведене у уговору врши се упоређивањем цене појединачног промета са ценама остварених промета за исту врсту непокретности у оквиру припадајуће вредносне зоне и увиђајем на терену.
Цена која не излази из интервала вредности припадајуће вредносне зоне више од 10% означава се као реална. 
Цена која не задовољава услов из става 2. овог члана, или се увиђајем на терену утврди да постоји непримерен утицај на цену, означава се као нереална.
Уколико се у припадајућој вредносној зони установи да постоји више од 50% остварених промета чија се цена сматра нереалном, тада се за то подручје формира нова вредносна зона.
Формирање нове вредносне зоне врши се на начин описан у члану 40. став 4.
Члан 31.
Оцена припадности цене наведене у уговору отвореном и конкурентном тржишту врше се коришћењем статистичких анализа за непрекидне случајне променљиве. 
Цена припада отвореном и конкурентном тржишту ако се, према статистичким анализама из става 1. овог члана, креће у интервалу од плус-минус две стандардне девијације. 
Након спровођења прве масовне процене вредности непокретности у Републици Србији, свака следећа масовна процена вредности непокретности ће обухватати оцену припадности цена отвореном и конкурентном тржишту, у складу са студијама односа (ratio study).
Члан 32.
Коначна оцена квалитета регистрованих података за анализу тржишних података врши се након верификације описанe у чл. 28–31. овог правилника.
Квалитетни подаци о прометованој непокретности су подаци који су комплетни, тачни, са реалном ценом која задовољава услове отвореног и конкурентног тржишта.
3. Временско прилагођавање цена и анализа тржишних података
Члан 33.
Временско прилагођавање цена је корекција (умањење или увећање износа) остварених цена непокретности за промене нивоа цена на тржишту које настану после датума промета непокретности.
Временско прилагођавање цена спроводи се за свако појединачно подтржиште непокретности из члана 22. овог правилника, у оквиру тржишне зоне.
Територија Републике Србије представља једну тржишну зону.
Изузетно од става 3. овог члана, за територију Републике Србије може се утврдити више зона ако се индекси цена у различитим подручјима разликују за више од 20% за пољопривредно земљиште и 8% за остале врсте непокретности.
За потребе временског прилагођавања цена, из регистрованих података издвајају се подаци о прометима непокретности који су кроз процес верификације означени као квалитетни, а односе се на трогодишњи период који претходи години у којој се спроводи масовна процена вредности непокретности.
Издвајање података из трогодишњег периода врши се према датуму промета.
Члан 34.
За потребе временског прилагођавања цена, остварене цене се, према датуму промета, разврставају по једнаким временским интервалима у оквиру трогодишњег периода из члана 33. став 5. овог правилника.
Временски интервали из става 1. овог члана су квартали, полугодишта и године, а који ће од њих бити усвојен за временско прилагођавање цена зависи од броја остварених промета у сваком интервалу и релативне разлике мера централне тенденције јединичних цена суседних временских интервала.
За временско прилагођавање цена узимају се најкраћи временски интервали који имају најмање по 50 остварених промета и за који постоји релативна разлика мера централне тенденције јединичних цена између суседних временских интервала већа од 10%.
Ако ниједан временски интервал не испуњава услов из става 3. овог члана, временско прилагођавање цена врши се према годишњем временском интервалу.
Члан 35.
За временско прилагођавање цена користе се јединичне цене.
Временско прилагођавање цена врши се тако што се цене из временских интервала у посматраном трогодишњем периоду, применом индекса цена, прилагођавају ценама из последњег временског интервала.
За израчунавање индекса цена се узимају мере централне тенденције јединичних цена из временских интервала.
Члан 36.
Након обраде података врши се анализа тржишних података ради утврђивања фактора који утичу на тржишну вредност непокретности.
Анализа тржишних података обухвата: 
1) одређивање јединица за анализу тржишних података, 
2) раслојавање тржишних података, 
3) статистичке и просторне анализе тржишних података.
Основна јединица за анализу тржишних података је карактеристична непокретност, а остале јединице представљају непокретности које се разликују од карактеристичне непокретности.
Раслојавање података је подела података према јединицама за анализу тржишних података.
Статистичке анализе тржишних података укључују коришћење следећих статистичких алата: описна статистика, затим за квалитативне податке расподела фреквенција и хистограми (дијаграми интервала и одговарајућих фреквенција), док се за оцену корелисаности различитих фактора користе корелационе табеле, дијаграми растурања тачака, корелациона анализа, корелациона матрица, као и мулти регресиона анализа.
Просторне анализе тржишних података укључују представљање цена и других тржишних података на различитим картама, односно графичким подлогама.
Минимум података за свако подтржиште непокретности, сваку јединицу за упоређење и за сваку од статистичких анализа је 50 података.
V. ДЕФИНИСАЊЕ МОДЕЛА ЗА ВРЕДНОВАЊЕ НЕПОКРЕТНОСТИ
Члан 37.
Дефинисање модела за вредновање непокретности (у даљем тексту: модел) према особинама подтржишта непокретности обавља се у информатичком систему регистра модела за вредновање непокретности.
Процес дефинисања модела обавља се у циклусу од најмање три године, сагласно члану 151. Закона.
Члан 38.
За свако појединачно подтржиште непокретности одређује се модел за вредновање непокретности, који чине математичке формуле, релацијске табеле и вредносни нивои. 
Одређивање модела за вредновање непокретности је процес који обухвата следеће фазе:
1) спецификација модела;
2) калибрација модела;
3) тестирање и прилагођавање модела;
4) оцена модела.
Члан 39.
Спецификација модела је одабир фактора за иницијални модел из групе фактора за које је, сагласно члану 36. овог правилника, утврђено да имају значајан утицај на цене непокретности.
Основа сваког модела је карактеристична непокретност која се одређује дефинисањем вредности одабраних фактора у моделу.
Члан 40.
Након дефинисања карактеристичне непокретности усвајају се минималне и максималне цене које дефинишу распон вредности таквих непокретности на територији Републике Србије.
Распон вредности карактеристичне непокретности дели се на мање интервале вредности, чије се мере централне тенденције не разликују више од 30%.
Интервали вредности из става 2. овог члана означавају се вредносним нивоима.
На основу низа вредносних нивоа и просторних анализа креирају се вредносне зоне, при чему свака од вредносних зона добија припадност одређеном вредносном нивоу.
Члан 41.
Одабиром фактора се формира адитивна, односно мултипликативна математичка формула, као што следи:
V = V0 + a1X1 + a2X2 + … + anXn
односно
V = V0 · a1X1 · a2X2 · … · anXn 
где су:
– V – процењена тржишна вредност
– X1, X2, ... , Xn – фактори који фигуришу у моделу (n је број фактора)
– V0 – вредност вредносног нивоа (одређује се према припадности непокретности вредносној зони)
– a1, a2, ... , an – коефицијенти фактора који фигуришу у моделу.
Одређени специфични фактори који се ретко јављају и не погађају све непокретности исте врсте (као што су нагиб код земљишта, висок степен руинираности објекта или изразита бука у становима близу аутопута), а који имају утицај на цену преко 10%, могу се уврстити у математичку формулу и посредно одређивати.
Члан 42.
Релацијске табеле се формирају на основу формуле из члана 41. став 1. и садрже све категорије непокретности за одабране факторе и припадајуће коефицијенте фактора добијене на основу мулти регресионе анализе.
Одређивање коефицијената релацијских табела назива се калибрација модела.
За потребе формирања релацијских табела врши се подела распона вредности одабраних фактора за све непокретности исте врсте на територији Републике Србије.
Релацијске табеле се могу односити највише на два одабрана фактора.
Члан 43.
Модели специфицирани сагласно чл. 39–42. овог правилника, тестирају се верификованим прометима са одговарајућег тржишта који су остварени након посматраног трогодишњег периода.
Ако промети из става 1. овог члана нису доступни, користе се верификовани промети из посматраног трогодишњег периода који су ушли у анализу тржишних података.
Тестирање се обавља у оквиру вредносних зона са једнаким вредносним нивоом, провером да ли резултат добијен применом формуле која следи, тежи 1, односно одступа од 1 до +/- 20%:

где су:
– Vi(t) – вредност добијена из модела за промете из тестирања;
– Ci(t) – цена остварена на тржишту за промете из тестирања;
– n(t) – број промета непокретности који је ушао у тестирање;
– i – репрезентује сваки појединачни промет од првог до последњег (од 1 до n).
Члан 44.
Прилагођавање модела је промена претходно специфицираних модела понављањем поступка описаног у чл. 39–42. овог правилника, ако не задовољавају услов из члана 43. став 3. овог правилника.
Прилагођавање модела се понавља док се не постигне услов из члана 43. став 3. овог правилника, а добијена вредност која задовољава услов назива се поузданост модела.
Модел који задовољава услов је коначан модел, који се потврђује решењем директора Завода. 
VI. ОДРЕЂИВАЊЕ ВРЕДНОСТИ ПОЈЕДИНАЧНЕ НЕПОКРЕТНОСТИ
Члан 45.
Информатички систем за одређивање вредности појединачне непокретности (у даљем тексту: систем за одређивање вредности) се састоји од апликације и базе података. 
У систему за одређивање вредности врше се припреме за израчунавање тржишних вредности појединачних непокретности, израчунавање и упис података о вредности у информациони систем катастра непокретности, у складу са идентификацијом непокретности катастра непокретности. 
Припреме за израчунавање тржишних вредности за сваку непокретност регистровану у катастру неопокретности обухватају:
1) одређивање припадности класификационој подели из члана 6. овог правилника;
2) одређивање припадности тржишту сагласно члану 22. овог правилника;
3) одређивање припадности вредносној зони, вредносном нивоу и релацијској табели дефинисаним у чл. 40. и 42. овог правилника;
4) израчунавање фактора који фигуришу у моделу, а добијају се посредним прорачуном.
Члан 46.
Одређивање вредности појединачне непокретности јесте израчунавање вредности и уписивање податка о вредности за сваку појединачну непокретност регистровану у катастру непокретности, на основу коначних модела из члана 44. став 3. овог правилника.
Одређивање вредности појединачне непокретности обавља се и на основу корективног индекса вредности у годинама у којима се не дефинишу модели.
Корективни индекс вредности одређује се на годишњем нивоу за свако подтржиште непокретности у оквиру тржишних зона, као однос цена из промета непокретности предметне године и приписаних вредности непокретности.
Одређивање вредности појединачне непокретности врши се у циклусу од најмање три године, као и у моменту уписа у катастар непокретности нове непокретности или промена на регистрованој непокретности.
Промена на регистрованој непокретности која узрокује поновно одређивање вредности појединачне непокретности је свака промена која обухвата карактеристике непокретности које учествују као фактори у моделу.
Припис вредности непокретностима се може вршити ако су претходно за све регистроване непокретности прикупљени додатни подаци из члана 14. овог правилника.
Члан 47.
Завод обезбеђује увид и издавање података о вредности непокретности у складу са подзаконским актом који уређује начин чувања, увида и издавања података катастра непокретности.
На интернет страници Завода објављују се подаци о коначним моделима из члана 44. став 3. овог правилника, са вредносним зонама, вредносним нивоима и табелама.
За графичке подлоге приказа података из става 2. овог члана користе се ортофото карте на којима су приказане границе просторних јединица.
VII. ЗАВРШНА ОДРЕДБА
Члан 48.
Овај правилник ступа на снагу осмог дана од дана објављивања у „Службеном гласнику Републике Србије”.
07 број 95-142/2012
У Београду, 8. октобра 2014. године
Директор,
Зоран Крејовић, с.р.
 

Прилог 1 - Шифре непокретности, са 
				припадајућим шифрама из базе података катастра непокретности

 Прилог 2 - Обрасци упитника 
				(Основни образац и Обрасци А, Б, В)

Прилог 3 - Захтев за издавање података 
				Регистра промета непокретности

Прилог 4 - Подаци евиденције тржишних 
				цена непокретности