Редакцијски пречишћен текст
 
 
На основу члана 15. став 3. Уредбе о условима, начину и поступку под којима се грађевинско земљиште у јавној својини може отуђити или дати у закуп по цени мањој од тржишне цене, односно закупнине или без накнаде, као и услове, начин и поступак размене непокретности („Службени гласник РС”, број 61/15) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о образовању Комисије за давање предлога Влади за претходну сагласност за отуђење грађевинског земљишта у јавној својини по цени мањој од тржишне цене, или без накнаде
"Службени гласник РС", бр. 80 од 21. 
				септембра 2015, 91 од 10. новембра 2016.
 
1. Образује се Комисија за давање предлога Влади за претходну сагласност за отуђење грађевинског земљишта у јавној својини по цени, мањој од тржишне цене, или без накнаде, (у даљем тексту: Комисија).
2. Задаци Комисије су:
1) разматрање захтева за давање претходне сагласности за отуђење грађевинског земљишта у јавној својини и елабората о оправданости из члана 11. Уредбе о условима, начину и поступку под којима се грађевинско земљиште у јавној својини може отуђити или дати у закуп по цени мањој од тржишне цене, односно закупнине или без накнаде, као и услове, начин и поступак размене непокретности (у даљем тексту: Уредба), као и нацрта јавног огласа, када се отуђење, односно давање у закуп спроводи прикупљањем понуда јавним огласом;
2) разматрање захтева за давање претходне сагласности за отуђење грађевинског земљишта у јавној својини и елабората о оправданости из члана 12. Уредбе, као и нацрта уговора о располагању, када се отуђење, односно давање у закуп спроводи непосредном погодбом;
3) предлагање Влади акта којим се даје претходна сагласност за отуђење грађевинског земљишта у јавној својини, по цени која је мања од тржишне цене, или отуђење грађевинског земљишта у јавној својини без накнаде, или акта којим се одбија давање сагласности.
3. У Комисију се именују:
1) за председника:
проф. др Зорана Михајловић, потпредседник Владе и министар грађевинарства, саобраћаја и инфраструктуре;
2) за чланове:
– Бранислав Пејчић, начелник 
				Одељења за инвестиције и програмске мере подршке привредном 
				развоју у Министарству привреде,
– Љиља Јовановић, вршилац дужности помоћника министра финансија,
– Јадранка Савић, Министарство правде,
– Предраг Деретић, виши саветник 
				за директна улагања у Развојној агенцији Србије,
– Јован Воркапић, вршилац дужности директора Републичке дирекције за имовину Републике Србије,
– Саша Могић, помоћник министра државне управе и локалне самоуправе.
*Службени гласник РС, број 91/2016
 
4. Комисија се састаје по потреби. Седнице Комисије сазива председник Комисије, који руководи радом на седници, а у његовом одсуству – члан Комисије кога он овласти. О раду Комисије се води записник који потписује председник Комисије, а у његовом одсуству – члан Комисије кога он овласти.
5. Стручне и административно-техничке послове за потребе Комисије обавља Министарство грађевинарства, саобраћаја и инфраструктуре.
6. Даном ступања на снагу ове одлуке престаје да важи Одлука о образовању Комисије за давање предлога Влади за претходну сагласност за отуђење или давање у закуп грађевинског земљишта по цени, мањој од тржишне цене, односно закупнине или без накнаде („Службени гласник РС”, број 86/14).
7. Ова одлука ступа на снагу наредног дана од дана објављивања у „Службеном гласнику Републике Србије”.
 
05 број 02-9967/2015
У Београду, 19. септембра 2015. године
Влада
Председник,
Александар Вучић, с.р.