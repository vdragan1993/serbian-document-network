На основу члана 61. став 1. Закона о безбедности и интероперабилности железнице („Службени гласник РС”, бр. 104/13, 66/15 – др. закон и 92/15),
Дирекција за железнице доноси
 
ПРАВИЛНИК
о одржавању подсистема енергија

				"Службени гласник РС", број 106 од 21. децембра 2015.
 
I. УВОДНЕ ОДРЕДБЕ
Предмет правилника
Члан 1.
 Овим правилником прописују се начин и рокови одржавања подсистема енергија ради омогућавања сигурног, уредног, редовног и несметаног саобраћаја на железничким пругама Републике Србије. 
Одредбе овог правилника примењују се на свим електрифицираним колосецима јавне железничке инфраструктуре, колосецима индустријских железница и индустријским колосецима. 
 Рокови одржавања прописани овим правилником могу бити и краћи за поједина постројења, у зависности од њиховог стања.
Значење израза
Члан 2.
Поједини изрази, употребљени у овом правилнику, имају следеће значење: 
1) даљинско управљање стабилним постројењима електричне вуче је даљински надзор и управљање променама стања расклопне опреме и уређаја у управљаним местима из центра даљинског управљања;
2) даљинска станица је уређај за даљинско управљање и као део постројења за даљинско управљање и/или надзор намењена је за прикупљање и обраду процесних и интерних сигнала, прикупљање и обраду аналогних и дигиталних мерења, комуникацију с надређеним центром даљинског управљања те извршавање управљања из центра посредством управљачких излаза;
3) електричне погонске просторије су просторије у зградама или отворени простори, одређени првенствено за смештај и погон постројења, у којима могу да се налазе само стручна лица која одржавају постројења или њима рукују; осталим лицима приступ у такве просторије може бити дозвољен само под стручним надзором;
4) електровучно возило је возило које за вучу користи електромоторни погон и нема свој сопствени извор енергије већ се електричном енергијом напаја из контактне мреже посредством својих пантографа;
5) електровучна подстаница је електроенергетски објекат у коме се врши трансформација напона 110 kV, 50 Hz на напон 25 kV, 50 Hz;
6) затезно поље је део контактне мреже затегнуто на оба краја уређајима за аутоматско затезање или чврстим затезањем; у средини затезног поља изводи се чврста тачка у којој су проводници чврсто затегнути;
7) извлачење у кривини је хоризонтално помицање контактног проводника у тачки вешања од осе статичког пантографа у смеру спољне стране кривине;
8) контактни проводник је проводник возног вода (профилисана бакарна жица) којег по доњој ивици додирује подигнути пантограф електровучног возила;
9) контактна мрежа је део стабилних постројења електричне вуче дуж електрифицираних колосека која има улогу да пренесе и разведе електричну енергију од електровучне подстанице до електровучног возила; 
10) квар је стање код којег је уређај или елемент постројења неисправан и није у могућности обављати своју функцију;
11) компензована контактна мрежа је контактна мрежа код које су и контактни проводник и носеће уже затегнути заједно или посебно помоћу уређаја за аутоматско затезање;
12) мотка за уземљивање (мотка за повезивање с повратним водом) је заштитно средство чијим се посредством водичи надземних водова контактне мреже у безнапонском стању повезују с шином односно повратним водом контактне мреже;
13) носеће конструкције контактне мреже су све оне конструкције (стубови, портали и слично), укључујући и њихове темеље, које су намењене за ношење, учвршћивање положаја, вешање и затезање водова контактне мреже;
14) нагиб контактног проводника је количник разлике у висини контактног проводника у месту вешања две суседне носеће конструкције и дужине распона;
15) наизменични систем електричне вуче 25 kV, 50 Hz је систем електричне вуче код којег се електрична вучна возила напајају наизменичном електричном енергијом називног напона 25 kV, индустријске фреквенције 50 Hz;
16) напојни далековод је високонапонски електроенергетски објекат 110 kV који служи за пренос електричне енергије од места прикључка на преносни систем оператора преносног система до објекта корисника, електровучне подстанице;
17) неутрална секција је у смислу напајања и секционисања контактне мреже посебна секција контактне мреже која се налази између два сучељена напојна крака који се напајају из две независне електровучне подстанице и која у електричном погледу трајно раздваја крајеве два крака, а својим водом омогућава њихову механичку везу а по потреби и електричну везу;
18) недостатак је стање код којег се на уређају или елементу постројења појављују уочљиве промене, али уређај или елемент обавља своју функцију;
19) неутрални вод је део неутралне секције који у редовном погонском стању није под напоном;
20) напојни вод контактне мреже је вод који повезује електровучну подстаницу с возним водом, и то посредством попречних или уздужних напојних водова; 
21) некомпензована контактна мрежа је контактна мрежа код које су и контактни проводник и носеће уже чврсто затегнути;
22) погонска електроенергетска постројења су део подсистема енергија у коме су функционално међусобно повезани електроенергетски објекти у техничко технолошку целину и служе за напајање електричном енергијом пружног дела подсистема контрола, управљање и сигнализација, електричних инсталација у халама и зградама, расвете отвореног простора и грејања скретница;
23) постројење за секционисање је електроенергетски објекат у коме се врши електрично спајање и раздвајање појединих секција контактне мреже;
24) постројење за секционисање код неутралне секције је постројење које служи за електрично раздвајање и спајање секција контактне мреже између којих се налази неутрална секција; постројење је скуп функционално повезаних уређаја и остале опреме за обављање технолошког или другог процеса којем је намењен објекат;
25) постројења за даљинско управљање стабилним постројењима електричне вуче представљају скуп уређаја, опреме и средстава јасно одређене техничке, технолошке и информационе намене који су конструктивно и функционално повезани;
26) погонски догађај је квар, сметња или недостатак на електроенергетском постројењу;
27) стабилна постројења електричне вуче су део подсистема енергија у коме су функционално међусобно повезани електроенергетски објекти у техничко технолошку целину и служе за напајање електричном енергијом електровучних возила;
28) центар даљинског управљања је оперативни центар из кога се даљински управља стабилним постројењима електричне вуче на дефинисаном подручју;
29) управљана места су делови стабилних постројења електричне вуче (електровучна подстаница, постројење за секционисање, постројење за секционисање са неутралним водом и електромоторни погони растављача контактне мреже) чијим се апаратима управља даљински из центра даљинског управљања;
30) електроенергетски диспечер је стручна особа центра даљинског управљања која управља расклопним апаратима и уређајима у постројењима електричне вуче на дефинисаном подручју за које је надлежан и обавља оперативне послове у вези са коришћењем и одржавањем тих постројења;
31) руковалац електровучне подстанице је радник који из постројења непосредно рукује расклопним апаратима и уређајима, а посредно и расклопним апаратима у делу контактне мреже за који је у смислу управљања надлежна та електровучна подстаница;
32) изоловани преклоп је место у контактној мрежи у којем се крајеви два узастопна возна вода истог колосека међусобно преклапају, али се не додирују и између њих не постоји електрична веза; 
33) обилазни вод је вод контактне мреже који омогућава електрично повезивање две секције контактне мреже отворене пруге мимо секција контактне мреже станице која се налази између њих;
34) повратни вод контактне мреже је електрична проводна веза која омогућује повратак струје од електричног вучног возила до електровучне подстанице;
35) план одржавања су документи усвојени од управљача железничке инфраструктуре којима се утврђује начин и поступак одржавања електоенергетског постројења;
36) пантограф је уређај на железничком електричном вучном возилу који служи за одузимање електричне струје из контактне мреже;
37) полигонација је хоризонтални размак контактног проводника и осовине статичког пантографа у тачки вешања;
38) полукомпензована контактна мрежа је контактна мрежа код које је носеће уже чврсто затегнуто, а контактни проводник затегнут помоћу уређаја за аутоматско затезање;
39) руководилац радова је радник одговоран за све поступке и мере безбедности на радилишту;
40) распон је размак између суседних тачака вешања возног вода;
41) редовно погонско стање је погонско стање које омогућава неограничено и несметано коришћење електроенергетских постројења у оквиру пројектованих и изведених могућности;
42) секција контактне мреже станице је контактна мрежа унутар службеног места на прузи, ограничена према отвореној прузи изолованим преклопима, секционим изолаторима или једним изолованим преклопом и својим крајем, 
43) секција контактне мреже отворене пруге је део контактне мреже једноколосечне или једног колосека вишеколосечне пруге, који је са обе стране ограничен изолованим преклопима или секционим изолаторима суседних станица,
44) секција контактне мреже (у електричком смислу) је део контактне мреже који је издвојен изолованим преклопима или једним изолованим преклопом и крајем контактне мреже. Секција контактне мреже обично обухвата један колосек отворене пруге или контактну мрежу читаве станице, односно дела станице који припада једном главном пролазном колосеку станице;
45) сметња је појава код које се на уређају у погону повремено појављују одступања од нормалног погона;
46) системска висина је вертикални размак осовине носећег ужета и доње ивице контактног проводника у тачкама њиховог вешања;
47) сигурносни размак је најмања допуштена удаљеност делова контактне мреже или пантографа који су под напоном од најближих делова околних објеката и возила;
48) техничка документација је документација коју чине пројекат изведеног стања, упутства за руковање и одржавање, техничке евиденције и регистри.
II. ОДРЖАВАЊЕ ПОДСИСТЕМА ЕНЕРГИЈА
Опште одредбе о одржавању
Члан 3.
Одржавање је комбинација техничких и административних мера укључујући надзор радова, чија је сврха одржавати постројење у оном стању или оспособити постројење у оно стање у којем испуњава захтевану функцију.
Административне мере укључују организацију и управљање потребним ресурсима, као што су: потребно особље, радна опрема и возила за одржавање, осигурање материјала за спровођење одржавања и планирање стратегије одржавања.
Надзор радова одржавања је оцена стања и погонских услова појединих делова електроенергетских постројења ради унапређивања одржавања, побољшања делова и слично.
Техничке мере за довођење постројења у потребно погонско стање спроводе се, у зависности од прихватљиве вероватноће појаве сметње или квара, као:
1) редовно одржавање;
2) ванредно одржавање.
1. Редовно одржавање
Врсте редовног одржавања
Члан 4.
Редовно одржавање су периодичне активности које се обављају у унапред одређеним временским интервалима, и састоји се од:
1) прегледа и провера;
2) мерења и испитивања; 
3) редовних оправки.
Прегледи обухватају послове визуелних прегледа, провера и контрола постројења, апарата и уређаја, који се изводе у одређеним временским размацима и имају за циљ да се прикупе подаци о стању постројења и да се благовремено открију и установе неправилности које треба отклонити и тиме спречити појаве кварова.
Мерења обухватају мерења и испитивања која се изводе на појединим деловима постројења и уређаја стабилних постројења електричне вуче у одређеним временским размацима и имају циљ да се подаци прикупљени кроз контролне прегледе допуне резултатима таквих мерења.
Редовне оправке обухватају:
1) све радове којима се врши нега, чишћење, замена погонског материјала и истрошених елемената, корекција положаја појединих елемената, дотеривање електричних заштитних размака и растојања, обнова делова постројења, замена и генерална оправка склопова;
2) све периодичне радове који се морају обављати на основу погонских захтева.
2. Ванредно одржавање
Врсте ванредног одржавања
Члан 5.
Ванредно одржавање је активност која се не обавља у унапред одређеним временским интервалима него након појаве или утврђивања неправилности прегледом, мерењем или на основу посебног захтева и састоји се од:
1) интервенција;
2) корективног одржавања;
3) допунских радова.
Интервенције
Члан 6.
Интервенција је процес непланираног одржавања постројења или било којег његовог дела због унутрашњих или спољашњих чинилаца код којег се послу мора приступити одмах без одгађања, како би се квар на постројењу или било којем његовом делу отклонио и постројење довело у функцију.
Интервенције се обављаjу у најкраћем могућем времену и обухватају:
1) радове на утврђивању појава неправилности о којима примљено обавештење није било довољно детаљно да би се из њега могао установити карактер и локација неправилности; 
2) отклањање неправилности које могу изазвати даље кварове и оштећења постројења или електровучних возила;
3) отклањање последица несрећа и незгода до мере да се саобраћај може одвијати уз одређена ограничења у односу на пројектоване и изведене могућности. 
Уколико на стабилним постројењима електричне вуче дође до појаве сметњи, али постоји могућност да због даљег коришћења наступе већа оштећења постројења или његово испадање из погона, отклањању оваквих неправилности мора се приступити одмах, било да је неправилност уочена или се за њу сазнало.
Начин организације и приправност мора бити такава да временски период од издавања налога за интервенцију до поласка радника на интервенцију износи највише 60 минута.
Радови на интервенцијама морају се обавити у најкраћем могућем времену. 
Сва обавештења о кваровима, неуобичајеним појавама, односно о потребама за интервенцијама на стабилним постројењима електричне вуче достављају се електроенергетском диспечеру у центру даљинског управљања (у даљем тексту: ЦДУ). Ако постројења за напајање електричне вуче нису даљински управљана из центра даљинског управљања обавештења се достављају руковаоцу надлежне електровучне подстанице. 
Одлуку о упућивању екипа за интервенције на место догађаја доноси електроенергетски диспечер у ЦДУ, односно руковаоц надлежне електровучне подстанице. 
По доласку на место интервенције вођа екипе за интервенције је дужан да се детаљно упозна са величином и природом насталих неправилности, да процени време потребно за њихово отклањање, да процени могућности за извођење интервенције у целости или по фазама и да утврди начин извршења интервенције, потребе у материјалу и резервним деловима којима присутно возило не располаже, као и евентуалне додатне потребе у људству и механизацији. О свему томе треба што пре да обавести електроенергетског диспечера односно руковаоца електовучне подстанице, који на основу тога предузима потребне мере.
Након завршетка радова на интервенцији као завршни део укупних радова на отклањању последица ванредног погонског догађаја мора се у најкраћем могућем року приступити довођењу постројења у редовно погонско стање.
Корективно одржавање
Члан 7.
Корективно одржавање је активност ванредног одржавања које се спроводи након појаве сметње или квара с намером да се постројење доведе у стање у којем испуњава захтевану функцију. 
Рок за обављање корективног одржавања утврђује се зависно од процене степена угрожености постројења или његовог дела.
Допунски радови
Члан 8.
Допунски радови су посебни и услужни радови.
Посебни радови на постројењима обухватају радове који се изводе у циљу исправног и поузданог коришћења електроенергетских постројења на подручјима с одређеним атмосферским и климатским условима или специфичним локалним приликама, које захтевају допунске операције или учесталије извођење прописаних послова. 
Услужни радови представљају радове на електроенергетским постројењима који су проузроковани радовима на пружним постројењима, на прузи, изнад, испод или поред ње, и обухватају контролу сигурности и исправности електроенергетских постројења приликом извођења таквих радова, осигурање превоза нарочитих пошиљака пругом или путем преко пруге на укрштању пруге с путем у истом нивоу, заштиту радилишта од опасности електричне струје, и слично.
3. Извођење радова код одржавања
Вођење послова и надзор
Члан 9.
За извођење радова на одржавању електроенергетских постројења одређује се руководилац радова чији је задатак да организује и руководи припремним поступцима, спровођењем мера безбедности, извођењем радова и завршним поступцима.
За одређене послове одржавања електроенергетских постројења, односно праћења радова трећих особа на прузи и постројењима у непосредној близини електроенергетских постројења, може се одредити радник, који спроводи све потребне мере и поступке обезбеђења радилишта од опасности електричне енергије.
Одређивање руководиоца радова из става 1. и радника из става 2. овог члана врши се радним налогом.
Образац радног налога дат је у Прилогу 1 – Образац радног налога, који је одштампан уз овај правилник и чини његов саставни део.
Припремни поступци
Члан 10.
Припремни поступци обухватају:
1) издавање радног налога;
2) упознавање радника са радним задатком;
3) опремање потребним средствима и материјалом за рад;
4) долазак на место радова.
Примена мера безбедности
Члан 11.
Пре приступања радовима на одржавању подсистема енергија сматра се да су сви делови постројења под напоном.
Забрањено је извођење било каквих радова у близини и на деловима постројења који су редовно под напоном, све док се напон у њима не искључи и они не уземље.
Мере безбедности које се спроводе по доласку на место почетка радова на одржавању електроенергетских постројења су:
1)обезбеђење места рада од саобраћаја – увођење затвора пруге/колосека или ограничење саобраћаја електричном вучом, обезбеђење од саобраћаја на суседним колосецима, постављање потребних преносних сигнала, и сл.;
2) неопходно одвајање дела постројења на којем ће се изводити радови од свих могућих извора напајања;
3) успостављање безнапонског стања на делу постројења где ће се изводити радови и одређивање зоне рада;
4) искључење даљинског и локалног управљања;
5) омогућавање погона осталих делова постројења на којима се радови неће изводити;
6) активирање блокада;
7) постављање заштите од блиских делова који остају под напоном;
8) постављање привремених струјних веза, веза за изједначење потенцијала и веза уземљења;
9) постављање ознака упозорења;
10) осигурање од опасности при раду на висини;
11) осигурање од опасности при раду са затегнутим водичима;
12) осигурање од опасности при раду у посебним условима и при слабој видљивости.
Врста и обим радова, врста и тип постројења као и локални услови под којима ће се радови изводити, одређују у конкретном случају које се од мера безбедности могу применити.
При одржавању подсистема енергија могу се примењивати и мере безбедности које прописује управљач железничке инфраструктуре.
По обезбеђењу радилишта може се приступити извођењу радова.
Радовима на одржавању не могу се угрозити континуитет повратног вода, ограничење пренапона и детекција кратког споја и не може се умањити употребљивост укупног система или изазвати испад из погона неког одсека напајања.
Завршни поступци
Члан 12.
Завршни поступци обухватају:
1) преглед радилишта и комплетности изведених радова;
2) уклањање постављених привремених струјних веза, веза за изједначење потенцијала и веза уземљења, блокада и заштита;
3) прекид рада, удаљење радника од објекта рада и места радова;
4) укључење напона и довођење постројења у редовно погонско стање;
5) контролу почетног периода погона након укључења напона;
6) укидање затвора пруге/колосека или ограничења кретања електричном вучом;
7) одлазак са места радова.
Провера извршених радова
Члан 13.
Провера извршених радова обухвата:
1) утврђивање комплетности и квалитета извршених радова и
2) преглед резултата обављених мерења и испитивања.
Комплетност и квалитет извршених радова оцењује се увидом у погонску документацију и прегледом постројења. 
Подаци о комплетности и квалитету извршених радова прикупљају се, евидентирају и обједињују у кварталне извештаје, који се допуњују подацима о насталим кваровима и оштећењима на постројењима, с анализом њихових узрока.
На основу кварталних извештаја једном годишње обавља се техничка анализа квалитета одржавања и стања постројења која се користи приликом планирања радова.
 Контролним мерењима и испитивањима прате се битни техничко-експлоатацијски параметри постројења с циљем да се правовремено предузимају мере за очување погонске исправности постројења. 
Посебни услови код извођења радова
Члан 14.
Од извођења неких радова може се привремено одустати када наступе следећи климатски услови:
1) температуре ниже од –10°С и више од +40°С;
2) атмосферска пражњења.
Обим и садржај послова који се код интервенција у условима из става 1. овог члана обављају, као и посебне мере које у таквим случајевима треба применити, утврђују се водећи рачуна о задовољавању услова неопходних за поуздану експлоатацију постројења, безбедност радника и уредност саобраћаја.
4. Документација о одржавању
Техничка документација постројења
Члан 15.
У циљу одржавања постројења, у складу с пројектованим параметрима, треба поседовати исправну и комплетну техничку документацију за сва постројења.
Документација о погонским догађајима
Члан 16.
 Делови постројења подсистема енергија који су обухваћени активностима одржавања или праћењем погонских догађаја, региструју се у посебној бази података, која садржи нарочито:
1) локацију (објекат, станица, затезно поље, распон, стуб);
2) главне техничке и геометријске податке (за контактну мрежу);
3) датум уградње или последње замене;
4) мерне податке са прегледа и испитивања;
5) стање утврђено прегледом или праћењем стања постројења;
6) датум и врсту интервенције (уградња, замена, подешавања, антикорозивна заштита и слично);
7) датум и време појаве или уочавања погонског догађаја; 
8) датум и време отклањања узрока погонског догађаја.
База података из ставa 1. овог члана је саставни део плана одржавања и служи за праћење његовог извршења. 
План одржавања
Члан 17.
Организациона јединица за одржавање разрађује план одржавања за постројења за која је задужена којим се осигурава одржање задатих карактеристика унутар допуштених граница у складу са пројектом и планом одржавања.
III. РОКОВИ ОДРЖАВАЊА 
1. Стабилна постројења електричне вуче
Делови стабилних постројења електричне вуче
Члан 18.
Стабилна постројења електричне вуче су:
1) напојни далеководи;
2) контактна мрежа;
3) електровучне подстанице и постројења за секционисање;
4) постројења за даљинско управљање.
а) Напојни далеководи
Трасе надземних водова
Члан 19.
Једном у две године обављају се следећи послови:
1) преглед зараслости далековода у растиње;
2) провера насталих промена у близини или на самој траси далековода (нова укрштања, приближавања, подграђивања, надграђивања, насипања, ископавања, изградња, доградња и сл.).
Челично-решеткасти стубови
Члан 20.
Једном у две године обављају се следећи послови:
1) преглед механичке исправности стуба (напрслине варова, оштећења завртњева, заковица, страница и косника, и сл.);
2) преглед стања темеља (слегање и клизање земљишта, поткопавање темеља, напрслина и других оштећења бетона, и сл.);
3) преглед положаја стуба (одступање од вертикале и закренутости);
4) провера прикључака стуба за уземљење;
5) преглед ознака и таблица упозорења.
Проводници, заштитна ужад и изолаторски ланци
Члан 21.
Једном у две године обављају се следећи прегледи:
1) преглед механичке исправности проводника, мостова, спојева, стезаљки и заштитног ужета (механичких оштећења, оштећења од кратких спојева);
2) преглед угиба (повећање угиба или трајна деформација услед термичког и механичког оптерећења);
3) преглед ознака фаза;
4) прегледи механичке исправности изолатора и изолаторских ланаца (оштећења механичким или термичким дејством услед кратког споја, и др.).
Контролна мерења обављају се једном у пет година, мерењем отпора распростирања уземљења стубова.
б) Контактна мрежа
Преглед контактне мреже
Члан 22.
 Преглед контактне мреже обавља се пешке, возом или тешком моторном дрезином.
 Преглед контактне мреже у дугим тунелима и на местима где преглед пешке онемогућавају тешки теренски или неповољни климатски услови, обавља се искључиво пружним возилом.
 Преглед контактне мреже може бити:
 1) без искључења напона;
 2) са искључењем напона.
Преглед и провера контактне мреже без искључења напона
Члан 23.
Преглед и провера контактне мреже без искључења напона обавља се визуелним прегледом свих њених делова с обзиром на њихову функцију и погонску сигурност, без пењања на носиве конструкције и без приближавања деловима под напоном.
Преглед контактне мреже без искључења напона обухвата:
1) преглед возног вода: 
(1) положај вешаљки, места укрштања контактних проводника и других водича у њиховој близини,
(2) откачене или оштећене вешаљке,
(3) стање секционих изолатора, кратких неутралних секција и уметнутих изолатора у носеће уже,
(4) струјне везе,
(5) сигурносне размаке у изолованим преклопима,
(6) међусобни положај возних водова у преклопима,
(7) понашање секционог изолатора при прелазу пантографа,
(8) искрење при проласку пантографа;
2) преглед аутоматског затезања: 
(1) ход ужета и стање котура,
(2) стање завршних стезаљки,
(3) стање и положај изолатора,
(4) покретљивост (подизањем тега),
(5) положај тега у зависности од температури,
(6) стање чврсте тачке;
3) преглед изолатора обухвата проналажење механичких оштећења и трагова прескока пренапона;
4) преглед места вешања возног вода: 
(1) положај конзоле у зависности од температури и удаљености од чврсте тачке,
(2) стање конзоле с обзиром на корозију,
(3) стање Y ужета и Y вешаљки,
(4) нагиб полигонатора, носача полигонатора и визеалну процену простора подизања,
(5) V вешаљке,
(6) положај и стање причврсне опреме;
5) преглед обилазних, напојних водова и каблова: 
(1) положај и стање изолатора,
(2) стање ужади,
(3) стање одводника пренапона и завршетака (кабловске главе, и сл.);
6) преглед и проверу носивих конструкција, темеља и места вешања у тунелима: 
(1) исправност стања конструкције,
(2) нагиб, односно савијање,
(3) стање антикорозивне заштите,
(4) стање темеља,
(5) ознаке на конструкцијама,
(6) опрему за затезање,
(7) околина (приступ, смеће, растиње),
(8) проверу прикључка стуба на уземљење,
(9) сидро,
(10) провера причвршћења носећих конструкција на сводове тунела, зидове усека и мостовске конструкције;
7) преглед тачака секционирања и напајања:
(1) стање ужади и трагове оштећења, 
(2) места прикључака и трагове загревања, 
(3) наслаге нечистоће и трагове прескока лука, 
(4) стање растављача без/са ножем или контактом за уземљење, стање полуга и функционалност ручног управљања; 
8) преглед и проверу повратног вода, уземљења и сигурносних мера: 
(1) стање спојева за уземљење на шину, носиве конструкције контактне мреже и остале металне конструкције, 
(2) стање водича уземљења и повратног вода,
(3) мотке за уземљење у службеним местима, провера смештаја и исправности,
(4) оцену сигурносних размака делова под напоном и уземљених конструкција,
(5) стабла и растиње у односу на слободни профил и зону пантографа,
(6) проверу телекомуникацијских веза према центру даљинског управљања, 
(7)стање ознака, натписа упозорења, исправност шеме секционирања у службеним местима,
(8) проверу причвршћења земљовода на сводове тунела, зидове усека и мостовне конструкције,
(9) искришта код вештачких објеката,
(10) заштитних капија и мрежа,
(11) сигнала за електричну вучу и сигналних ознака граница изолованих преклопа;
9) преглед прикључака трафостаница на контактну мрежу: 
(1) исправност стања прикључка на 25 kV,
(2) исправност уземљења;
10) остале прегледе и провере који утичу на техничку исправност контактне мреже:
(1) провера електричних заштитних размака у тунелима и испод вештачких објеката,
(2) преглед стања контактне мреже у тунелима, посебно на местима где се јавља вода.
Преглед и провера контактне мреже са искључењем напона
Члан 24.
Преглед и провера контактне мреже са искључењем напона уз спровођење мера безбедности обавља се моторном дрезином због потребе приступа деловима који су нормално под напоном.
Прегледом и провером контактне мреже са искључењем напона утврђују се:
1) пукнуте жице у ужади и корозија ужади;
2) оштећења изолатора и трагови прескока пренапона;
3) висина контактног проводника, посебно на местима укрштања или местима промена висина;
4) једноликост истрошености контактног проводника (мерење истрошености), извијање или искошеност контактног проводника;
5) полигонација на местима вешања и у средини распона;
6) нагиб носача полигонатора и полигонатора те потребно подизање контактног проводника;
7) струјне везе;
8) стање и положај стезаљки с обзиром на могуће ударе пантографа;
9) провера и подешавање контактног проводника у преклопима и у подручју скретница; 
10) положај и понашање секционих изолатора и кратких неутралних секција при проласку пантографа;
11) стање растављача, стање контакта, полуга и функционалност ручног и локалног управљања;
12) покретљивост аутоматског затезања;
13) постојаност минималних сигурносних размака између делова под напоном и уземљених делова. 
Периодичност прегледа и провера контактне мреже
Члан 25.
Једном у шест месеци спроводе се:
1) функционалне провере растављача;
2) прегледи и провере контактне мреже без искључења напона и прегледи и провере контактне мреже са искључењем напона на колосецима отворене пруге и главним пролазним колосецима службених места.
 Једном годишње спроводе се прегледи и провере контактне мреже без искључења напона и прегледи и провере контактне мреже са искључењем напона на осталим колосецима службених места.
Мерење и испитивање контактне мреже
Члан 26.
Мерење и испитивање контактне мреже спроводи се у одређеним временским размацима и то: 
1) једном годишње: 
(1)мерење геометријских карактеристика контактне мреже мерним колима на колосецима отворене пруге и главним пролазним колосецима у службеним местима, 
(2) мерење истрошености контактног проводника на местима где је дебљина контактног проводника ≤ 9 mm,
(3) мерења удаљености носивих конструкција контактне мреже од осе колосека,
(4) испитивање исправности направа за ограничење напона, као што су искришта, одводници пренапона и слично;
2) једном у две године:
(1) мерење вредности прелазних отпора посебних уземљивача код вештачких објеката, 
(2) мерење геометријских карактеристика контактне мреже мерним колима на осталим колосецима у службеним местима;
3) једном у три године обавља се мерење истрошености контактног проводника почевши од шесте године након уградње;
4) једном у пет година:
(1) мерење напона додира на металним конструкцијама у подручју у коме је допуштен приступ корисницима железничких услуга, а повезане су на шине повратног вода,
(2) мерење напона додира на носивим конструкцијама контактне мреже на којима су монтирани растављачи или одводници пренапона.
Када стање постројења и опреме то захтева, спроводе се:
1) експлоатацијска мерења контактне мреже на колосецима отворене пруге и главним пролазним колосецима; 
2) мерење силе контакта пантографа и контактног вода и искрења по SRPS EN 50317;
3) термовизијска мерења;
4) друга испитивања и мерења.
Резултати свих обављених испитивања и мерења писмено се евидентирају и чувају до следећег испитивања и мерења, ради упоређивања са резултатима следећег испитивања и мерења. 
Резултати испитивања или мерења контактне мреже обављених мерним колима обрађују се најкасније у року од 15 дана по завршеном мерењу или испитивању. 
Обрадом се утврђују одступања основних параметара возног вода, као и неисправности елемената контактне мреже које се визуално уоче током мерне вожње, а рангирају се зависно од степена хитности њиховог отклањања.
Одступања основних параметара возног вода, као и неисправности елемената контактне мреже, уочене током мерне вожње, које могу угрозити сигуран ток саобраћаја електричном вучом морају се отклонити пре проласка следећег воза с електричном вучом.
Детаљније одредбе о мерењу и испитивању контактне мреже дате су у Прилогу 2 – Мерење и испитивање контактне мреже, који је одштампан уз овај правилник и чини његов саставни део.
в) Електровучне подстанице и постројења за секционисање
Одржавање електровучних подстаница и постројења за секционисање
Члан 27.
Одржавање електровучних подстаница и постројења за секционисање изводи се у одређеним временским размацима, и то:
1) једном месечно:
(1) визуелни преглед и слушна контрола целог постројења,
(2) преглед исправности ограде, закључавања капија и улазних врата у објекте,
(3) преглед чистоће постројења,
(4) преглед таблица упозорења и забрана, свих ознака и натписа,
(5) провера исправности средстава везе,
(6) провера сигнализације и аларма;
2) једном годишње:
(1) преглед стања грађевинског дела објекта (водонепропусност зграде, исправност врата и прозора, функционисање водоводних и санитарних уређаја и канализационе инсталације),
(2) преглед стања металних конструкција и антикорозивне заштите целог постројења, уређаја и опреме,
(3) преглед темеља и уљних јама,
(4) преглед кабловских канала,
(5) преглед исправности транспортних и пешачких површина,
(6) визуелна провера свих електричних заштитних размака,
(7) преглед алата, приручних погонских и заштитних средстава, 
(8) оцењивање комплетности и квалитета извршења прописаних операција одржавања,
(9) провера опремљености потребном погонском документацијом,
(10) провера постојања и вођења исправне техничке документације за свако постројење посебно.
Енергетски трансформатори
Члан 28.
Одржавање енергетских трансформатора изводи се у одређеним временским размацима, и то:
1) једном месечно:
(1) провера стања дехидратора и уља у сушачу ваздуха трансформатора,
(2) провера нивоа уља у конзерватору;
2) једном у шест месеци:
(1) преглед заптивености, 
(2) преглед механичке исправности и чистоће изолатора,
(3) преглед механичке исправности и заптивености кућишта регулационе склопке;
3) једном годишње:
(1) преглед учвршћења трансформатора,
(2) преглед прикључака за уземљење,
(3) провера степенасте преклопке, моторног погона и погонског механизма регулационе склопке,
(4) провера грејања командног ормара регулационе склопке,
(5) провера ручне и даљинске команде регулационе склопке,
(6) мерење диелектричне чврстоће уља,
(7) испитивање уређаја релејне заштите;
4) једном у две године мерење отпора изолације намотаја трансформатора снаге 4 MVA и веће;
5) једном у четири године:
(1) хемијска анализа уља,
(2) мерење фактора диелектричних губитака (tg δ),
(3) мерење отпора изолације намотаја трансформатора снаге мање од 4 MVA.
После дужег стајања ван погона, после транспорта и већих поправки, а пре пуштања у погон обавља се:
1) мерење отпора изолације намотаја;
2) мерење диелектричне чврстоће уља;
3) испитивање уређаја релејне заштите.
У случају аутоматског искључења трансформатора дејством заштитног уређаја од унутрашњих кварова (Бухолцов релеј, диференцијални релеј, заштита котла, итд.), исправност заштите испитује се одмах а затим се трансформатор подвргава прегледу.
Мерни трансформатори
Члан 29.
Одржавање мерних трансформатора изводи се у одређеним временским размацима, и то:
1) једном месечно – преглед нивоа и прозирности уља;
2) једном годишње:
(1) преглед заптивености,
(2) преглед механичке исправности и чистоће изолатора;
3) једном у две године – провера прикључака за уземљење;
4) једном у четири године – мерење диелектричне чврстоће уља;
5) једном у 12 година – овера класе тачности;
6) преглед мембрана – према упутству произвођача.
Прекидачи снаге
Члан 30.
Одржавање прекидача снаге изводи се у одређеним временским размацима, и то:
1) једном месечно:
(1) преглед нивоа уља,
(2) контрола функционисања;
2) Једном годишње:
(1) преглед заптивености,
(2) преглед чистоће, механичке исправности и учвршћења изолатора,
(3) провера стања контактних и прикључних места,
(4) провера калемова за укључење и искључење,
(5) провера рада погонског механизма,
(6) мерење диелектричне чврстоће уља прекидача;
3) једном у две године:
(1) провера прикључака за уземљење,
(2) провера причвршћења на конструкцију,
(3) мерење времена отварања – затварања главних контаката полова прекидача 110КV,
(4) мерење једновремености – синхронизације отварања – затварања главних контаката на прекидачу 110 kV,
(5) мерење нивоа вакуума.
Одводници пренапона
Члан 31.
Одржавање одводника пренапона изводи се у одређеним временским размацима, и то:
1) једном годишње – преглед чистоће и механичке исправности одводника;
2) једном у две године – мерење отпора изолaције;
3) једном у четири године:
(1) преглед стања спојева на фазе и уземљивач,
(2) провера учвршћености на конструкцију.
Растављачи
Члан 32.
Одржавање растављача изводи се у одређеним временским размацима, и то:
1) једном месечно – контрола функционисања;
2) једном годишње:
(1) преглед чистоће и механичке исправности преносних полуга и изолатора,
(2) провера главног струјног кола и земљоспојника,
(3) провера погонског механизма,
(4) провера механичких и електричних блокада,
(5) провера рада сигналне склопке, крајњих контаката и крајњих положаја растављача;
3) једном у две године:
(1) провера изолације изолованих земљоспојника,
(2) провера прикључка за уземљење,
(3) провера учвршћења за конструкцију.
Сабирнице и примарне везе
Члан 33.
Одржавање сабирника и примарних веза изводи се у одређеним временским размацима, и то:
1) једном месечно:
(1) преглед стања VN осигурача,
(2) преглед стања VN изолатора,
(3) преглед трасе 25 kV кабла положеног на јавној површини;
2) једном годишње: 
(1) преглед чистоће и механичке исправности сабирница,
(2) визуелна провера електричних заштитних размака,
(3) визуелна провера затегнутости овешених проводника.
Командне плоче, ормани и ћелије
Члан 34.
Одржавање командних плоча, ормана и ћелија изводи се у одређеним временским размацима, и то:
1) једном у три месеца:
(1) провера сигналних сијалица,
(2) провера осигурача и заштитних прекидача,
(3) провера исправности инструмената,
(4) провера показивача положаја,
(5) провера усаглашености командно-потврдних склопки са стварним стањем,
(6) провера рада алармних уређаја;
2) једном годишње:
(1) преглед чистоће и механичке исправности опреме и уређаја,
(2) провера заптивања, забрављивања и закључавања,
(3) провера учвршћења секундарних веза и инструмената,
(4) провера грејача и термостата.
Уређаји за помоћно напајање
Члан 35. 
Одржавање уређаја за помоћно напајање изводи се у одређеним временским размацима, и то:
1) једном месечно:
(1) провера напона батерије,
(2) провера нивоа и густине електролита,
(3) провера кола једносмерних и других помоћних напона,
(4) преглед спојева и прикључака ћелија,
(5) преглед исправности осигурача,
(6) провера режима рада исправљача,
(7) провера сигнализације нестанка једносмерног напона и сигнализације пробоја према маси, 
(8) провера кондезаторских батерија;
2) једном годишње:
(1) провера стања вазелинског премаза,
(2) провера и подешавање излазних напонских нивоа,
(3) провера прикључака за уземљење.
Електричне инсталације
Члан 36.
Електричне инсталације проверавају се једном годишње, при чему се проверава:
1) исправност светиљки унутрашњег, спољашњег и помоћног осветљења;
2) инсталациони прекидачи и утичнице;
3) апарати за вентилацију и климатизацију просторија;
4) аутоматски рада спољашњег осветљења;
5) телефонске инсталације;
6) сигнализација нежељеног уласка у ограђени простор електровучне подстанице.
Инсталације уземљења и громобрана
Члан 37.
Преглед и провера инсталација уземљења и громобрана обавља се једном годишње, и обухвата:
1) преглед спојева и прикључака на уземљење и металне масе;
2) преглед инсталације уземљења и громобрана;
3) провера спојева повратног вода електровучне подстанице у шахту.
Заштита возних водова 
Члан 38.
Контролно мерење и испитивање заштите возних водова обавља се:
1) једном месечно: преглед стања релејне заштите и сигнализације деловања релеја;
2) једном у две године: испитивање релејне заштите.
Уземљивачи
Члан 39.
Контролно мерење уземљивача обавља се једном у пет година и обухвата:
1) мерење уземљења;
2) мерење међусобне повезаности појединих делова система уземљења;
3) мерење напона корака и додира.
Друга мерења и испитивања 
Члан 40.
Испитивање релејне заштите обавља се и после сваких измена на опреми којој ти уређаји припадају, после већих измена у секундарним круговима, као и код промене параметара елемената заштите.
Када стање постројења и опреме то захтева, изводе се термовизијска мерења и друга мерења и испитивања. 
г) Постројења за даљинско управљање
Одржавање постројења за даљинско управљање
Члан 41.
Одржавање постројења за даљинско управљање изводи се у одређеним временским размацима, и то:
1) једном месечно обавља се општа провера рачунара и рачунарске опреме, провера оперативне и програмске подршке (листе догађаја, аларма, хронологије, екрански прикази), контрола извођења програма и анализа исписа погрешака;
2) једном годишње обављају се: 
(1) контролна мерења на пружним и прикључним кабловима (слабљење нискофреквентног преноса, слабљење преслушавања, отпор изолације према земљи и према другим парицама, карактеристична импеданса и отпор уземљења),
(2) контрола фреквенције канала, као и провера општег стања линијских појачивача,
(3) ажурирање базе података,
(4) контролна мерења стања пријемних и предајних нивоа сигнала свих линија даљинског управљања у ЦДУ и у управљаним местима,
(5) контролна мерења електричних величина на свим склоповима за пренос мерних величина у ЦДУ и у управљаним местима,
(6) мерење електричних карактеристика исправљача у ЦДУ и у управљаним местима,
(7) мерење напона ћелије и густине електролита акумулатора,
(8) контрола рада уређаја за дојаву пожара,
(9) преглед претварача и ормара за напајање,
(10) оцењивање комплетности и квалитета извршења прописаних операција одржавања,
(11) провера поседовања комплетне и исправне техничке документације за свако постројење даљинског управљања посебно,
(12) друга мерења и испитивања уколико стање постројења и опреме то захтева.
Централно-управљачки уређаји 
Члан 42.
Одржавање централно-управљачких уређаја спроводи се у одређеним временским размацима, и то:
1) једном дневно:
(1) провера напона и струје напајања,
(2) провера исправности сигнализације,
(3) провера тачности показивања времена,
(4) провера WТ канала, 
(5) провера програма емитовања и потврда команди,
(6) провера стања траке и писача уређаја за регистровање;
2) Једном у шест месеци:
(1) преглед уземљења кабловских глава,
(2) провера свих даљинских команди,
(3) контрола фреквенција, предајних и пријемних нивоа сигнала, 
(4) контрола рада и стања акумулаторских батерија,
(5) провера преноса мерних величина за мерење,
(6) преглед стања дизел агрегата; 
3) једном годишње:
(1) преглед чистоће, штампаних плоча, релеа и осталих модула,
(2) провера мерних инструмената,
(3) контрола преноса даљинских команди, повратних сигнализација и сигнализација упозорења у управљаним местима,
(4) провера рада клима уређаја.
Синоптичка табла
Члан 43.
Провера синоптичке табле обавља се:
1) једном дневно: провера исправности сијалица;
2) једном годишње:
(1) провера напајања, 
(2) провера усаглашености мерних инструмената са инструментима у управљаним местима.
Даљинска станица
Члан 44.
Провера даљинске станице обавља се:
1) једном месечно:
(1) провера напајања,
(2) провера исправности сигнализације,
(3) преглед уземљења кабловских глава,
(4) провера свих даљинских команди, 
(5) контрола рада и стања акумулаторских батерија,
2) једном годишње:
(1) провера спојева проводника на редним стезаљкама и конекторима,
(2) провера излазних напона јединице за напајање.
2. Погонска електроенергетска постројења
Трафостанице опште намене, за предгревање и климатизацију путничких кола и за грејање скретница
Члан 45.
Прегледи и провере трафостаница опште намене, за предгревање и климатизацију путничких кола и за грејање скретница обављају се:
1) једном у шест месеци:
(1) преглед прикључних водова и одводника пренапона, 
(2) преглед растављача и осигурача, 
(3) преглед котла трансформатора, контрола уља и контрола загревања,
(4) провера стања силикагела и уља у сушионику ваздуха трансформатора, 
(5) преглед нисконапонских извода и провера спојева, 
(6) провера склопки, осигурача, бројила, инструмената и осталих елемената;
2) једном годишње:
(1) провера стања водонепропусности зграде и проходности прилазних путева,
(2) контрола оптерећења и празног хода трансформатора. 
Мерења и испитивања трафостаница опште намене, за предгревање и климатизацију путничких кола и за грејање скретница обављају се:
1) једном годишње:
(1) мерење диелектричне чврстоће уља,
(2) испитивање уређаја заштите;
2) једном у две године – мерење отпора уземљења стубних трафостаница;
3) једном у четири године:
(1) мерење отпора уземљења зиданих трафостаница,
(2) мерења отпора изолације намота енергетских трансформатора;
4) једном у пет година: 
(1) хроматографска анализа трансформаторског уља, 
(2) мерење напона додира и корака.
Расвета железничког простора
Члан 46.
Преглед и провера расвете железничког простора обавља се:
1) једном месечно – преглед и функционална провера светиљки код напајања из батерије за сигурносну и помоћну расвету;
2) једном годишње:
(1) преглед, провера функционалности и чишћење елемената расвете простора на којима се крећу корисници железничких услуга (перони, надстрешнице, подземни пролази, и слично),
(2) преглед, провера функционалности и чишћење елемената расвете отворених радних простора (колосечна подручја, скретничка подручја, маневарске стазе, и друго),
(3) преглед, провера функционалности и чишћење светлосних ознака евакуацијских путева за расвету у тунелима,
(4) функционална провера и испитивање капацитета батерије за сигурносну и помоћну расвету.
Електричне мреже 
Члан 47.
Одржавање електричне мреже спроводи се у одређеним временским размацима, и то:
1) једном у шест месеци:
(1) обилазак трасе нисконапонских ваздушних мрежа са прегледом стања водича и изолатора, стубова и ногара, одводника пренапона и спојне и опреме за вешање,
(2) обилазак трасе високонапонских ваздушних мрежа с прегледом стања мреже, утврђивањем стања учвршћења водича и изолатора, провером стања стубова и ногара, одводника пренапона и линијских растављача, 
(3) преглед опреме у кабловским прикључним ормарићима кабловских нисконапонских мрежа;
2) једном годишње:
(1) обилазак трасе нисконапонских кабловских мрежа с прегледом стубића за означавање трасе кабла, кабловске главе, прикључних спојева и кабловских ормара (провера кабловских натписа и ознака и исправности осигурача и одводника пренапона) и провером споја уземљења плашта кабла,
(2) обилазак трасе високонапонских кабловских мрежа с прегледом стубића за означавање трасе кабла, кабловске главе и прикључних спојева, 
(3) преглед самостојећих кабловских ормара нисконапонских кабловских мрежа који обухвата проверу исправности кућишта, темеља, опреме, кабловских натписа, спојева и ожичења,
(4) преглед уземљења високонапонских и нисконапонских мрежа;
3) једном у четири године:
(1) мерење отпора уземљења неутралног водича нисконапонских ваздушних мрежа,
(2) мерење отпора уземљења кабловских прикључних ормарића;
4) једном у пет година обавља се мерење напона додира и корака ваздушних мрежа.
По потреби, због сумњи у исправност или након ванредног одржавања, обављају се:
1) испитивање испитним напоном енергетских каблова кабловских мрежа;
2) испитивање испитним напоном ваздушних електричних мрежа.
Резервни извори напајања
Члан 48.
Одржавање електричне мреже изводи се у одређеним временским размацима, и то:
1) једном месечно:
(1) провера резервоара за гориво,
(2) мерење напона,
(3) испитивање оптерећења агрегата у тунелима;
 2) једном годишње:
(1) чишћење, провера исправности (проба погона), провера заштите и провера излаза издувних плинова агрегата за резервно напајање,
(2) преглед, чишћење, провера функционалности и провера акумулаторских батерија уређаја за беспрекидно напајање,
(3) мерење напона и фреквенције,
(4) испитивање оптерећења агрегата.
Електричне инсталације у зградама
Члан 49.
Одржавање електричних инсталација у зградама спроводи се у одређеним временским размацима, и то:
1) једном годишње: преглед и мерења отпора уземљења инсталација за заштиту од грома објеката угрожених експлозијом или пожаром; 
2) једном у три године:
(1) преглед и мерења електричних инсталација у радионицама,
(2) преглед и мерења инсталација за заштиту од грома објеката у којима може доћи до панике при удару грома;
3) једном у пет година: преглед, чишћење, провера функционалности и мерења електричних инсталација у погонским зградама железничке инфраструктуре;
4) једном у десет година: преглед, чишћење, провера функционалности и мерења електричних инсталација у канцеларијама, становима и осталим зградама сличне намене.
IV. ЗАВРШНЕ ОДРЕДБЕ
Престанак важења прописа
Члан 50.
Даном ступања на снагу овог правилника престају да важе:
1) Правилник о одржавању стабилних постројења електричне вуче („Службени гласник ЗЈЖ”, бр. 9/84 и 12/88);
2) Упутствo зa мeрeњe и испитивaњe кoнтaктнe мрeжe нa пругaмa JЖ („Службени гласник ЗЈЖ”, број 7/89).
 Ступање на снагу
Члан 51.
Овај правилник ступа на снагу осмог дана од дана објављивања у „Службеном гласнику Републике Србије”.
Број 340-373-4/2015 
У Београду, 16. децембра 2015. године 
Директор,
мр Петар Одоровић, с.р. 
 

Прилог 1 - Образац радног налога


Прилог 2 - Мерење и испитивање контактне мреже