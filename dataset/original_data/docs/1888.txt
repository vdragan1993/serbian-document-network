ЗАКОН 


о првој емисији дугорочних
обвезница Републике Србије

„Службени гласник РС“, број 25 од
17. јула 2000. 

 

 

Члан 1.

Република Србија издаје прву емисију дугорочних обвезница
у износу од 4.260.000.000,00 нових динара ради измиривања доспелих обавеза Републике
Србије за додатак за децу и матерински додатак по Закону о друштвеној бризи о деци
(„Службени гласник РС”, бр. 49/92, 29/93, 53/93, 67/93, 28/94, 47/94, 48/94 и
25/96). 

Обвезнице из става 1. овог члана се емитују када је укупан
износ по једном кориснику већи од 1.000,00 нових динара, са стањем на дан 30. јуна
2000. године.

 

Члан 2.

Обвезнице из члана 1. овог закона гласе на доносиоца.

 

Члан 3.

Обвезнице из члана 1. овог закона емитују се у новим динарима
у апоенима од: 120,00 серија А, 1.200,00 серија Б и 4.000,00 серија Г.

 

Члан 4.

Обвезнице из члана 1. овог закона емитују се са датумом
1. јули 2000. године. 

Обвезнице се издају на рок од четири године. 


Номинална вредност обвезница се исплаћује у осам једнаких
полугодишњих купона који доспевају за наплату сваког 1. јануара и 1. јула, почев
од 1. јануара 2001. године.

 

Члан 5.

Камата на номиналну вредност обвезница обрачунава се од
1. јула 2000. године, по општој есконтној стопи Народне банке Југославије увећаној
за 10%. 

Обрачун камате врши се полугодишње на стање недоспелог дуга
обвезнице и исплаћује у осам каматних купона, који доспевају за наплату 1. јануара
и 1. јула, почев од 1. јануара 2001. године.

 

Члан 6.

 

Обвезница се састоји из плашта обвезнице, талона са осам
купона номиналне вредности обвезнице и талона са осам каматних купона. 


Уместо штапмања обвезница издаваће се потврда о власништву
на дугорочним обвезницама.

 

Члан 7.

Доспелим купонима који садрже номиналну вредност и камату
правна лица и предузетници могу, у двоструком износу, измиривати следеће обавезе:


1) јавне приходе доспеле до 31. марта 1999. године; 


2) доспеле обавезе по основу динарских потраживања Фонда
за развој Републике Србије. 

Обавезе из става 1. овог члана могу се измиривати у двоструком
износу и недоспелим купонима који гласе на номиналну вредност, уз предају каматних
купона истих доспећа. 

Доспелим и недоспелим купонима који садрже номиналну вредност
и доспелим каматним купонима могу се измиривати обавезе за испоручену робу или извршену
услугу. 

Правна лица и предузетници који врше промет роба и услуга,
непосредно или преко трећих лица, а имају неизмирене обавезе из става 1. овог члана,
дужни су да приме купоне који садрже номиналну вредност уз предају каматних купона
истог доспећа на име цене за испоручену робу, односно извршену услугу, у вредности
од најмање 20% од износа свог дуга из става 1. овог члана, и то до 31. децембра
2000. године. 

Правна лица и предузетници који врше промет роба и услуга
преко трећих лица, а имају неизмирене обавезе из става 1. овог члана, дужни су да
у уговору са трећим лицем уреде да наплату својих роба или услуга врше у складу
са ставом 4. овог члана.

 

Члан 8.

Доспелим купонима који садрже номиналну вредност и камату
физичка лица могу измиривати следеће обавезе: 

1) порез на имовину; 


2) порез на доходак од пољопривреде; 


3) порез на укупан приход грађана; 


4) за откуп станова у својини Републике Србије; 


5) трошкове смештаја деце у предшколске установе; 


6) куповину уџбеника по програму за основно и средње образовање;


7) трошкови лечења детета у здравствено-рехабилитационим
институцијама у земљи и његовог пратиоца. 

Обавезе из става 1. овог члана могу се измиривати и недоспелим
купонима који гласе на номиналну вредност, уз предају каматних купона истих доспећа.


Имаоци купона који гласе на номиналну вредност и каматних
купона из става 1. тач. 5), 6) и 7) овог члана наплаћиваће се од емитента о роковима
њихових доспећа.

 

Члан 9.

Средства за исплату обвезница обезбеђују се у буџету Републике
Србије из дела средстава намењених за финансирање додатка за децу и материнског
додатка и из средстава од продаје пословних зграда и пословних просторија у својини
Републике Србије.

 

Члан 10.

Уручивање обвезница и исплату доспелих обавеза по обвезницама
врши Јавно предузеће ПТТ саобраћаја Србија, у складу са уговором који ће закључити
са министарством надлежним за послове бриге о породици.

 

Члан 11.

Све послове око издавања и утврђивања броја појединих апоена
из члана 3. овог закона, штампање и друге административно-техничке послове, као
и вођење депо рачуна у име и за рачун Републике Србије обављаће Београдска банка
А.Д. Београд. 

Овлашћује се министар надлежан за послове финансија да за
обављање послова из става 1. овог члана закључи уговор са Београдском банком А.Д.
Београд.

 

Члан 12.

Министар надлежан за послове финансија у име Републике Србије
потписаће текст потврде о власништву на дугорочним обвезницама.

 

Члан 13.

 

Министар надлежан за послове бриге о породици у споразуму
са министром надлежним за послове финансија донеће упутство за извршење овог закона.

 

Члан 14.

Исплата купона по издатим обвезницама застарева у року од
три године од дана доспелости за наплату.

 

Члан 15.

Правно лице које не поступи у складу са чланом 7. ст.
4. и 5. овог закона казниће се за прекршај од 150.000,00 до 200.000,00 нових динара.

 

Члан 16.

Предузетник који не поступи у складу са чланом 7. ст.
4. и 5. овог закона казниће се за прекршај од 80.000,00 до 100.000,00 нових динара.

 

Члан 17.

Одговорно лице у правном лицу које не поступи у складу са
чланом 7. ст. 4. и 5. казниће се за прекршај од 8.000,00 до 10.000,00 нових динара.

 

Члан 18.

Овај
закон ступа на снагу осмог дана од дана објављивања у „Службеном гласнику Републике
Србије”.