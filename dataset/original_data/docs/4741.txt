На основу члана 51б
став 1. тачка 3. Закона путевима („Службени гласник РС”, бр. 46/91, 52/91
53/93, 67/93, 48/94 и 42/98) а у вези члана 36. Закона о изградњи објеката
(„Службени гласник РС”, бр. 44/95, 24/96 и 16/97),

Савет у
Републичкој дирекцији за путеве донео је

 

 

ПРАВИЛНИК

о условима, начину и поступку за 
уступање израде техничке документације радова на изградњи, реконструкцији, 
одржавању, заштити магистралних и регионалних путева и набавци опреме и уређаја 
за потребе пута или путног објекта

„Службени
гласник РС”, број 25 од 3. јуна 1999.

 

 

Члан
1.

Овим правилником се
у Републичкој дирекцији за путеве (у даљем тексту: Инвеститор) уређују услови,
начин и потупак за уступање: израде техничке документације, изградње и
реконструкције магистралних и регионалних путева, делова пута или путног
објекта, одржавање и заштита пута, набавка опреме и уређаја за потребе пута или
путног објекта, а нарочито о врсти и вредности радова, ближим условима за
давање понуде, броју обавезних учесника, начину образовања и рада комисије за
спровођење јавног надметања, року спровођења поступка јавног надметања, као и о
условима за набавку опреме и уређаја.

 

Члан
2.

Израда техничке
документације, изградња и реконструкција магистралног и регионалног пута,
његовог дела или путног објекта уступају се путем јавног надметања.

Одржавање и заштита
магистралних и регионалних путева, одржавање објеката, набавка опреме и уређаја
чија вредност прелази износ од 400.000,00 нових динара, уступају се путем
јавног надметања.

Одлуке о уступању
послова из ст. 1. и 2. овог члана доноси Савет.

Одлуке о уступању
послова из става 2. овог члана чија вредност не прелази износ од 400.000,00
нових динара, доноси директор Републичке дирекције за путеве (у даљем тексту:
директор Дирекције).

 

Члан
3.

Оглас о јавном
надметању, објављује се у „Службеном гласнику Републике Србије” и у дневној
штампи најкасније 15 дана пре рока предвиђеног за подношење понуде.

Оглас из става 1.
овог члана садржи:

1) податке о
објекту, односно радовима чије се извођење уступа, месту граадње, предрачунској
или орјентационој вредности радова;

2) критеријуме за
избор најповољније понуде (цену грађења објекта, рок изградње, фактор за
накнадне и непредвиђене радове, дужину гарантног рока);

3) назначење места и
просторија у којима ће се одражти јавно надметање, као и дан и час њиховог
одржавања;

4) рокове за избор
најповољнијег понуђача и достављање одлуке о избору најповољнијег понуђача.

У огласу о јавном
надметању, који расписује инвеститор могу се објавити и други подаци осим
података из става 2. овог члана.

 

Члан
4.

Ради упознавања са
условима јавног надметања и обезбеђивања равноправности учесника, инвеститор
огласом односно конкурсом упознаје учеснике где се могу упознати и откупити
документацију неопходну за учешће, а која садржи:

1) опште услове
огласа за давање понуде, као што су:

(1) начин и поступак
подношења понуда,

(2) услови у погледу
опремљености грађевинским машинама и опремом, и стручном спремом запослених,

(3) услови квалитета
и доказивања квалитета,

(4) начин избора
подизвођача и проценат манипулативних трошкова за инсталатерске и занатске
радове,

(5) ангажованост
понуђача на извођењу других објеката,

(6) референце и
попис изведених радова,

2) критеријуме за
избор најповољније понуде (цена грађења, рок изградње, финансијске погодности
за инвеститора, фактор за накнадне и непредвиђене радове, дужина гарантног
рока);

3) увезаним и
овереним обрасцима трошковника цена;

4) техничком
документацијом;

5) подацима и другом
документацијом од значаја за давање понуде.

Учесници који не
откупе документацију потребну ради припремања понуда не могу учествовати на
јавном надметању.

 

Члан
5.

Поступак прикупљања
понуда, изградње и реконструкције пута односно дела пута или путног објекта,
спроводи стручна комисија (у даљем тексту: Комисија), коју образује директор
Дирекције.

Комисија се састоји
од најмање пет чланова од којих два члана именује Савет.

Редом Комисије
руководи председник Комисије.

Комисија, после
завршеног рада, комплетан материјал доставља директору Дирекције.

 

Члан
6.

Јавно надметање врши
се подношењем писмених понуда учесника у јавном надметању на основу огласа о
одржавању јавног надметања.

Понуду за изградњу
објекта односно извођење појединих радова, може поднети само предузеће, односно
радња која испуњава услове из члана 32. став 1. Закона о изградњи објеката.

 

Члан
7.

Уз понуду за јавно
надметање учесници прилажу: извод из регистра у који је уписан понуђач и друге
податке за које је огласом одређено да се поднесу уз понуду (у даљем тексту:
документација).

 

Члан
8.

Понуда са
документацијом подноси се инвеститору у запечаћеном омоту у року наведеном у
огласу о јавном надметању.

Неблаговремене и
незапечаћене понуде, као и понуде уз које није приложена тражена документација
не могу се узимати у даљи поступак.

 

Члан
9.

Јавно надметање
одржава се у месту, просторијама у времену који су одређени у огласу о јавном
надметању.

Пре почетка јавног
надметања присутни представници понуђача предају Комисији овлашћења за
заступање понуђача у поступку јавног надметања.

 

Члан
10.

Јавно надметање може
се обавити само ако су у прописаном року поднете најмање три понуде.

Ако јавно надметање
није успело због недовољног броја понуда, инвеститор понавља јавно надметање
под истим или другим условима, а може изменити и обим радова који су предмет
уступања.

 

Члан
11.

Јавно надметање
почиње утврђивањем:

1) броја примљених
понуда, назива понуђача као и потпуности документације;

2) броја
благовремених и потпуних понуда;

3) броја
неблаговремених и непотпуних понуда;

4) имена присутних
представника понуђача;

5) назива понуђача
чији представници нису присутни.

Након извршених
радњи из става 1. овог члана, Комисија отвара омоте са понудама оних понуђача
који испуњавају услове за даље учествовање у поступку јавног надметања по реду
пријема понуда и упознаје присутне понуђаче са њиховом садржином.

 

Члан
12.

О јавном надметању
води се записник у који се уносе, нарочито:

1) место, дан и час
почетка јавног надметања;

2) имена чланова
Комисије са назначењем акта и образовању Комисије;

3) имена присутних
представника понуђача са назначењем броја и датума њихових овлашћења;

4) назив понуђача
чији представници нису присутни јавном надметању;

5) резултат прегледа
документације и назначење понуђача који не испуњавају услове за даље
учествовање у јавном надметању са разлозима за то;

6) ред отварања
понуда с уношењем података из сваке понуде;

7) констатација да
је поступак јавног надметања прописно спроведен, и

8) примедбе
представника понуђача које се односе на рад Комисије, које се могу уложити до
окончања надметања, ток поступка јавног надметања као и на садржину записника.

Јавно надметање је
завршено кад записник потпишу сви чланови Комисије.

 

Члан
13.

По завршеном јавном
надметању Комисија приступа разматрању примедаба понуђача стављених на рад
Комисије о јавном надметању, цени подобност извођача, упоређује поједине
податке у понудама с условима јавног надметања и утврђује одступања од тих услова.

О радњама из става
1. овог члана Комисија саставља обрађен извештај.

Комисија доставља
Записник о јавном надметању с документацијом и извештај: директору Дирекције у
року који је одређен актом о образовању Комисије.

Директор Дирекције
предлаже одлуку о уступању посла.

 

Члан
14.

Одлуке из члана 13.
овог правилника достављају се свим понуђачима у роковима који су одређени у
огласу о одржавању јавног надметања.

 

Члан
15.

Уступање послова на
одржавању и заштити магистралних и регионалних путева и објеката и набавци
опреме и уређаја врши се путем прикупљања понуда, у вредности до 400.000,00
нових динара.

Захтев за прикупљање
понуда упутиће инвеститор предузећима која су квалификована за ту врсту
послова, која имају одговарајуће референце и лиценцу, успешно послују и друго.

Послови на одржавању
и заштити магистралних и регионалних путева и објеката поверавају се на рок од
три године.

 

Члан
16.

Инвеститор ће
задржати најмање три понуде о чему одлучује директор.

 

Члан
17.

Одредбе овог
правилника о уступању изградње објеката путем јавног надметања, сходно се
примењују и у поступку уступања и прикупљања понуда.

 

Члан
18.

Директор може
непосредном погодбом уступити посао у случајевима где је дошло до избацивања из
функције објеката због елементарних непогода, да би се избегла штета због тога
што објекат није у функцији и случајевима када то затражи председник владе.

 

Члан
19.

Овај правилник ступа
на снагу осмог дана од дана објављивања у „Службеном гласнику Републике
Србије”.

 

 Број
110-00-2/99

У
Београду, 23. марта 1999. године

Председник
Савета

у
Републичкој дирекцији

за
путеве,

Драган Тодоровић, 

с.
р.