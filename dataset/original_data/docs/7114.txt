На основу члана 40. став 3. Закона о јавним медијским сервисима („Службени гласник РС”, број 83/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси 
 
УРЕДБУ
о начину прикупљања података ради формирања и вођења јединствене евиденције обвезника плаћања таксе за јавни медијски сервис
"Службени гласник РС", број 
	4 од 16. јануара 2015.
 
Члан 1.
Овом уредбом ближе се уређује начин прикупљања података од органа јавне власти ради формирања и вођења јединствене евиденције обвезника плаћања таксе за јавни медијски сервис (у даљем тексту: Евиденција).
Јавни медијски сервис из става 1. овог члана чине републички и покрајински јавни медијски сервис и то: Јавна медијска установа „Радио-телевизија Србије” (у даљем тексту: РТС) и Јавна медијска установа „Радио-телевизија Војводине” (у даљем тексту: РТВ).
Члан 2.
Подаци из члана 39. Закона о јавним медијским сервисима, за потребе формирања и вођења Евиденције, прикупљају се непосредно, на основу писменог захтева који се може упутити: привредним друштвима за дистрибуцију електричне енергије, министарству надлежном за унутрашње послове, органу локалне пореске администрације, регистру привредних субјеката, Републичком катастру непокретности и јавним комуналним предузећима (у даљем тексту: органи који достављају податке).
Писмени захтев из става 1. овог члана, у зависности од структуре података и техничко-технолошког начина обраде истих, мора да садржи:
1) законски основ;
2) сврху тражења података;
3) тачно наведен тип податка;
4) формат у коме се достављају подаци;
5) статус (ближи опис података који се достављају) и датум;
6) прецизно наведене остале податке неопходне за селектовање и претраживање података.
Писмени захтев заједно потписују директори РТС и РТВ.
Члан 3.
Органи који достављају податке, тражене податке достављају на адресу РТС у електронском облику, без накнаде.
Тражени подаци достављају се у року од 30 дана од дана пријема захтева.
Члан 4.
РТС и РТВ ће заједно, са сваком органом који доставља податке сачинити посебан акт којим ће се прецизно утврдити елементи, начин и динамика доставе података.
Акт из става 1. овог члана заједно потписују директори РТС и РТВ.
Члан 5.
Усаглашавањем података добијених од органа који достављају податке и непосредно од обвезника, формираће се и водити Евиденција.
Евиденција из става 1. овог члана, налази се на адреси седишта РТС.
Члан 6.
Евиденцијом заједно рукују РТС и РТВ на основу Правилника о руковању подацима, који заједнички доносе Управни одбори РТС и Управни одбор РТВ.
Ажурирање података који се воде у Евиденцији, са подацима добијеним од органа који достављају податке и подацима непосредно прикупљеним од обвезника, биће регулисано актом из става 1. овог члана.
Члан 7.
РТС и РТВ податке из Евиденције могу употребљавати само у сврху законом прописане обавезе вођења Евиденције обвезника, обрачуна и наплате таксе.
Члан 8.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-16510/2014-3
У Београду, 15. јануара 2015. године
Влада
Председник,
Александар Вучић, 
	с.р.