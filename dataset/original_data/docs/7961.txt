На
основу члана 34. став 2. Закона о заштити становништва од заразних болести („Службени
гласник РС”, број 125/04),

Министар
здравља доноси

 

 

ПРАВИЛНИК

о ближим условима у погледу
просторија, уређаја и опреме и начину поступања којим се спречава појава и ширење
заразних болести приликом пружања хигијенских услуга

„Службени гласник
РС“, број 47 од 2. јуна 2006.

 

 

Члан 1.

Овим правилником
прописују се ближи услови у погледу просторија, уређаја и опреме које морају да
испуњавају правна лица и предузетници који обављају делатност пружања хигијенских
услуга, као и начин поступања којим се спречава појава и ширење заразних болести
приликом пружања тих услуга.

Члан 2.

Просторије
у којима се пружају хигијенске услуге не могу бити непосредно повезане са просторијама
у којима се обавља друга делатност, односно које се користе за становање.

Просторије
у којима се пружају хигијенске услуге морају бити изграђене од чврстог материјала
и имати обезбеђену вентилацију, осветљење и температуру ваздуха према врсти хигијенских
услуга које се у њима пружају.

Члан 3.

Намештај
у просторијама у којима се пружају хигијенске услуге, као и опрема, прибор, средства
и уређаји за њихово пружање, израђују се од материјала који не сме штетно утицати
на здравље људи и који се може лако хигијенски одржавати.

Члан 4.

Прибор
за пружање хигијенских услуга мора бити дезинфикован, а стерилан за услуге којима
се нарушава интегритет коже и слузокоже (козметичке, педикир, маникир, пирсинг,
тетоважа и сл.).

Приликом
пружања хигијенских услуга пирсинга, тетоваже и сл. запослени мора користити стерилне
рукавице.

Члан 5.

Чишћење
прибора за пружање хигијенских услуга врши се механичким чишћењем и прањем под млазом
топле воде уз употребу средстава за прање.

Дезинфекција
прибора врши се потапањем очишћеног прибора у дезинфекциони раствор према упутству
произвођача прибора.

Стерилизација
очишћеног прибора за пружање хигијенских улуга врши се у атестираном стерилизатору
за суву стерилизацију према упутству произвођача стерилизатора. Стерилизатор се
поставља у просторији у којој се пружа хигијенска услуга.

Члан 6.

За шишање
и бријање умрлих лица користи се прибор за једнократну употребу.

Приликом
пружања хигијенских услуга лицима која неуредно изгледају или се неуобичајено понашају,
прибор за пружање хигијенских услуга обавезно се стерилише после употребе или се
користи прибор за једнократну употребу.

Лицима
са видним обољењем косе, коже и ноктију, као и лицима у алкохолисаном стању, не
могу се пружати хигијенске услуге.

Члан 7.

Повреде
коже и слузокоже проузроковане вршењем хигијенске услуге морају се одмах дезинфиковати
дезинфекционим средством према упутству произвођача.

Члан 8.

Прање лица
после бријања врши се непосредно под млазом текуће топле воде без употребе сунђера.

Пудерисање
лица врши се средством за једнократну употребу (вата, тупфер и сл.).

Члан 9.

Све површине
које долазе у непосредан контакт са кожом и слузокожом корисника хигијенске услуге
морају бити прекривене чистим папирним прекривачима за једнократну употребу или
чистим памучним убрусом.

Чист памучни
убрус може се употребити за пружање хигијенске услуге само једном кориснику и после
употребе мора се искувати и испеглати.

Члан 10.

Унутрашње
површине соларијума пре сваке употребе морају бити третиране дезинфекционим средством
према упутству произвођача.

Члан 11.

Козметички
препарати и средства за одржавање, негу и улепшавање лица и тела, боје за тетоважу
и сл. чувају се под условима које је одредио произвођач и на начин којим се обезбеђује
очување квалитета и онемогућава штетни међуутицај с циљем заштите здравља корисника
услуге.

Члан 12.

Овај правилник ступа на снагу
осмог дана од дана објављивања у „Службеном гласнику Републике Србије”.

 

Број
110-00-148/2005-04

У Београду,
31. маја 2006. године 

Министар,

проф.
др Томица Милосављевић, с.р.