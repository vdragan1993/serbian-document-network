Редакцијски пречишћен текст
 
 
На основу члана 115. став 2. Закона о заштити животне средине („Службени гласник РС”, бр. 135/04, 36/09, 36/09 – др. закон, 72/09 – др. закон и 43/11– УС),
Министар енергетике, развоја и заштите животне средине доноси
 
ПРАВИЛНИК
o обрасцу службене легитимације инспектора за заштиту животне средине 
	

	"Службени гласник РС", бр. 5 од 22. јануара 2014, 
	81 од 24. септембра 2015 - 
	др. правилник
 
Члан 1.
Овим правилником прописује се образац службене легитимације инспектора за заштиту животне средине (у даљем тексту: службена легитимација).
Члан 2.
Службена легитимација издаје се на Обрасцу – Службена легитимација инспектора за заштиту животне средине, који је одштампан уз овај правилник и чини његов саставни део.
Члан 3.
Службена легитимација је величине 65x95 mm и обложена је кожом црне боје.
Предња страна службене легитимације садржи:
1) у горњем делу на средини – грб Републике Србије;
2) испод грба, текст који гласи:
„РЕПУБЛИКА СРБИЈА,
СЛУЖБЕНА ЛЕГИТИМАЦИЈА
ИНСПЕКТОРА ЗА ЗАШТИТУ
ЖИВОТНЕ СРЕДИНЕ”.
Прва унутрашња страна службене легитимацијe инспектора садржи:
1) на средини место за фотографију инспектора величине 35x25 mm, а испод фотографије налази се место означено за печат органа који је издао легитимацију „(М.П.)”;
2) испод тога, на средини налази се место за уписивање имена и презимена инспектора, испод којег су уписане речи: „(име и презиме инспектора)”, а испод тога место за својеручни потпис инспектора испод којег је уписано „(својеручни потпис)”;
3) испод тога, налази се место за уписивање јединственог матичног броја инспектора испод којег су уписане речи „(ЈМБГ)”.
Друга унутрашња страна службене легитимација садржи:
1) место за упис назива органа који издаје легитимацију испод којег је уписано „(назив органа који издаје легитимацију)”;
2) испод тога, текст који гласи: „ОВЛАШЋЕЊА ИНСПЕКТОРА
У вршењу инспекцијског надзора, инспектор има права, дужности и овлашћења прописана Законом о државној управи, Законом о заштити животне средине, као и другим законима из области заштите животне средине;
3) испод тога, са леве стране, налази се место за упис регистарског броја поред којег је уписано: „Регистарски број”, са десне стране место за упис места издавања службене легитимације испод којег је уписано: „Mесто издавања”, изнад тога место за упис датума издавања службене легитимације поред којег је уписано: „Датум”, а испод тога на средини налази се место означено зa потпис овлашћеног лица испод којег је уписано „(потпис овлашћеног лица)”.
Члан 4.
Службене легитимације које су издате по прописима који су важили до дана ступања на снагу овог правилника важе до њихове замене.
Члан 5.
Даном ступања на снагу овог правилника престаје да важи Правилник о обрасцу службене легитимације инспектора за заштиту животне средине („Службени гласник РС”, број 35/05).
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-125/2013-07
У Београду, 20. јануара 2014. године
Министар,
проф. др Зорана Михајловић, 
	с.р.