На основу члана 102. став 3. Закона о ванредним ситуацијама („Службени гласник РС”, број 111/09), 
Министар унутрашњих послова доноси 
 
 
ПРАВИЛНИК
о организацији и начину употребе специјализованих јединица цивилне заштите 

"Службени гласник РС", 
				број 26 од 15. априла 2011.
 
 
Члан 1. 
Овим правилником утврђују се организација и начин употребе специјализованих јединица цивилне заштите (у даљем тексту: специјализоване јединице). 
 
Члан 2.
Специјализоване јединице могу се организовати као основне, као мешовите специјализоване јединице или као здружени састави специјализованих јединица. 
Основне специјализоване јединице организују се за извршавање сложених задатака цивилне заштите, односно за заштиту и спасавање у специфичним областима, у складу са законом. 
Мешовите специјализоване јединице организују се као привремени састави од припадника различитих основних специјализованих јединица.
Здружени састави специјализованих јединица организују се од две или више мешовитих специјализованих јединица – за обављање обимних и сложених задатака цивилне заштите.
 
Члан 3.
Унутрашњу организацију специјализованих јединица могу да чине чете, водови, одељења, тимови и екипе.
 
Члан 4. 
Специјализоване јединице за територију Републике Србије, односно за подручја управних округа образују се посебним актом – који доноси руководилац надлежне службе. 
Специјализоване јединице за привредна друштва и друга правна лица која у, складу са Проценом угрожености Републике Србије представљају потенцијални извор угрожавања шире територије образују се посебним актом – који доноси надлежни орган привредног друштва и другог правног лица, по прибављеном мишљењу надлежне службе. 
 
Члан 5. 
У акту којим се образују специјализоване јединице утврђују се, у складу са законом: врста, број и величина јединице; подручје на коме ће се употребљавати; мобилизација – активирање; мобилизацијско место и збориште; начин попуне људством и материјално-техничким средствима; обучавање и оспособљавање; финансирање; обавезе надлежне службе и њених подручних организационих јединица.
 
Члан 6.
За потребе руковођења здруженим саставима и мешовитим специјализованим јединицама формирају се заједничке команде.
 
Члан 7. 
Личном и материјалном формацијом за специјализоване јединице и команде утврђују се: унутрашња организација; број, стручна спрема, војно-стручна специјалност и потребна стручна оспособљеност за одређене послове припадника цивилне заштите; врста и количина опреме и других материјално-техничких средства. 
Формације за специјализоване јединице из члана 4. став 1. овог правилника утврђује руководилац надлежне службе, а формације за специјализоване јединице из члана 4. став 2. овог правилника утврђује надлежни орган привредног друштва и другог правног лица, по прибављеном мишљењу надлежне службе. 
 
Члан 8.
Специјализоване јединице употребљавају се, у складу са њиховом наменом, задацима и развојем догађаја на терену, и то: 
1) јединице за заштиту од пожара – за предузимање активности на спасавању живота и здравља људи и животиња, материјалних и културних добара и животне средине који су угрожени пожаром; за снабдевање питком водом; за учествовање у заштити од поплава (испумпавање воде из поплављених просторија и објеката и др.); за деконтаминацију објеката и земљишта, спасавање угрожених људи из оштећених објеката, и друге активности у заштити и спасавању;
2) јединице за спасавање на води и под водом – за обављање послова и задатака на спасавању живота и здравља људи и животиња и материјалних и културних добара на рекама и језерима, поплављеним подручјима; за обављање превоза људи, животиња и материјалних добара преко река и језера; за спасавање и проналажење утопљеника из река, језера, бунара и других водених подручја и спасавање водом угрожених материјалних добара;
3) јединице за спасавање на неприступачним теренима – за предузимање активности на спасавању живота и здравља људи од несрећа на планинама, из снежних лавина, јама, пећина, рударских јама и сличних места; да врше потрагу за изгубљеним људима, учествују у трагању за несталим ваздухопловима, организују транспорт повређених и оболелих са неприступачних терена, обављају спасавање у урбаним срединама, на високим објектима, у тунелима и цевима и другим неприступачним објектима и местима;
4) јединице за пружање прве помоћи – за пружање прве медицинске помоћи повређенима, преношење повређених, да формирају покретна прихватна места за збрињавање повређених, када то захтева ситуација, да врше едукацију грађана за самопомоћ и пружање прве помоћи, да спроводе мере хигијенско-епидемиолошке заштите, деконтаминацију повређених и оболелих; да учествују у асанацији терена и идентификацији погинулих лица;
5) јединице за откривање и уништавање НУС-а – за обављање послова извиђања, обележавања, проналажења, ископавања, идентификовања, деактивирања, уклањања, транспорта, привременог складиштења и уништавања НУС-а, за рушење оштећених објеката, минирање леда и насипа, као и за извршавање других задатака према својим стручним и материјално-техничким могућностима;
6) јединице за РХБ заштиту – за обављање РХБ извиђања, дозиметријске контроле, лабораторијских анализа, деконтаминације људи, материјално-техничких средстава, опреме, земљишта и објеката у случају употребе радиолошког, хемијског или биолошког оружја; за учествовање у заштити и спасавању при појави хаварија и акцидената РХБ порекла, учествовање у гашењу мањих пожара, испумпавању воде из поплављених објеката, снабдевању грађана питком водом, у дезинфекцији, дезинсекцији, дератизацији и асанацији, као и на другим задацима који се односе на РХБ заштиту;
7) јединице за спасавање из рушевина – за обављање послова и задатака на откривању, проналажењу и спасавању људи и животиња затрпаних у рушевинама, угрожених и настрадалих из оштећених објеката; за учешће у рашчишћавању рушевина, на деконтаминацији земљишта и објеката; за учествовање у асанацији као и на другим задацима у складу са својим људским и материјално-техничким могућностима;
8) јединице за осматрање – за осматрање, прикупљање података и праћење стања у случају: шумских пожара, РХБ контаминације, поплава, осматрање стања на водотоковима, појава и гомилања леда на речним токовима, мерења основних метеоролошких података (температура и влажност ваздуха, правац и брзина ветра, видљивост и слично), за осматрање ваздушног простора и др.;
9) јединице за узбуњивање – за укључивање јавних сирена у случају елементарних непогода и других несрећа (по добијању сигнала из надлежног оперативног центра 112), основног одржавања и оправке уређаја и средстава система за јавно узбуњивање;
10) јединице за телекомуникације – за реализацију општих и посебних телекомуникација (жичне, радио-везе за пренос говора и података и радио-релејне везе) између надлежних оперативних центара 112, штабова за ванредне ситуације и специјализованих јединица цивилне заштите, као и посебних телекомуникација између специјализованих јединица цивилне заштите и у оквиру њих, у циљу ефикасног управљања, координације, руковођења, осматрања и узбуњивања у ванредним ситуацијама, елементарним непогодама и другим несрећама.
11) јединице за збрињавање – за обављање послова и задатака збрињавања угрожених, настрадалих, избеглих и евакуисаних лица; за припрему и коришћење објеката и просторија у јавној употреби за потребе збрињавања – смештаја; за припрему, допремање и дистрибуцију хране и воде, складиштење хране, одеће и других потреба за хумани живот становништва и животиња.
 
Члан 9.
Акти о образовању специјализованих јединица из члана 4. став 1. овог правилника донеће се у року од три месеца од дана ступања на снагу овог правилника, а акти о образовању специјализованих јединица из члана 4. став 2. овог правилника донеће се у року од три месеца од дана достављања извода из Процене угрожености Републике Србије. 
 
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”. 
 
 
01 број 3063/11-4
У Београду, 13. априла 2011. године
Министар
унутрашњих послова,
Ивица Дачић, с.р.