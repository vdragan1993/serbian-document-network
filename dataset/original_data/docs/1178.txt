На основу члана 41. став 2. Закона о транспорту опасног терета („Службени гласник РС”, број 88/10), 
	
Министар саобраћаја доноси
 
ПРАВИЛНИК 
	
о садржини сертификата о одобрењу за возило и условима под којима се издаје, односно враћа сертификат о одобрењу за возило

	"Службени гласник РС", број 36 од 19. априла 2013.
 
I. УВОДНА ОДРЕДБА
Члан 1.
Овим правилником прописује се садржина Сертификата о одобрењу за возило за транспорт одређеног опасног терета, као и услови под којима се издаје, односно враћа Сертификат о одобрењу за возило за транспорт одређеног опасног терета. 
	
II. САДРЖИНА СЕРТИФИКАТА 
Члан 2.
Сертификат о одобрењу за возило за транспорт одређеног опасног терета (у даљем тексту: Сертификат) садржи предњу и задњу страну, димензија 210 mm x 297 mm (формат А4). 
	
Сертификат је беле боје са ружичастом дијагоналном линијом.
Садржина Сертификата дата је у Прилогу овог правилника који је одштампан и чини његов саставни део. 
	
Члан 3.
Сертификат, као и подаци у њему исписују се на српском језику, а наслов Сертификата као и све примедбе, које се уписују у пољу 11. Сертификата, исписују се и на енглеском језику.
III. УСЛОВИ ПОД КОЈИМА СЕ ИЗДАЈЕ, ОДНОСНО ВРАЋА СЕРТИФИКАТ О ОДОБРЕЊУ ЗА ВОЗИЛО
Члан 4.
Сертификат се издаје ако су испуњени услови прописани 
	Европским споразумом о међународном друмском транспорту опасног терета – ADR („Службени гласник РС – Међународни уговори”, број 2/10).
За возило које испуњава прописане услове из става 1. овог члана, тело за оцењивање усаглашености возила намењеног за транспорт одређеног опасног терета издаје Сертификат, у складу са законом.
Члан 5.
Сертификат се враћа телу за оцењивање усаглашености возила намењеног за транспорт одређеног опасног терета ако је:
1) возило повучено из експлоатације;
2) возило променило превозника, корисника или власника;
3) истекао рок важности Сертификата;
4) настала материјална промена једног или више техничких карактеристика возила.
IV. ПРЕЛАЗНА И ЗАВРШНА ОДРЕДБА
Члан 6.
Даном ступања на снагу овог правилника престају да важе одредбе чл. 9, 10. и 12. Правилника о начину превоза опасних материја у друмском саобраћају („Службени лист СФРЈ”, број 82/90).
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 344-03-00001/2013-01
У Београду, 4. априла 2013. године
Министар,
Милутин Мркоњић, 
	с.р.