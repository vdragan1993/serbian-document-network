Нa основу члана 16. став 2. Закона о здравственој заштити („Службени гласник РС”, бр. 107/05, 72/09 – др. закон, 88/10, 99/10, 57/11, 119/12, 45/13 – др. закон, 93/14, 96/15 и 106/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
УРЕДБУ 
о Националном програму за очување и унапређење здравља старих
"Службени гласник РС", број 8 од 3. фебруара 
				2017.
 
Члан 1.
Овом уредбом утврђује се Национални програм за очување и унапређење здравља старих.
Члан 2.
Активности на унапређењу и очувању здравља, спроводе се по Националном програму из члана 1. ове уредбе, који садржи утврђени циљ, активности и очекивани резултат.
Национални програм из члана 1. ове уредбе одштампан је уз ову уредбу и чини њен саставни део.
Члан 3.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-455/2017
У Београду, 31. јануара 2017. године
Влада
Председник,
Александар Вучић, с.р.
НАЦИОНАЛНИ ПРОГРАМ ЗА ОЧУВАЊЕ И УНАПРЕЂЕЊЕ ЗДРАВЉА СТАРИХ
УВОД
Национални програм за очување и унапређење здравља старих (у даљем тексту: Програм), у складу са постојећим и пројектованим демографским трендовима, социјалном ситуацијом и здравственим стањем популације старих, укључује елементе здравствене и социјалне заштите и удружења.
 Интегративни концепт пружања заштите старих који обухвата здравствене услуге на примарном, секундарном и терцијарном нивоу здравствене заштите, социјалну подршку и услуге из области социјалне заштите, окупационе и подржавајуће активности, упућује на повезивање свих учесника који учествују у заштити старих у циљу стварања друштва за сва старосна доба и промовисања квалитетног живота и активног старења.
1. СИТУАЦИОНА АНАЛИЗА
Према индексу демографских ресурса, Република Србија припада типу демографски угроженог подручја које карактерише изразита депопулација, демографско заостајање и слаби демографски ресурси. Према попису из 2011. године укупан број становника у Републици Србији је износио 7.258 753 становника, од тога животне доби 65 и више година 1.276.196. Становништво у Републици Србији према свим обележјима (процентуални удео популације преко 65 година у укупној популацији, индекс старења, просечна старост становништва, индекс функционално зависног становништва) може се сврстати у групу изразито старе популације. Између два пописа, учешће старијих 60 и више година је порасло са 22,7% на 23,7%, а просечна старост становништва је порасла са 40,3 на 41,6. година. У 80 општина у Републици Србији, становништво се налази у стадијуму дубоке демографске старости, а у 58 општина је забележен последњи стадијум, најдубља демографска старост. Становништво у преко 93% општина је демографски старо. Пројекција до 2050. године указује да се очекује континуиран процес депопулације, смањење учешћа радно способног становништва у укупној популацији од 5,5% до 7,6% што доводи до раста стопе зависног становништва.
Хроничне незаразне болести као и поремећаји менталног здравља и повреде и тровања деценијама доминирају у националној патологији. Болести срца, крвних судова и малигни тумори су чинили преко две трећине свих узрока смрти у Републици Србији. Хроничне незаразне болести представљају један од главних разлога коришћења здравствене заштите старих лица. 
Најучесталије обољење међу старим становништвом у Републици Србији је био повишен крвни притисак, следе повишене масноће у крви, шећерна болест, депресија, хронична респираторна болест и астма. Према резултатима истраживања здравља становништва у Републици Србији сваки трећи старији становник је у 2013. години имао тешкоћа са ходом, сваки девети са видом, а скоро сваки четврти тешкоћа са слухом. 
Процењен број становника за 2014. годину је износио 7.149.179, од тога укупан број старијих од 60 година је износио 1.847.996 (25,8% укупно процењеног броја становника). Према подацима Републичког завода за статистику из 2014. године укупан број умрлих је износио 101.247. Водећи узроци смрти су биле кардиоваскуларне болести (53,3%), малигне (21,1%), шећерна болест (2,5%) и опструктивне болести плућа (2,5%).
Пружање услуга здравствене заштите обавља се на три нивоа здравствене заштите, и то на: 
1) примарном нивоу, у 159 домова здравља, здравствена заштита се остварује у оквиру службе за здравствену заштиту одраслих, кућно лечење, негу и палијативно збрињавање и поливалентну патронажу, као и у Градском заводу за геронтологију и палијативно збрињавање, Београд; 
2) секундарном нивоу у 41 општој болници здравствене услуге се пружају на геријатријским одељењима, као и на одељењима за продужено лечење и негу; 
3) терцијарном нивоу здравствена заштита се пружа у Клиничко болничком центру Звездара у оквиру Клиничког одељења геријатрије „Професор др Петар Королија” (100 постеља, од тога 98 стационарних и две постеље у дневној болници), и у Клиничко болничком центру „Др Драгиша Мишовић” у оквиру Одсека за геријатрију и палијативно збрињавање где постоји осам геријатријских постеља. 
У 2014. години у Републици Србији укупан број постеља без дневних болница је износио 39.333, од тога 13.146 интернистичких постеља у стационарним здравственим установама. Просечна заузетост постеља у Републици Србији на нивоу свих стационарних здравствених установа је износила 65,7%, у општим болницама 58,7%, клиникама 67,1%, клиничко-болничким центрима 59,2%, клиничким центрима 70,9%.
У Републици Србији стопа хоспитализације je у 2014. години по први пут смањена од 2003. године и износила је 14,7.
Просечна дужина хоспитализације је на нивоу свих здравствених установа са постељама износила 8,8 дана, што је за 0,1 дан краћа дужина хоспитализације у односу на 2013. годину.
Обрт болничких постеља или пропусна моћ постеља, као просечан број болничких епизода, односно броја исписаних болесника по једној постељи у току 2014. године је износио 27,3 болесника по постељи.
На основу броја постеља, просечне заузетости, броја исписаних пацијената као и просечне дужине лечења која је на интернистичким одељењима износила осам дана, а на одељењима за продужено лечење и негу 13 дана, може се закључити да се у оквиру постојећих капацитета може спровести Програм. 
Установе социјалне заштите за смештај старих лица у државној својини располажу са смештајним капацитетима од 12.088 постеља. У овим установама се обезбеђује смештај за функционално зависне кориснике, полузависне и независне кориснике. Према издатим решењима 2014. године у 100 приватних домова за старе на ужој територији Републике Србије укупни смештајни капацитет је 2.825 корисника, од тога према подацима Министарства за рад, запошљавање, борачка и социјална питања, 90% од укупног броја корисника у приватним домовима су непокретна лица. На подручју Аутономне покрајине Војводине регистрована су 24 приватна дома, капацитета за 591 корисника. 
2. ВОДЕЋИ ПРИНЦИПИ
2.1. Развијање сопствене одговорности за здравље
Сваки појединац треба да развија свест да је старење природан процес који траје читав живот и да је инвестирање у здравље и његова промоција једини начин да се осигура здраво и успешно старење, да већина људи доживи старост у добром здрављу, и да буду физички и интелектуално способни да допринесу, како свом личном благостању, тако и друштву у целини. 
Стога је неопходно код сваког појединца, у свим узрастима, развијати свест о потреби преузимања бриге и одговорности за сопствено здравље. Дужност сваког грађанина је да се ангажује на очувању сопственог здравља како би сачувао здравље и функционалну способност и у старости, што је дуже могуће. Унапређење здравља старијих није могуће без сопствене одлуке и активног учешћа сваког појединца у овом процесу, а афирмацији овог концепта могу значајно допринети образовне институције и средства јавног информисања.
2.2. Друштвена подршка старима
Здравствена заштита старијих лица не треба да буде препуштена само здравственим службама, већ треба да буде брига целе заједнице. У оквиру активности и ангажовања целокупне заједнице неопходно је успостављање међуресорне сарадње, укључивање органа локалне самоуправе, установа образовања, социјалне заштите, као и ангажовање удружења. 
Да би се спречила дискриминација старијих (енг. Аgeism) у области пружања услуга здравствене заштите неопходно је њихово укључивање у процесе доношења одлука, периодична провера и иновација препорука, упутстава и водичa добре клиничке праксе у лечењу старих. 
Такође, неопходно је и да сви запослени у здравственим установама и установама социјалне заштите које су намењене старима имају специјализована знања о старости и проверене и позитивне ставове према специфичним потребама у старости, као и да се активностима на нивоу целокупне заједнице промовише интергенерацијска солидарност.
Као значајан вид друштвене бриге о старима истиче се и помоћ и подршка члановима породице хронично оболелих и функционално зависних старих. Наиме, нега оваквих болесника изискује велико ангажовање и доводи до хроничног стреса чланова породице. Стога они имају потребу да им се помогне у обезбеђивању свакодневне неге и бриге о својим остарелим члановима, од помоћи у остваривању здравствене и социјалне заштите, радног апсентизма запослених, финансијске подршке као и често неопходне стручне помоћи око неге тешко оболелих и непокретних старих, укључујући и установе намењене за краткотрајни боравак старих како би се породици пружио неопходни „предах”. Посебно се истиче потреба за организовањем служби у локалној самоуправи које ће, кроз интегрисани приступ, пружати психосоцијалну помоћ члановима породице које се старају о старом лицу са поремећајима менталног здравља.
2.3. Промовисање здравља и здравих животних стилова
Промоција здравља и превенција болести су важни у свим животним добима. Промоција здравља и ефективан здравствени систем су од пресудног значаја како за благостање грађана тако и за успешну економију. Међутим, постизање здравог старења значи много више од само прилагођавања здравственог система потребама старих. То пре свега значи много више активности у заједници на промоцији здравља и превенцији фактора ризика током читавог живота посвећивањем посебне пажње исхрани, физичкој активности, менталном здрављу, употреби алкохола и дрога, пушењу, ризицима који проистичу из животне средине и радне околине, као и повреда у кућним условима. 
Многа обољења са којима се суочавају стари су превентабилна, и могу се спречити усвајањем здравих стилова живота у млађем животном добу. Тако, последице гојазности и прекомерне тежине односе 2 до 8% здравственог новца, а могуће их је превенирати. Формирање здравих животних навика још у детињству значајно смањује трошкове здравствене заштите за лечење превентабилних обољења у старости.
Промоција здравих животних стилова у свим животним добима повезана је са здравим старењем, продужењем година здравог живота или година без онеспособљености, односно година које особа може очекивати да проживи у добром здрављу. Стога, унапређење здравља деце, одраслих и старих може допринети стварању популације здравих, функционално очуваних и активних старих. Слободно се може рећи да на старе, у релативном смислу, одлази највећи део средстава из фондова здравствене потрошње. Из тог разлога рационално је закључити да превенција фактора ризика и промоција здравља представљају најдостижнији циљ који је у овом тренутку могуће остварити организованим активностима друштва, јер би оне довеле не само до побољшања здравственог стања старих него и до уштеда материјалних ресурса.
2.4. Очување функционалне способности у старости
Познато је да старија оболела особа често има мултиплу патологију (удружено присуство већег броја болести), односно више хроничних обољења, али међу старијим је много више оних који имају смањену способност да самостално задовоље основне потребе свакодневног живота. Функционална зависност расте са годинама и то је проблем који значајно утиче на квалитет живота старих. Стога превенција настанка превремене функционалне зависности у старости треба да буде принцип геријатријске заштите на свим нивоима здравствене заштите.
3. ЦИЉЕВИ И АКТИВНОСТИ ПРОГРАМА
3.1. Општи циљ
Општи циљ програма је унапређење и јачање система здравствене заштите у циљу очувања и унапређења здравља и квалитета живота старих.
3.1.1. Специфични циљ: Превенција здравља и благостања током целог живота
За остваривање oвог специфичног циља потребно је спровести следеће активности:
1) целисходније прилагођавање свеукупног односа примарне здравствене заштите према старом пацијенту;
2) сензибилизација и едукација здравствених радника у примарној здравственој заштити на специфичност потреба старих;
3) увођење одговарајућих инструмената за адекватнију процену здравља код старих;
4) подизање свести здравствених радника о значају акумулације различитих облика неспособности и функционалних ограничења код старих;
5) давање јасних смерница како учинити примарну здравствену заштиту и њене процедуре прилагођенијим потребама старих;
6) интензивирање здравствено васпитног рада са старима, како индивидуалног, тако и групног, као и едуковање самих старих и њихових породица;
7) стварање оптималног приступа геријатријске медицине заснованог на доказима путем континуиране едукације и ширења најновијих сазнања о старима;
8) координисан приступ здравственог система у заштити старих заснованог на децентрализацији и оријентацији на локални ниво уз њихово активно учешће.
Превенција током целог живота, почев од најранијег детињства, свакако је кључна и најбоља инвестиција у здрав и активан живот. Превенција, међутим, не престаје у старијем животном добу, она је напротив не само могућа већ и неопходна, мада са собом носи одређене специфичности. Пре свега, за разлику од млађих периода животног циклуса, превенција је у старости усмерена пре свега на смањење и контролу обољевања удружених са процесом старења, нагомиланих ефеката коморбидитета (удружених болести) и смањење последичне неспособности.
Примарна здравствена заштита код превенције представља кључни чинилац у промени ризичних понашања и превенцији. Пошто најчешћи фактори ризика као што су пушење, недостатак физичке активноси и неадекватан начин исхране истовремено представљају основне ризике оболевања и у старијем животном добу, измена ових фактора и даље је кључни фактор. 
Постојећи здравствени систем оријентисан је пре свега на лечење сваке појединачне епизоде болести, а не на удружене болести и поправљање функционалног стања, који су кључни фактори у очувању аутономије старих. Потребни су нови приступи базирани на Интернационалној класификацији функционисања (ICF), као основе промене односа здравственог система према старима. Интегрисање геријатријског приступа у примарну, као и све друге нивое заштите, представља у суштини један холистички одговор на удружено присуство већег броја болести, узимање већег броја лекова, некритичку примену већег броја лекова, одговор који је индивидуалан и посебан за сваког појединачног пацијента. Овакав приступ налаже вођење сваког пацијента као посебног случаја, и само оваквим приступом могуће је постићи истинско прилагођавање здравственог система проблемима старења и старости и дефинисању конкретних циљева здравствене заштите у том смислу. Посебан изазов представљаће очекивани пораст инциденције деменције у популацији старих.
Из свих наведених разлога неопходан је координисан приступ здравственог система у заштити старих, базиран на децентрализацији и оријентацији на локални ниво заштите, уз њихово активно учешће. Овде је пре свега неопходно правилно разумети могућности и домете превенције код старих на популационом и на индивидуалном нивоу, што и поред свих постојећих сазнања захтева допунска истраживања. На такав начин могуће је створити оптималан приступ геријатријске медицине засноване на доказима путем континуиране едукације и ширења најновијих сазнања о старима.
Периодични циљани прегледи старих могу знатно унапредити рану дијагнозу, превенцију и промоцију здравља у смислу стварања „јавно здравствене политике за старе”. Надаље, потребно је разумевање многобројних других чинилаца који утичу на индивидуалне разлике у здравственом стању старих. То се пре свега односи на припадност различитим социоекономским групама, при чему и овде основно начело треба да представља посебна осетљивост ове популационе групе и постојање индивидуалних разлика у самом процесу старења. 
У циљу очувања и унапређења здравља старих и препознавању дискриминације и насиља неопходно је интензивирати здравствено васпитни рад са старима, како индивидуални тако и групни, али и посебне едукације самих старих и њихових породица.
3.1.2. Специфични циљ: Обезбеђивање интегрисане заштите старих
За остваривање овог специфичног циља потребно је спровести следеће активности:
1) интерсекторска координација, односно високи степен сарадње здравственог и социјалног сектора, као и свих других релевантних чинилаца у заштити старих (организације цивилног друштва, јединици локалне самоуправе итд.);
2) увођење свеобухватне геријатријске процене;
3) формирање тима за процену и координацију потреба старих.
Задовољавајући квалитет пружених услуга у заштити старих постиже се интеграцијом различитих сектора (хоризонтална интеграција) и различитих сегмената унутар појединих сектора, односно нивоа заштите (вертикална интеграција). Интерсекторска координација подразумева високи степен сарадње здравственог и социјалног сектора али и свих других релевантних чинилаца у заштити старих (удружења, јединице локалне самоуправе итд.). Унутар здравственог сектора, интеграција се постиже јасно дефинисаним приступом различитим нивоима здравствене заштите, који је законом уређен и остварен упућивањем пацијента на различите нивое здравствене заштите, односно проходношћу кроз здравствени систем.
Ради обезбеђивања интегрисане заштите старих, доктор медицине у примарној здравственој заштити (изабрани лекар или лекар службе кућног лечења) за све старије од 75 година, прикупља податке неопходне за оперативно планирање путем Упитника „Свеобухватна геријатријска процена” (Прилог 1).
Одговорна лица у служби кућног лечења или здравствене заштите одраслих и са социјалним радником Дома здравља или социјалним радником надлежног центра за социјални рад формирају тим за процену и координацију потреба старих.
Заводи за геронтологију добијају податке из Упитника „Свеобухватна геријатријска процена”, без података о личном имену и броју здравственог картона пацијента, од свих установа примарне здравствене заштите на својој територији. Анализом и обрадом ових података остварује се оперативно планирање на територији за коју су основани.
Градски завод за геронтологију и палијативно збрињавање, Београд као референтна установа за ванинституцијалну заштиту старих обједињује ове податке за територију целе Републике Србије и предлаже мере.
3.1.3. Специфични циљ: Повећање доступности и равномерности здравствене заштите за старе
За остваривање овог специфичног циља потребно је спровести следеће активности:
1) пружање психогеријатријских услуга у локалној заједници у циљу унапређења и очувања менталног здравља према препорукама Светске здравствене организације;
2) омогућити старим независтан живот у заједници и заштиту менталног здравља базирану на идентификованим потребама корисника и њихове околине од стране стручњака и друштва и ојачати постојеће службе за заштиту менталног здравља старих у виду образовања кадра, као и мреже служби у којима би се збрињавали стари са менталним поремећајима; 
3) подизање свести здравствених радника на примарном нивоу здравствене заштите, за различите аспекте здравствених потреба старих, како у смислу одговарајућих геријатријских принципа лечења, тако и са аспекта превенције; 
4) унапређење пружања здравствених услуга старима од стране изабраног лекара, службе кућног лечења и патронажне служба, уз правилну употребу инструмента „Свеобухватна геријатријска процена”;
5) у циљу повећања доступности примарне здравствене заштите старима у руралним подручјима неопходна је одговарајућа кадровска обезбеђеност, формирање здравствених станица односно амбуланти и обезбеђивање потребног броја возила за пружање здравствених услуга на терену;
6) на секундарном и терцијерном нивоу здравствене заштите треба спровести следеће:
а) формирање акутних геријатријских одељења на терцијарном нивоу заштите;
б) издвајање 5% укупног броја постеља за пружање здравствених услуга старијима; 
в) издвајање 5% укупног броја психијатријских постеља за потребе акутне психогеријатрије;
7) адекватно организовање здравствене службе у установама за дуготрајни боравак старих (домови за старе, односно геронтолошки центри), како у државној, тако и у приватној својини.
Иако велики број старих има менталне поремећаје постојеће службе за заштиту менталног здравља старих неспремне су да се суоче са изазовом популације која стари, пре свега услед недостатка образованог кадра, али и мреже служби у којима би се збрињавали стари са менталним поремећајима. Имајући у виду да је старима неопходно, докле год је то могуће, омогућити независан живот у заједници, и заштита менталног здравља популације старих треба да се одвија у заједници базирана на идентификованим потребама корисника и њихове околине од стране стручњака и друштва. Стратегијом развоја заштите менталног здравља Републике Србије („Службени гласник РС”, број 8/07) је предвиђен развој служби за заштиту менталног здравља у заједници, и то на секундарном и терцијарном нивоу здравствене заштите. Овим програмом предвиђа се формирање служби за пружање услуга заштите менталног здравља старих на примарном нивоу здравствене заштите. Ове службе треба да пружају свеобухватну заштиту менталног здравља старих, што ближе њиховом месту боравка. На овај начин ће се промовисати аутономија старих са менталним поремећајима, али и смањити упућивање на болничко лечење.
Када је реч о унапређењу и очувању менталног здравља, према препорукама Светске здравствене организације, критичан фактор представља пружање психогеријатријких услуга у локалној заједници.
Повећање доступности и равномерност здравствене заштите од нарочитог је значаја за све старе, а посебно за оне који живе у најудаљенијим и руралним подручјима. У тесној вези са доступношћу је „старизам”, као облик дискриминације због година старости, а који је раширен у многим сферама живота.
У погледу превенције „старизма” и повећања доступности која из овога произлази, основни постулат треба да буде сузбијање праксе непружања здравствених услуга старима због година живота.
На примарном нивоу здравствене заштите, најважнији фактори су подизање свести здравствених радника и здравствених сарадника за различите аспекте здравствених потреба старих, како у смислу одговарајућих геријатријских принципа лечења, тако и са аспекта превенције.
Посебан значај у том смислу имају изабрани лекар, службе кућног лечења и патронажна служба, уз правилну употребу инструмента „Свеобухватна геријатријска процена”. У руралним подручјима у циљу повећања доступности примарне здравствене заштите старима неопходна је одговарајућа кадровска обезбеђеност, формирање здравствених станица/амбуланти и обезбеђивање потребног броја возила за пружање здравствених услуга на терену.
Значајан фактор доступности и равномерности здравствене заштите треба да представља и адекватно организовање здравствене службе у установама за дуготрајни боравак старих (домови за старе, односно геронтолошки центри), како у државној, тако и у приватној својини.
3.1.4. Специфични циљ: Промоција здраве и активне старости, аутономије и способности старих за што дужи самостални живот у свом природном окружењу
За остваривање овог специфичног циља потребно је спровести следеће активности:
1) превенцију фактора ризика за даљу прогресију функционалне неспособности и са њим везаних стања, (рана мобилизација пацијента, превенцијом настанка декубиталне ране итд.);
2) што дуже очување менталног здравља пацијента, чак и у случају наступања деменције њеном раном дијагнозом, адекватном комуникацијом са околином пацијента у најранијим фазама, применом одговарајуће терапије која успорава прогресију болести;
3) подршка пружаоцима неге која у највећој мери није предмет здравственог сектора;
4) спречавање злоупотреба и насиље над старима који су функционално неспособни и/или ментално некомпетентни
Промоција здраве и активне старости подразумева активности који непосредно доприносе повећавању заступљености старих очуване функционалне способности и без присуства болести. Ово у најширем смислу има за циљ унапређење квалитета живота, очување аутономије старих и продужења њихове способности за што дужу независност и самостални живот у свом природном окружењу (у заједници). Остварење овог циља представља можда најзначајнији корист, не само са аспекта самих старих, него и друштва у целини. Тиме се доводи до значајних уштеда у здравственом систему, а путем подршке породици (као још увек основном носиоцу неге старих у Републици Србији), и друштва у целини. Одсуствовање са посла члана породице, или неког другог неформалног пружаоца неге због бриге о старима узрок је значајних економских губитака, за које у Републици Србији у овом тренутку још увек не постоје прецизни подаци.
Уз истовремено присуство две или више болести (полиморбидитет), функционална способност представља један од основних постулата геријатријског приступа. Због саме природе манифестација процеса старења, ова два ентитета представљају јединствену и нераскидиву целину. Неадекватно збрињавање једне доводи до погоршања друге и обратно. У екстремним случајевима то узрокује не само озбиљно погоршање болести, него и потпуну неспособност старих за активности свакодневног живота и следствену зависност од туђе неге и помоћи. Даље напредовање оваквог стања уводи старог пацијента у стање потпуне немоћи која представља најозбиљнији ризик за иреверзибилно погоршање здравственог стања и веома брзи настанак смртног исхода.
Са настанком функционалне немоћи у вези је и концепт Дуготрајне неге, која готово у потпуности везује пацијента за постељу и захтева целодневну туђу негу и огромно ангажовање здравственог система. Настанак оваквог стања такође је могуће у највећем броју случајева превенирати, одложити или барем олакшати, унапређењем здравља, правовременим дијагностиком, лечењем и рехабилитацијом пацијента. Уласком у иреверзибилну фазу функционалне неспособности, пацијент постаје доживотно зависан од неге и помоћи других лица уз знатно повећан обим здравствених и социјалних услуга.
И док се на настанак и прогресију иреверзибилних неспособности може деловати адекватним геријатријским лечењем, у пракси су нажалост далеко чешће активности које се примењују једном када се трајна неспособност већ развије. 
3.1.5. Специфични циљ: Превенција, откривање насиља над старима и реаговање
За остваривање овог специфичног циља потребно је спровести следеће активности:
1) доношење протокола у систему здравствене заштите за препознавање постојања насиља над старима;
2) предузимање активности на збрињавању оних старих који су већ постали жртве насиља;
3) едукација здравствених професионалаца као и свих оних који раде са старима;
4) скрининг на насиље старих.
Стари су изразито вулнерабилна категорија становништва и стога су последице било ког облика насиља над старима много теже. На посебном ризику су они стари који у извесној мери пате од губитка аутономије и који су у стању зависности (било физичке, психолошке, економске). Насиље може довести до нарушавања већ оштећеног здравља старих, компликација испољене болести, потхрањености и недовољног уношења течности, физичких и психолошких оштећења, све до, у најтежим случајевима насиља, смртног исхода. 
Без обзира на врсту (физичко, психолошко, финансијско, сексуално насиље, занемаривање, самозанемаривање), насиље над старима је тешко препознатљиво и то пре свега услед: 
1) непрепознавања постојања проблема у друштвеној заједници (низак ниво друштвене свести о постојању насиља, непознавање проблема, недовољна информисаност, недовољно истраживања);
2) непризнавања самих старих, непријављивања;
3) непрепознавања од стране професионалаца услед њихове недовољне едукованости, недовољног познавања самог проблема;
4) постојања латентних облика;
5) става да је то породични проблем, најмање се пријављује иако је најчешће, остаје иза „затворених врата”;
6) неоткривени случајеви код старих који нису корисници здравствених и социјалних услуга.
Многе жртве насиља због наведених разлога остају неоткривене и старе особе зато остају без неопходне професионалне помоћи. С обзиром на то да су стари најчешћи корисници здравствене заштите, здравствено особље, нарочито у примарној здравственој заштити, има важну улогу у откривању особа које су на ризику или су већ постале жртве насиља. Њихова обавеза је да познају сам проблем насиља над старима, врсте, облике, факторе ризика, симптоме, да могу да препознају и латентне облике, да могу да идентификују пацијенте који су на ризику, али и да реагују и предузму одговарајуће мере заштите у случају већ испољеног насиља над старима. Али, пре свега, да раде на превенцији насиља над старима.
За ово је потребна добра едукација здравствених професионалаца као и свих оних који раде са старима. Предуслов откривања постојања сумње на насиље је скрининг старих који долазе у амбуланте пре свега примарне здравствене заштите и хитних служби, применом одговарајућег инструмента. Ово показује да здравствено особље нема предрасуде према старима, као ни оне базиране на социјалном статусу или изгледу пацијента, да здравствени професионалац може да разуме какав утицај има насиље на здравствени статус. Веома је важно направити везу између скрининга и интервенције. Предуслов за ово је постојање тима, мултидисциплинарност, добра сарадња свих субјеката и координисане активности на нивоу заједнице. Пре него што се процедура скрининга насиља над старијима уведе у свакодневну праксу мора бити формирана мрежа институција које у овоме учествују (здравствене установе, установе социјалне заштите, полиција, судство, органи локалне самоуправе), са јасно дефинисаним функцијама и одговорностима, контакт особама и бројевима телефона.
Све ово намеће потребу доношења протокола у здравственој заштити за препознавање постојања насиља и предузимању активности на збрињавању оних старих који су већ постали жртве насиља.
4. ЕДУКАЦИЈА
Едукација здравствених радника у области здравствене неге старих спроводи се у складу са Законом о здравственој заштити („Службени гласник РС”, бр. 107/05, 72/09 – др. закон, 88/10, 99/10, 57/11, 119/12, 45/13 – др. закон 93/14, 96/15 и 106/2015), и донетим прописима за њено спровођење. 
5. ИСТРАЖИВАЊЕ
5.1. Успостављање основног скупа података здравствене, демографске, економске и других сегмената статистике
Успостављање основног скупа података здравствене, демографске, економске и других сегмената статистике који треба да послуже као основ за планирања, праћење и процену спровођења различитих елемената Програма, што ће омогућити да се на једнообразан начин дође до конзистентних података о различитим аспектима здравственог стања, демографских, економских и другим показатељима везаним за различите карактеристика становништва животне доби 65 и више година.
Основни скуп података такође би укључивао прикупљене податке из Упитника „Свеобухватна геријатријска процена”, што би било од посебног значаја за праћење броја функционално зависних старих и следствено планирање активности и мера за њихово здравствено збрињавање и дуготрајну негу.
5.2. Праћење и координација
У заводима надлежним за геронтологију и палијативно збрињавање стручни тимове прате и координирају истраживање из подтачке 5.1. ове тачке”.
5.3. Размена искустава
Надлежне здравствене установе у области заштите старих, примењују савремена искуства и сазнања, правовремено размењују информације и активности у области геријатрије и заштите старих у земљи и иностранству.
5.4. Фундаментална истраживања
Фундаментална истраживања у геријатрији, геронтологији и здравственој заштити старих доприносе не само унапређењу теоријских сазнања, већ су пре свега усмеренa на остваривање концепта здравствене заштите – медицине засноване на доказима.
Фундаментална истраживања у референтним установама спроводе се у складу са законом, самостално или у сарадњи са другим сличним установама у земљи и иностранству.
6. OЧЕКИВАНИ РЕЗУЛТАТИ
Полазећи од чињенице да се Програм доноси ради унапређења и јачања система здравствене заштите у циљу очувања и унапређења здравља и квалитета живота старих, достизање резултата Програма очекује се до 2020. године.
Очекивани краткорочни резултати:
1) усклађивање обима коришћења здравствене заштите са специфичним потребама ове посебно осетљиве популационе групе;
2) интегрисан приступ у здравственој и са њом повезаном заштитом старих;
3) обезбеђивање доступности и праведности у коришћењу здравствене заштите; 
4) усмеравање здравствене заштите старих ка промоцији здравља и превенцији настанка болести и/или компликација већ испољеног обољења, уз преузимање одговорности старих за сопствено здравље;
5) оснаживање тимског рада здравственог особља и здравствених сарадника у примарној здравственој заштити, самих старих, породице, локалне самоуправе, удружења, медија.
Очекивани дугорочни резултати су:
1) смањивање неједнакости у доступности и коришћењу здравствене заштите старих између села и града;
2) унапређење система здравствене заштите које ће омогућити боље здравље и квалитет живота популације старих, а посебно старијих жена; 
3) изградња неопходних капацитета који ће на најефикаснији начин утицати на побољшање и заштиту здравља и очување квалитета живота у старости, као и на оснаживање породица старих; 
4) унапређење квалитета рада, праћење и процена, као и развој информационог здравственог система у циљу унапређења здравствене заштите популације старих.
7. УПРАВЉАЊЕ И КООРДИНАЦИЈА АКТИВНОСТИМА
Институти, односно заводи за јавно здравље у сарадњи са заводима за геронтологију и палијативно збрињавање управног округа у складу са Уредбом о плану мреже здравствених установа („Службени гласник РС”, бр. 42/06, 119/07, 84/08, 71/09, 85/09, 24/10, 6/12, 37/12, 8/14 и 92/15), остварују координацију активности, прикупљају и анализирају податке на нивоу управних округа и достављају их Институту за јавно здравље Србије „Др Милан Јовановић Батут”.
Такође, институти и заводи за јавно здравље у сарадњи са заводима за геронтологију и палијативно збрињавање управног округа, непосредно прате спровођење Програма, учествују у изради плана активности са домовима здравља, обављају стручне консултације за спровођење Програма и прикупљају извештаје из здравствених установа на основу којих праве планове и упутства за даљи рад на спровођењу Програма.
Дом здравља организује и спроводи Програм на територији за коју је основан. Дом здравља образује тим за спровођење Програма кога чине руководилац тима, начелник службе опште медицине, патронажна сестра, социјални радник, представник јединице локалне самоуправе. Овај тим је задужен за достављање извештаја институту, односно заводу за јавно здравље, као и заводу за геронтологију и палијативно збрињавање из свог управног округа.
8. ПРАЋЕЊЕ И ПРОЦЕНА СПРОВОЂЕЊА ПРОГРАМА
Праћење и спровођење програма, на основу прикупљања, обраде и анализе прописаних здравствено статистичких и других података, односно показатеља предвиђених овим програмом (Упутник „Свеобухватна геријатријска процена”), као и на основу непосредног увида за подручје управног округа врше надлежни институти и заводи за јавно здравље у сарадњи са заводима за геронтологију и палијативно збрињавање.
Извештаји о квалитету рада здравствених установа на примарном нивоу здравствене заштите сачињава се на основу следећих показатеља:
1) броја формираних тимова за процену и координацију потреба лица од 65 година и више;
2) броја организованих служби у јединицама локалне самоуправе за пружање психосоцијалне помоћи лицима од 65 година и више;
3) броја едукативних скупова и семинара одржаних у здравственој установи о интегрисаној здравственој заштити;
4) процента пацијената старијих од 75 година који су обухваћени свеобухватном геријатријском проценом. 
Извештаји о квалитету рада здравствених установа на секундарном и терцијарном нивоу здравствене заштите сачињавају се на основу следећих показатеља:
1) броја формираних акутних геријатријских одељења на секундарном и терцијарном нивоу здравствене заштите;
2) процента издвојеног укупног броја постеља за пружање здравствених услугама старијима;
3) процента издвојеног укупног броја психијатријских постеља за потребе акутне психогеријатрије и
4) броја организованих здравствених служби у установама за дуготрајни боравак старих.
Извештаје и анализе о спровођењу Програма, једном годишње, институти, односно заводи за јавно здравље у сарадњи са заводима за геронтологију и палијативно збрињавање за своје управне округе, а на основу извештаја здравствених установа, достављају Институту за јавно здравље Србије „Др Милан Јовановић Батут”.
На основу достављених извештаја Институт за јавно здравље Србије „Др Милан Јовановић Батут” сачињава збирни извештај и анализу на годишњем нивоу и доставља га Министарству здравља.
9. ФИНАНСИРАЊЕ
За спровођење овог програма нису потребна финансијска средства у буџету Републике Србије за 2017. годину.
У 2018. и 2019. години, средства ће бити планирана у поступку припреме Закона о буџету – Раздео Министарства здравља, у складу са лимитом које одреди Министарство финансија.
 
Прилози

				Прилог 1 - Свеобухватна геријатриска процена