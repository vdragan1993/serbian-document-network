Редакцијски пречишћен текст
 
 
На основу чл. 11, 264. и 265. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15), члана 5. став 2. Закона о јавним предузећима („Службени гласник РС”, бр. 119/12, 116/13 – аутентично тумачење и 44/14 – др. закон) и члана 43. став 1. Закона о Влади („Службени гласник РС”, бр. 55/05, 71/05 – испрaвка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о оснивању Акционарског друштва за управљање јавном железничком инфраструктуром
"Службени гласник РС", бр. 60 од 8. јула 
				2015, 73 од 21. августа 2015.
 
I. УВОДНЕ ОДРЕДБЕ
Члан 1.
Оснива се Акционарско друштво за управљање јавном железничком инфраструктуром (у даљем тексту: Друштво), као друштво стицалац дела имовине „Железнице Србије” акционарско друштво, Београд, чији је попис и опис утврђен Деобним билансом, као саставним делом Плана статусне промене „Железнице Србије” акционарско друштво, Београд, издвајања уз оснивање нових акционарских друштава.
Члан 2.
Делатност управљања јавном железничком инфраструктуром, за чије обављање се оснива Друштво, законом којим се уређује железница одређена је као делатност од општег интереса.
Члан 3.
Друштво се оснива на неодређено време.
Члан 4.
Оснивач Друштва је Република Србија, као једини акционар „Железнице Србије” акционарско друштво, Београд и Друштва, у чије име оснивачка права остварује Влада, Београд, Немањина 11, матични број 07020171 (у даљем тексту: Оснивач).
Оснивач, као једини акционар, овим актом оснива акционарско друштво и преузима обавезу уплате, односно уноса улога по основу уписаних акција.
Члан 5.
Друштво има својство правног лица и права, обавезе и одговорности утврђене законом и овом одлуком.
Друштво у правном промету са трећим лицима има сва овлашћења и иступа у своје име и за свој рачун.
Друштво одговара за своје обавезе целокупном својом имовином.
II. ПОСЛОВНО ИМЕ И СЕДИШТЕ
Члан 6. 
Друштво послује под пословним именом: Акционарско друштво за управљање јавном железничком инфраструктуром „Инфраструктура железнице Србије”, Београд.
Скраћено пословно име Друштва је: „Инфраструктура железнице Србије” а.д.
Члан 7.
Седиште Друштва је у Београду. 
Адреса седишта Друштва је Немањина 6, Београд.
Члан 8.
О промени пословног имена и седишта Друштва одлучује Скупштина, уз сагласност Оснивача.
III. ПРЕТЕЖНА ДЕЛАТНОСТ
Члан 9.
Претежна делатност Друштва је:
52.21 Услужне делатности у копненом саобраћају.
Делатност из става 1. обухвата управљање јавном железничком инфраструктуром и то у делу: одржавања јавне железничке инфраструктуре; организовања и регулисања железничког саобраћаја; обезбеђења приступа и коришћења јавне железничке инфраструктуре свим заинтересованим железничким превозницима, као и правним и физичким лицима која обављају превоз за сопствене потребе; заштите јавне железничке инфраструктуре. 
Друштво може обављати и друге делатности, у складу са законом.
Друштво обавља послове и услуге у унутрашњем и спољнотрговинском промету, у складу са законом. 
Члан 10.
О промени претежне делатности Друштва одлучује Скупштина, уз сагласност Оснивача.
IV. ОСНОВНИ КАПИТАЛ И ПОДАЦИ О АКЦИЈАМА
Члан 11.
Основни капитал Друштва износи укупно 233.352.660.692 динара (словима: двестатридесеттримилијардeтристапедесетдвамилионашестошездесетхиљадашестодеведесетдвадинара).
Улог Оснивача износи:*
1) новчани, износ 21.947.565.354 динара (словима: 
				двадесет једна милијарда деветсто четрдесет седам милиона петсто 
				шездесет пет хиљада триста педесет четири динара), који ће 
				Оснивач уплатити до дана регистрације Друштва;*
2) неновчани, у стварима и правима износи 
				211.405.095.338 динара (словима: двеста једанаест милијарди 
				четиристо пет милиона деведесет пет хиљада триста тридесет осам 
				динара), које ће Оснивач унети до дана регистрације Друштва.*
Опис и попис ствари и права саставни је део Одлуке о статусној промени „Железнице Србије” акционарско друштво, издвајања уз оснивање нових акционарских друштава од 11. маја 2015. године. 
Удео члана Друштва у основном капиталу Друштва износи 100%.   
*Службени гласник РС, број 73/2015
 
Члан 12.*
Укупан уписани новчани део основног капитала Друштва 
				износи: 21.947.565.354 динара (словима: двадесет једна милијарда 
				деветсто четрдесет седам милиона петсто шездесет пет хиљада 
				триста педесет четири динара).*
Укупан уплаћени новчани део основног капитала Друштва 
				износи: 21.947.565.354 динара (словима: двадесет једна милијарда 
				деветсто четрдесет седам милиона петсто шездесет пет хиљада 
				триста педесет четири динара).*
Укупан уписани неновчани део основног капитала 
				Друштва износи: 211.405.095.338 динара (словима: двеста 
				једанаест милијарди четиристо пет милиона деведесет пет хиљада 
				триста тридесет осам динара).*
Укупан унети неновчани део основног капитала Друштва 
				износи: 211.405.095.338 динара (словима: двеста једанаест 
				милијарди четиристо пет милиона деведесет пет хиљада триста 
				тридесет осам динара).*
*Службени гласник РС, број 73/2015
 
Члан 13.
Основни капитал Друштва је 100% акцијски капитал и подељен је на 233.352.660 обичних акција, појединачне номиналне вредности од 1.000 динара, по једној акцији и укупне номиналне вредности од 233.352.660.000 динара.
Акције су обичне и уписују се у књигу акционара.
Обичне акције које се издају у складу са овом одлуком, издају се, преносе и евидентирају у облику електронског записа у информационом систему Централног регистра, те ће носити ISIN број и CFI код, који ће им бити додељен од стране Централног регистра. 
V. СРЕДСТВА ЗА ОСНИВАЊЕ И РАД ДРУШТВА
Члан 14. 
Средства за оснивање и почетак рада Друштва обезбеђују се из дела имовине „Железнице Србије” акционарско друштво, Београд, која је пренета Друштву, као друштву стицаоцу, чији је опис и попис садржан у Деобном билансу који је саставни део Плана статусне промене „Железнице Србије” акционарско друштво, Београд, издвајања уз оснивање нових акционарских друштава.
Члан 15.
Средства за рад Друштва обезбеђују се из:
1) накнаде за коришћење железничке инфраструктуре и цена услуга;
2) накнаде трошкова управљања железничком инфраструктуром, која се уређује уговором који закључује Друштво и Оснивач, односно аутономна покрајина и јединица локалне самоуправе, у складу са законом којим се уређује железница;
3) финансијских кредита;
4) улагања домаћих и страних лица;
5) буџета Републике Србије;
6) других извора, у складу са законом.
Члан 16.
Средства за инвестициона улагања Друштва, обезбеђују се из:
1) инвестиционих средстава Друштва;
2) буџета Републике Србије, опредељена за ове намене;
3) финансијских кредита;
4) других извора, у складу са законом. 
VI. ОБЕЗБЕЂИВАЊЕ ЗАШТИТЕ ОПШТЕГ ИНТЕРЕСА
Члан 17.
Остваривање општег интереса у Друштву обезбеђује се давањем сагласности Оснивача на: 
1) статут; 
2) тарифу (одлуку о ценама, тарифни систем и др.) осим ако другим законом није предвиђено да ту сагласност даје други државни орган; 
3) друге одлуке у складу са законом којим се уређује обављање делатности за коју је основано Друштво, овом одлуком и статутом Друштва. 
VII. ОВЛАШЋЕЊА ОСНИВАЧА
Члан 18.
У случају поремећаја у пословању Друштва, Оснивач може предузети мере којима се обезбеђује несметано обављање делатности од општег интереса Друштва, а нарочито: 
1) промену унутрашње организације Друштва; 
2) разрешење директора и именовање вршиоца дужности директора;
3) ограничење права располагања појединим средствима у својини Друштва и у јавној својини.
За време ратног стања Оснивач може у Друштву утврдити организацију која је потребна за обављање делатности од општег интереса Друштва.
VIII. ОСТВАРИВАЊЕ ПРАВА НА ШТРАЈК
Члан 19.
Запослени у Друштву имају право на штрајк које остварују у складу са законом којим се уређује штрајк, колективним уговором и другим актом.
У случају штрајка, Друштво је дужно да обезбеди услове за обављање минимума процеса рада, у складу са законом којим се уређује штрајк и актом Оснивача о одређивању минимума процеса рада у Друштву.
Ако се у Друштву не обезбеде услови за остваривање минимума процеса рада, у њему се спроводе мере утврђене законом којим се уређује положај јавних предузећа. 
IX. ОДНОС ПРЕМА ОСНИВАЧУ
Члан 20.
На питања која се односе на доношење програма пословања Друштва, праћење реализације програма пословања Друштва и на контролу редовности плаћања, сходно се примењују одговарајуће одредбе закона којим се уређује положај јавних предузећа.
X. УСЛОВИ И НАЧИН УТВРЂИВАЊА И РАСПОРЕЂИВАЊА ДОБИТИ И НАЧИН ПОКРИЋА ГУБИТКА И СНОШЕЊА РИЗИКА
Члан 21.
Друштво послује под тржишним условима.
Добит и губитак Друштва утврђују се и расподељују у складу са законом.
Одлуку о расподели добити Друштва доноси Скупштина, уз сагласност Оснивача, и њоме се одређује део средстава који се уплаћује у буџет Републике Србије, у складу са законом.
Одлуку о начину покрића губитка Друштва доноси Скупштина уз сагласност Оснивача.
XI. УСЛОВИ И НАЧИН ЗАДУЖИВАЊА
Члан 22.
Друштво се може краткорочно задуживати на домаћем и иностраном финансијском тржишту, за одржавање текуће ликвидности, уз сагласност Оснивача у складу са законом. 
Друштво се може дугорочно задуживати за инвестиционе пројекте, уз сагласност Оснивача, у складу са законом. 
XII. ЗАСТУПАЊЕ
Члан 23.
Друштво у пословима унутрашњег и спољнотрговинског промета заступа и представља директор, без ограничења.
Директор може, у оквиру својих овлашћења, дати другом лицу писмено пуномоћје за заступање Друштва.
XIII. УПРАВЉАЊЕ 
Члан 24.
Управљање у Друштву је организовано као једнодомно.
Органи Друштва су Скупштина и Одбор директора.
Члан 25.
Овлашћења Скупштине врши Оснивач преко овлашћених представника. 
Члан 26.
Статутом Друштва уређују се састав и делокруг рада органа Друштва, као и услови и поступак њиховог избора, у складу са законом.
XIV. ЗАШТИТА ЖИВОТНЕ СРЕДИНЕ 
Члан 27.
Друштво је дужно да примењује све законе и друге прописе којима се уређује заштита животне средине. 
XV. ОВЕРА ПОТПИСА, РЕГИСТРАЦИЈА И СХОДНА ПРИМЕНА
Члан 28.
Потписи на овој одлуци оверавају се у складу са законом којим се уређује овера потписа.
Члан 29.
Ова одлука се, са другом прописаном документацијом, подноси уз пријаву регистрације статусне промене „Железнице Србије” акционарско друштво, Београд издвајања уз оснивање нових акционарских друштава у Регистар привредних субјеката, у складу са законом о регистрацији.
Члан 30.
На питања која нису посебно уређена овом одлуком, сходно се примењују одговарајуће одредбе закона којим се уређује положај привредних друштава и закона којим се уређује положај јавних предузећа.
XVI. ПРЕЛАЗНЕ ОДРЕДБЕ
Члан 31.
Друштво почиње са радом даном регистрације у Регистар привредних субјеката, у складу са законом о регистрацији. 
Даном почетка рада, Друштво преузима права, обавезе, опрему, постројења и друга средства за рад, документацију, предмете, као и друге ствари, које су у „Железнице Србије” акционарско друштво, Београд у функцији обављања делатности за коју је основано Друштво, чији је попис и опис садржан у Деобном билансу који је саставни део Плана статусне промене „Железнице Србије” акционарско друштво, Београд, издвајања уз оснивање нових акционарских друштава, као и запослене у „Железнице Србије” акционарско друштво, Београд, који радни однос у Друштву настављају под истим условима под којима је тај радни однос постојао у „Железнице Србије” акционарско друштво, Београд, пре статусне промене издвајања уз оснивање, чији је списак саставни део Плана статусне промене „Железнице Србије” акционарско друштво, Београд, издвајања уз оснивање нових акционарских друштава. 
Начин преузимања имовине и обавеза из става 2. овог члана и начин реализације обавеза од стране Друштва и „Железнице Србије” акционарско друштво, Београд, биће ближе уређени уговором о међусобном преузимању права и обавеза.
Члан 32.
Све припремне радње око регистрације Друштва у Регистар привредних субјеката, обавиће први Директор.
Први Директор извршиће судску оверу ове одлуке, у складу са законом.
Члан 33.
За првог Директора одређује се Горан Максић, ЈМБГ 0308975774117, који ће обављати дужност директора до именовања директора Друштва, у складу са законом. 
Члан 34.
До доношења општих аката Друштво ће непосредно примењивати општа акта „Железнице Србије” акционарско друштво, Београд. 
Члан 35.
Први статут Друштва доноси Оснивач, истовремено са доношењем ове одлуке.
XVII. ЗАВРШНА ОДРЕДБА
Члан 36.
Ову одлуку објавити у „Службеном гласнику Републике Србије”.
 
05 број 023-7359/2015
У Београду, 2. јула 2015. године
Влада
Председник,
Александар Вучић, с.р.