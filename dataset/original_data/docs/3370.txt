На основу члана 29. тачка 1) Закона о иновационој делатности („Службени гласник РС”, бр. 110/05, 18/10 и 55/13), 
	
Министар просвете, науке и технолошког развоја доноси
 
ПРАВИЛНИК
о условима конкурисања и критеријумима за избор реализатора пројеката који се финансирају из буџетских средстава и фондова са већинским државним власништвом

	"Службени гласник РС", број 1 од 6. јануара 2014.
 
Предмет Правилника 
Члан 1. 
Овим правилником уређују се услови конкурисања на иновационим и развојним пројектима и критеријуми за избор реализатора пројеката који се финансирају из буџетских средстава и фондова са већинским државним власништвом. 
	
Услови конкурисања на пројектима и критеријуми за избор реализатора пројеката технолошких привредних друштава који се финансирају по посебном програму из члана 13. став 4. Закона, уређују се сходном применом одредби овог правилника. 
	
Иновациони пројекат 
Члан 2. 
Иновациони пројекат јесте скуп активности којима се реализују програми иновационе делатности, а који за резултат има стварање нових производа, технологија, процеса и услуга или значајну измену постојећих у складу са потребама тржишта. 
	
Иновациони пројекат, у смислу овог правилника, по својој садржини може бити иновациони пројекат у ужем смислу (иновациони пројекат тип 1) и иновациони инфраструктурни пројекат (иновациони пројекат тип 2). 
	
Иновациони пројекат тип 1, у смислу овог правилника, јесте онај иновациони пројекат који за непосредан резултат има стварање нових производа, технологија, процеса и услуга или значајну измену постојећих у складу са потребама тржишта. 
	
Иновациони пројекат тип 2, у смислу овог правилника, јесте онај иновациони пројекат који за непосредан резултат има изградњу иновационе инфраструктуре намењене реализацији иновационих и развојних пројеката. Иновациона инфраструктура јесте окружење створено у области информационих и комуникационих технологија, техничко-технолошког опремања, физичке инфраструктуре (просторне, транспортне, интернет и интранет), као и инфраструктуре знања (ресурси научноистраживачких организација и други образовни и консалтинг ресурси), које је у функцији покретача реструктурирања пословног сектора и умрежавања субјеката иновационе делатности из академског сектора и сектора привреде. 
	
Иновациони пројекат се, по правилу, реализује у периоду до једне године. Изузетно, финансирање реализације иновационог пројекта може се одобрити у дужем периоду, под условима прописаним за финансирање иновационих и развојних пројеката. 
	
Развојни пројекат 
Члан 3. 
Развојни пројекат јесте скуп активности којима се реализују програми иновационе делатности, а који обједињује примењена и развојна истраживања у одређеној научној и технолошкој области. 
	
Развојни пројекти се, по правилу, реализују у периоду до две године. Изузетно, финансирање реализације развојног пројекта може се одобрити у дужем периоду, под условима прописаним за финансирање иновационих и развојних пројеката. 
	
Јавни позив
Члан 4. 
Министарство надлежно за науку и технолошки развој (у даљем тексту: Министарство) упућује јавни позив за подношење захтева за доделу буџетских средстава за финансирање иновационих и развојних пројеката (у даљем тексту: Пројекат) којима се реализују програми иновационе делатности утврђени за наредну буџетску годину. 
	
Јавни позив из става 1. овог члана садржи услове конкурисања на пројектима који се финансирају из буџетских средстава и фондова са већинским државним власништвом. 
	
Пријава на јавни позив 
Члан 5. 
Уз пријаву на јавни позив из члана 4. овог правилника, достављају се следећи докази о испуњавању услова конкурисања, и то: 
	
1) доказ да су за финансирање Пројекта обезбеђена средства у висини утврђеној Законом; 
	
2) општи подаци о свим правним лицима – реализаторима учесницима на пријављеном Пројекту, укључујући и: 
	
(1) потврду надлежног органа којом се доказује да реализатор није у поступку стечаја, ликвидације или блокаде рачуна, те му није изречена мера забране обављања делатности, 
	
(2) одговарајућу финансијску документацију као доказ о пословању реализатора (биланс стања, биланс успеха, завршни рачун); 
	
3) списак свих физичких лица – чланова Пројектног тима, са одговарајућим личним и професионалним подацима; 
	
4) текст предлога Пројекта са описом предмета, садржаја, циља и плана активности реализације, као и преглед садржине и време постизања очекиваних међурезултата, односно крајњих резултата; 
	
5) укупан износ средстава неопходних за реализацију Пројекта исказан као цена Пројекта коју чини збир динарске вредности трошкова планираног рада (прорачунати на основу броја ангажованих „иноватор-месеца” који је одређен условима конкурса) и динарске вредности директних материјалних трошкова реализатора Пројекта (трошкови набавке материјала, компонената, набавке или израде опреме, алата и неопходних софтвера, трошкови израде прототипа производа, трошкови набавке потрошног материјала и ситније опреме, трошкови службених путовања учесника Пројектног тима у земљи или иностранству, новчана средства потребна за израду пријаве и документације која се подноси надлежном органу у сврху пријаве патента уколико је исти резултат предложеног Пројекта, остали трошкови неопходни за реализацију предложеног Пројекта); 
	
6) процена економских ефеката реализације предложеног Пројекта за поједине субјекте иновационе делатности и економију земље (бизнис план који обухвата: укупна улагања у реализацију Пројекта, тј. укупну цену Пројекта; време могућег повраћаја улагања, укључујући и инвестиције које су повезане са реализацијом, а које нису обухваћене Пројектом; иновативност технологије, процеса, производа или услуге, примењивост и јединственост иновације, менаџерске капацитете регистрованог/евидентираног правног лица које је носилац реализације; уређена питања интелектуалне својине, односно значај и функција изграђене иновационе инфраструктуре; анализу пласмана резултата Пројекта на тржишту; анализу могуће добити; анализу ризика у реализацији Пројекта; утицај на животну средину и друге релевантне анализе зависно од врсте Пројекта којим се конкурише).
Бизнис план из става 1. ове тачке сачињава, на обрасцу који је саставни део јавног позива из члана 4. овог правилника, регистровани субјект иновационе делатности, односно евидентирано технолошко друштво које је носилац реализације Пројекта, тако да подаци садржани у бизнис плану буду усклађени са подацима у осталим доказима о испуњавању услова конкурисања. 
	
7) писмени уговор или споразум, којим се: 
(1) одређује носилац реализације Пројекта, а то је онај реализатор који обједињује и координира иновационе активности суфинансиране буџетским средствима. Ако је један реализатор Пројекта, он је истовремено носилац реализације Пројекта, 
	
(2) одређује физичко лице које ће руководити Пројектом. Ако је један реализатор, руководилац Пројекта се именује писменим споразумом руководиоца реализатора и односног физичког лица, а ако је више реализатора, руководилац пројекта се одређује писменим споразумом свих реализатора и односног физичког лица, 
	
(3) утврђује конкретан садржај, облици и динамика сарадње, као и односи између свих (правних и физичких) лица која учествују на припреми и реализацији пријављеног Пројекта. Тај писмени акт (споразум или уговор) садржи и одредбе којима сви учесници на Пројекту усаглашавају обавезе у односу на спречавање сукоба интереса и обезбеђивање поверљивости у току припреме и реализације Пројекта. Тај акт потписују руководиоци свих реализатора, носилац реализације Пројекта, руководилац Пројекта и сви чланови Пројектног тима, укључујући и она радно ангажована физичка лица која нису запослена код реализатора. Ако је један реализатор Пројекта, споразум потписује руководилац реализатора, руководилац Пројекта и сва физичка лица радно ангажована у Пројектном тиму, укључујући и она која нису запослена код реализатора Пројекта, 
	
(4) уређују права на интелектуалну својину која може настати као резултат Пројекта, у складу са законом; 
	
8) писмено обавештење о пројектној или другој иновационој делатности за које су правна лица реализатори Пројекта већ финансирани буџетским средствима, односно о актуелним пројектима или другој иновационој делатности финансираној из других извора. 
	
Финансирање из фондова 
Члан 6. 
Услови из члана 5. овог правилника примењују се и на конкурисање на Пројекту који фондови са већинским државним власништвом финансирају из прихода оствареног из буџетских средстава. 
	
Критеријуми за избор реализатора 
Члан 7. 
Пројекти правних лица (иновациони, развојни пројекти и пројекти технолошких привредних друштава) и пројекти физичких лица (пројекти регистрованих иноватора) финансирају се из буџетских средстава, у складу са Законом. 
	
Носиоци реализације пројеката технолошких привредних друштава могу бити технолошка привредна друштва, а носиоци реализације пројеката физичких лица могу бити иноватори уписани у Регистар иновационе делатности (у даљем тексту: реализатори). 
	
Услови за избор реализатора 
Члан 8. 
Избор реализатора се врши у односу на предлог пројекта који испуњава услове конкурисања, као и услове финансирања буџетским средствима пројеката или изградње инфраструктуре намењене реализацији иновационих и развојних пројеката. 
	
Избор реализатора пројекта правног лица 
Члан 9. 
Право учешћа у реализацији пројекта финансираног буџетским средствима има правно лице на основу следећих општих услова: 
	
1) да му две године пре објављивања јавног позива није изречена правноснажна судска или управна мера забране обављања делатности која је у вези са садржином пројектних активности за које се пријављује; 
	
2) да је измирио доспеле порезе и друге јавне дажбине у складу са прописима Републике Србије; 
	
3) да располаже финансијским и пословним капацитетом који је у складу са обимом и квалитетом очекиваног ангажовања у пријављеним пројектним активностима; 
	
4) да располаже техничким и кадровским капацитетом који је у складу са обимом и квалитетом очекиваног ангажовања у пријављеним пројектним активностима. 
	
Критеријуми за избор реализатора пројекта правног лица 
Члан 10. 
Право учешћа у реализацији пројекта финансираног буџетским средствима има правно лице на основу следећих критеријума: 
	
1) успешност у досадашњем раду – која се цени на основу поднетог извештаја о раду, стању опреме и ресурса, као и плана њиховог коришћења са становишта обављања активности из домена иновативне делатности; 
	
2) успешност у раду на већ усвојеним иновационим и развојним пројектима или другим пројектима иновационе делатности – која се цени на основу резултата постигнутих у остваривању развоја нових производа или технолошких решења и њихове понуде на тржишту или примене код тог реализатора или другог корисника резултата пројекта; 
	
3) значај непосредног доприноса у реализацији предложеног пројекта – који се цени на основу приложеног бизнис плана са описом оригиналности и иновативности очекиваног резултата предложеног пројекта, са проценом очекиваних могућности и ефеката пласмана, као и на основу образложеног непосредног ефекта који се очекује доприносом реализатора успешној реализацији предложеног пројекта имајући у виду техничко-технолошку опрему и квалификације, референце и компетентност лица предложених за непосредно учешће у појединим активностима пројекта код тог реализатора. 
	
Посебни критеријуми за избор реализатора пројекта правног лица 
	
Члан 11. 
Уколико у реализацији пројекта учествује више правних лица која испуњавају критеријуме из члана 10. овог правилника, предност код избора има онај пријављени реализатор који испуњава следеће посебне критеријуме: 
	
1) који је одређен за носиоца реализације пројекта, у складу са чланом 2. тачка 7) Закона; 
	
2) који је сопственим средствима или из других извора обезбедио највеће динарско учешће у укупним средствима неопходним за реализацију пројекта; 
	
3) код кога је у пројектном тиму радно ангажовано физичко лице предложено за руководиоца пројекта; 
	
4) код кога је у пројектном тиму радно ангажовано физичко лице регистровано у својству субјекта иновационе делатности. 
	
Један реализатор пројекта правног лица 
Члан 12. 
У случају да је једини пријављени реализатор правно лице које је регистровани субјект иновационе делатности, поред критеријума из чл. 10. и 11. овог правилника, његов избор за реализатора цени се и на основу: 
	
1) односа висине захтеваног процента учешћа буџетских средстава у финансирању пројекта и висине и структуре средстава која реализатор обезбеђује из других извора; 
	
2) могућности остваривања недостајућих средстава за финансирање пројекта код међународних организација. 
	
Технолошко привредно друштво
Члан 13. 
Критеријуми за избор реализатора пројеката технолошких привредних друштава који се финансирају из буџетских средстава утврђују се у складу са Законом и овим правилником. 
	
Избор реализатора пројекта физичког лица 
Члан 14. 
Право учешћа у реализацији пројекта финансираног буџетским средствима има физичко лице које је носилац реализације из члана 7. став 2. овог правилника. 
	
Избор реализатора врши се у односу на предлог пројекта који испуњава услове конкурисања, као и услове финансирања буџетским средствима пројеката или изградње инфраструктуре намењене реализацији иновационих и развојних пројеката. 
	
Физичко лице као носилац реализације пројекта
Члан 15. 
Носилац реализације пројекта из члана 14. овог правилника је физичко лице које предлаже пројектне активности које: 
	
1) имају висок ниво иновативности производа или технолошког решења, тј. степен учешћа оригиналних решења којима се постиже специфичност и уникатност резултата пројекта; 
	
2) постижу значајне резултате са становишта квалитета и конкурентности производа, односно система који је резултат пројекта; 
	
3) имају извесну економску ефективност примене очекиваних резултата пројектних активности; 
	
4) обезбеђују значајан степен учешћа непосредних корисника резултата пројекта у покривању укупних трошкова пројекта; 
	
5) имају поуздану процену ризика успешне реализације пројекта (расположиви кадровски и остали ресурси, фактори ризика, компетентност регистрованог иноватора, односно искуство и успешност у сличним пројектима); 
	
6) имају могућност повратка инвестиције и обезбеђен брзи развој новог производа или технолошких решења и њихове понуде на тржишту или непосредне примене код реализатора – корисника резултата пројекта; 
	
7) имају прихватљивост укупне цене пројекта вредноване, како кроз реалну и економски оправдану процену укупних планираних трошкова, учешће материјалних трошкова (опрема, репроматеријал) у формирању укупне цене пројекта са аспекта планираних активности, тако и кроз бројчану и квалификациону структуру људских ресурса ангажованих на пројектним активностима; 
	
8) садрже потенцијал на основу којег резултати пројектних активности доприносе увећању извоза, односно смањењу увоза; 
	
9) садрже доказе о успешности у досадашњем раду реализатора у области иновационе делатности, и то како на основу података из већ поднетих годишњих извештаја Министарству, тако и на основу података о резултатима који су, већ реализованим иновационим активностима, постигнути у остваривању развоја нових производа или технолошких решења и њихове понуде на тржишту или примене код тог реализатора или другог корисника резултата тих активности. 
	
Примена критеријума 
Члан 16. 
Критеријуми из чл. 9–15. овог правилника примењују се и на избор реализатора пројеката које фондови са већинским државним власништвом финансирају из прихода оствареног из буџетских средстава. 
	
Престанак важења 
Члан 17. 
Даном ступања на снагу овог правилника престаје да важи Правилник о условима конкурисања и критеријумима за избор реализатора пројеката који се финансирају из буџетских средстава и фондова са већинским државним власништвом („Службени гласник РС”, број 16/11). 
	
Ступање на снагу
Члан 18. 
Овај правилник ступа на снагу осмог дана од дана објављивања у „Службеном гласнику Републике Србије”. 
	
 
Број 110-00-190/2013-16-4/1
У Београду, 20. новембра 2013. године
Министар,
проф. др Томислав Јовановић, с.р.