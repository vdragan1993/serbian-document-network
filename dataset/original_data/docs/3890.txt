На основу члана 8. став 5. Закона о информационој безбедности („Службени гласник РС”, број 6/16) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
УРЕДБУ
о ближем садржају акта о безбедности информационо-комуникационих система од посебног значаја, начину провере и садржају извештаја о провери безбедности информационо-комуникационих система од посебног значаја
"Службени гласник РС", број 94 од 24. 
				новембра 2016.
   
Предмет Уредбе
Члан 1.
Овом уредбом уређује се ближи садржај акта о безбедности информационо-комуникационих система од посебног значаја, начин провере информационо-комуникационих система од посебног значаја и садржај извештаја о провери информационо-комуникационог система од посебног значаја.
Акт о безбедности ИКТ система од посебног значаја
Члан 2.
Оператор ИКТ система од посебног значаја (у даљем тексту: Оператор ИКТ система) дужан је да донесе акт о безбедности ИКТ система од посебног значаја (у даљем тексту: акт о безбедности) који мора бити усклађен са законом и овом уредбом. 
Садржај Акта о безбедности 
Члан 3.
Актом о безбедности, у складу са законом, одређују се мере заштите, принципи, начин и процедуре постизања и одржавања адекватног нивоа безбедности система, као и овлашћења и одговорности у вези са безбедношћу и ресурсима ИКТ система од посебног значаја (у даљем тексту: ИКТ систем).
Уколико су поједина питања из става 1. овог члана уређена другим актима оператора ИКТ система, акт о безбедности треба да садржи упућујуће одредбе на та акта.
Мере заштите
Члан 4.
Mере заштите одређене актом о безбедности морају бити усклађене са мерама заштите из члана 7. Закона о информационој безбедности и актом Владе којима су мере заштите ближе уређене (у даљем тексту: Уредба о мерама заштите).
Описи мера заштите у оквиру акта о безбедности треба да буду груписани у 28 одељака према називима и редоследу тачака из члана 7. став 3. Закона о информационој безбедности. 
Сваки одељак из става 2. овог члана садржи опис мера заштите укључујући процедуре, овлашћења и одговорности учесника у спровођењу мера, а ако су ти описи садржани у другим актима оператора ИКТ система наводе се упућујуће одредбе на та акта.
Уколико неки од услова из члана 7. став 3. Закона о информационој безбедности није могуће применити или је анализа ризика показала да одређени услов није неопходно применити у пуном обиму, то је потребно образложити у акту о безбедности.
Измена Акта о безбедности
Члан 5. 
Акт о безбедности мора да буде усклађен са променама у окружењу и у самом ИКТ систему. 
Промене у окружењу и у самом ИКТ систему су оне промене које могу довести до повећане изложености ИКТ система безбедносним ризицима, услед наступања техничко-технолошких, кадровских, организационих промена у ИКТ систему и догађаја на глобалном и националном нивоу који могу нарушити информациону безбедност, као и оне промене које стварају могућности за унапређење мера заштите. 
У случају промена из става 2. овог члана, уколико је то потребно, врши се измена Акта о безбедности, односно прилагођавање и унапређење мера заштите, начина и процедура постизања и одржавања адекватног нивоа безбедности ИКТ система, као и преиспитивање овлашћења и одговорности у вези са безбедношћу и ресурсима ИКТ система. 
Провера ИКТ система
Члан 6.
Оператор ИКТ система је дужан да врши проверу ИКТ система, односно проверу усклађености примењених мера заштите са Актом о безбедности, мерама заштите прописаним Законом о информационој безбедности и Уредбом о мерама заштите.
Провера може да се врши самостално или уз ангажовање спољних експерата.
Провером се оцењује адекватност нивоа информационе безбедности путем провере мера заштите, процедура и одговорности утврђених актом о безбедности.
Провером се утврђује угроженост или нарушавање информационе безбедности која настаје коришћењем неодговарајућих поступака и техничких средстава. 
Оператор ИКТ система је дужан да проверу врши најмање једном годишње и да о томе сачини извештај.
Провера се врши тако што се: 
1) проверава усклађеност Акта о безбедности ИКТ система, узимајући у обзир и акта на која се врши упућивање, са прописаним условима, односно проверава да ли су Актом адекватно предвиђене мере заштите, процедуре, овлашћења и одговорности у ИКТ систему; 
2) проверава да ли се у оперативном раду адекватно примењују предвиђене мере заштите и процедуре у складу са утврђеним овлашћењима и одговорностима, методама интервјуа, симулације, посматрања, увида у предвиђене евиденције и другу документацију; 
3) врши провера безбедносних слабости на нивоу техничких карактеристика компоненти ИКТ система методом увида у изабране производе, архитектуре решења, техничке конфигурације, техничке податке о статусима, записе о догађајима (логове) као и методом тестирања постојања познатих безбедносних слабости у сличним окружењима. 
Садржај извештаја о провери ИКТ система 
Члан 7.
Извештај о провери ИКТ система садржи: 
1) назив оператора ИКТ система који се проверава;
2) време провере;
3) подаци о лицима која су вршила проверу;
4) извештај о спроведеним радњама провере;
5) закључке по питању усклађености Акта о безбедности ИКТ система са прописаним условима;
6) закључке по питању адекватне примене предвиђених мера заштите у оперативном раду;
7) закључке по питању евентуалних безбедносних слабости на нивоу техничких карактеристика компоненти ИКТ система;
8) оцена укупног нивоа информационе безбедности;
9) предлог евентуалних корективних мера;
10) потпис одговорног лица које је спровело проверу ИКТ система. 
Прелазна одредба
Члан 8.
Акт о безбедности доноси се у року од 90 дана од дана ступања на снагу ове уредбе. 
Завршна одредба
Члан 9.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-9465/2016-1
У Београду, 17. новембра 2016. године
Влада
Председник,
Александар Вучић, с.р.