На основу члана 55. став 3. Закона о транспорту опасног терета („Службени гласник РС”, број 88/10), 
Министар грађевинарства, саобраћаја и инфраструктуре доноси
 
ПРАВИЛНИК 
о начину транспорта опасног терета у водном саобраћају и обавезе учесника у транспорту опасног терета у ванредним догађајима
"Службени гласник РС", број 125 од 14. 
				новембра 2014.
 
Предмет правилника
Члан 1.
Овим правилником прописује се начин транспорта опасног терета у водном саобраћају и обавезе учесника у транспорту опасног терета у ванредним догађајима.
Начин транспорта опасног терета
Члан 2.
У водном саобраћају опасан терет транспортује се у складу са:
1) Законом о транспорту опасног терета („Службени гласник РС”, број 88/10);
2) поглављем 7.1 (одељак 7.1.5.1 и 7.2.5.1) и поглављем 3.2 табела А, колона (12) и табела Ц, колона (19) Европског споразума о међународном транспорту опасног терета унутрашњим пловним путевима – ADN („Службени гласник РС – Међународни уговори”, бр. 
				
3/10 и 
				
1/14).
Члан 3.
У водном саобраћају опасан терет транспортује се бродом, конвојем или саставом за транспорт опасног терета (у даљем тексту: брод), на начин којим се обезбеђује заштита животне средине и здравља људи.
У водном саобраћају мала количина опасног терета може да се транспортује и скелом, у складу са чланом 55. став 2. Закона о транспорту опасног терета. 
Члан 4.
У водном саобраћају транспорт опасног терета обавља се бродом који се обележава у складу са одредбама Европског споразума о међународном транспорту опасног терета унутрашњим пловним путевима ADN ( у даљем тексту: ADN), из члана 2. став 1. тачка 2) овог правилника.
Члан 5.
Брод којим се транспортује запаљив терет наведен у ADN има следеће ознаке:
1) дању – плавим конусом окренутим врхом према доле, у складу са поглављем 3.2, табела А, колона (12) или табела Ц, колона (19) ADN;
2) ноћу – плавим светлом у складу са поглављем 3.2, табела А, колона (12) или табела Ц, колона (19) ADN.
Ознаке на броду којим се транспортује опасан терет из става 1. овог члана треба да буду постављене на погодном месту и довољно високо да се виде са свих страна.
Плави конус може да буде замењен са једним плавим конусом на прамцу и једним плавим конусом на крми који се поставља на висину не мању од 3m.
Члан 6.
Брод којим се транспортује опасан терет који представља опасност по живот и здравље људи наведен у ADN, има следеће ознаке:
1) дању – са два плава конуса окренута врхом према доле, у складу са поглављем 3.2, табела А, колона (12) или табела Ц, колона (19) ADN;
2) ноћу – са два плава светла са два плава конуса окренута врхом према доле, у складу са поглављем 3.2, табела А, колона (12) или табела Ц, колона (19) ADN.
Ознаке на броду којим се транспортује опасан терет из става 1. овог члана треба да буду постављене на погодном месту, удаљене најмање 1m једна изнад друге и довољно високо да се виде са свих страна. 
Два плава конуса могу да буду замењена са два плава конуса на прамцу и два плава конуса на крми који су постављени на висину не мању од 3m.
Члан 7.
Брод којим се транспортује експлозиван терет наведен у ADN, има следеће ознаке:
1) дању – са три плава конуса окренута врхом према доле, у складу са Поглављем 3.2, табела А, колона (12) ADN;
2) ноћу – са два плава светла, у складу са Поглављем 3.2, табела А, колона (12) ADN.
Ознаке на броду којим се транспортује опасан терет из става 1. овог члана треба да буду постављене на погодном месту и довољно високо да се виде са свих страна.
Члан 8.
Брод којим се обавља транспорт опасног терета из члана 3. овог правилника обележава се на начин који је дат у Прилогу – Визуелно обележавање брода, који је одштампан уз овај правилник и чини његов саставни део.
Члан 9.
У водном саобраћају транспорт опасног терета обавља се бродом који има јачину плавих светала минимално 0,7 cd (кандела). 
Члан 10.
Брод који покреће потискивани или бочни састав са опасним теретом из чл. 5–7. овог правилника означава се у складу са прописима из члана 2. овог правилника и овим правилником. 
Потискивани састави из става 1. овог члана, покретани са два потискивача везана бок уз бок, имају ознаке на десној страни потискивача у складу са врстом опасног терета из чл. 5–7. овог правилника.
Члан 11.
Брод, потискивани или бочни састав који истовремено врши транспорт више врста опасних терета из чл. 5–7. овог правилника, означава се бројем плавих светала или плавих конуса који одговара тој врсти опасног терета, у складу са овим правилником и означава се са већим бројем плавих светала, односно конуса.
Члан 12.
Брод који се не означава у складу са ознакама из чл. 5–7. овог правилника, за који је издат сертификат у складу са одељком 8.1.8 ADN или привремени сертификат у складу са одељком 8.1.9 ADN, када се приближава и пролази кроз преводницу са бродом који транспортује опасан терет из чл. 5–7. овог правилника, истиче исте ознаке као и брод који транспортује опасан терет.
Обавезе учесника у транспорту опасног терета у ванредним догађајима
Члан 13.
Учесник у транспорту опасног терета у водном саобраћају у случају ванредног догађаја има обавезу да тражи помоћ на следећи начин:
1) кружним махањем заставом или било којим другим погодним предметом;
2) кружним махањем светлом;
3) означавањем брода заставом изнад или испод које се налази тело у облику лопте или било шта слично том телу; 
4) испаљивањем ракета или сличним средствима које избацују црвене звездице, које се испаљују једна за другом у кратким временским интервалима, ако то, по природи опасног терета који се транспортује, не представља додатну опасност;
5) светлосним сигналом који се састоји од групе (тачка и цртица-SOS) Morse Code;
6) запаљивањем ватре која може да буде произведена изгарањем катрана, уља, и сл. ако то , према природи опасног терета који се транспортује не представља додатну опасност;
7) активирањем ракета за осветљење које је црвене боје;
8) лаганим махањем раширених руку.
Члан 14.
У случају ванредног догађаја који за последицу има цурење опасног терета на броду истиче се знак „Не прилази”. 
Знак из става 1. овог члана састоји се од звучног и светлосног сигнала.
Звучни сигнал се састоји од једног кратког и једног дугог звука који се непрекидно понавља најмање 15 минута узастопно.
Светлосни сигнал даје се упоредо са звучним сигналом, жуте је боје, јак по интензитету и видљив са свих страна.
Знак „Не прилази” обавезно ће бити истакнут на броду који има ознаке из чл. 5–7. овог правилника, ако посада не може да спречи насталу опасност по људски живот или животну средину, осим на потисницама и осталим пловилима без моторног погона. 
Учесник у транспорту опасног терета који у свом саставу има потискивани или бочни састав знак „Не прилази” истиче на броду на којем се налази заповедник.
Знак „Не прилази” аутоматски се емитује и обезбеђује се од могућности ненамерног активирања.
Члан 15.
Учесник у водном саобраћају који опази знак „Не прилази” предузима потребне мере да спречи опасност која прети, и то: 
1) ако се брод креће према опасном подручју, држи се што је могуће даље од тог подручја и, по потреби, врши окретање;
2) кад је брод прошао опасно подручје, наставља да плови највећом могућом брзином; 
3) посади се издају заповести које се односе на: 
(1) затвaрање свих прозора и отвора са спољашње стране; 
(2) гашење свих незаштићених светала; 
(3) престанак пушења; 
(4) заустављање свих непотребних помоћних машина;
(5) избегавање стварања варница. 
Одредбе става 1. тачка 3) овог члана примењују се и на брод усидрен у близини ванредног догађаја. Опажањем знака „Не прилази”, посада усидреног брода напустиће брод према потреби. 
Приликом поступања у складу са ст. 1. и 2. овог члана узима се у обзир смер кретања водене струје и ветра. 
Учесник у водном саобраћају предузима мере из ст. 1. и 2. овог члана и у случају да се знак „Не прилази” емитује са обале. 
Учесник у транспорту опасног терета, који прими сигнал „Не прилази”, без одлагања, обавештава лучку капетанију и речну полицију. 
Члан 16.
У случају ванредног догађаја заповедник брода и састава који транспортују опасан терет у складу са АDN, обавештава лучку капетанију на прописаном радио каналу о:
1) типу брода; 
2) имену брода;
3) UN броју;
4) позицији и смеру пловидбе; 
5) службеном идентификационом броју брода, за поморске бродове – IMO број; 
6) дужини и ширини брода; 
7) врсти, дужини и ширини састава; 
8) врсти и количини опасног терета;
9) броју особа на броду.
Члан 17.
Начин обележавања брода представљен у виду цртежа, дат је у Прилогу – Визуелно обележавање брода, који је одштампан уз овај правилник и чини његов саставни део.
Завршна одредба
Члан 18.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-0002/2014-01
У Београду, 24. октобра 2014. године
Министар, 
проф. др Зорана Михајловић, с.р. 
 


Прилог - Визуелно обележавање брода