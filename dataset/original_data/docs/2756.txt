На основу члана 14. став 1. тачка 9) и члана 45. тачка 3) Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС), 
Извршни одбор Народне банке Србије доноси
ОДЛУКУ
о начину обављања послова у вези са ефективним страним новцем између Народне банке Србије и банака
"Службени гласник РС", број 51 од 12. јуна 
				2015.
1. Овом одлуком уређује се начин на који Народна банка Србије обавља с банкама послове у вези са ефективним страним новцем – папирним новцем (у даљем тексту: ефектива).
2. Пословима из тачке 1. ове одлуке сматрају се: 
1) замена ефективе за девизе у истој валути; 
2) замена девиза за ефективу у истој валути;
3) замена ефективе у једној валути за ефективу у другој валути;
4) замена ефективе у једној валути за девизе у другој валути; 
5) замена девиза у једној валути за ефективу у другој валути;
6) замена оштећене и ваноптицајне ефективе за оптицајну ефективу;
7) приjем ефективе по основима утврђеним законом и другим прописом (донације, хуманитарна помоћ и др.) и одобравање динарске противвредности ове ефективе у корист рачуна банке.
Послови из става 1. ове тачке обављају се у следећим валутама: евро (EUR), швајцарски франак (CHF) и САД долар (USD).
Народна банка Србије прима ефективу као оптицајну по пословима из става 1. одредбе под 1), 3), 4) и 7) ове тачке, односно као ваноптицајну или оштећену по послу из одредбе под 6) тог става (категорије ефективе).
Народна банка Србије је дужна да банкама достави стандардне инструкције за плаћање које садрже називе и бројеве рачуна Народне банке Србије у иностранству. 
3. Послови из тачке 2. став 1. одредбе од 1) до 5) ове одлуке врше се за трансакције код којих вредност предате ефективе, односно девиза уплаћених на девизни рачун Народне банке Србије код кореспондентске банке у иностранству за валуте из става 2. те тачке – износи најмање 10.000 евра (противвредност у другој валути), при чему је минимално паковање предате ефективе пакет новчаница (100 комада).
4. Банка Народној банци Србије – Сектору за послове с готовином (у даљем тексту: Сектор) доставља захтев за замену/предају ефективе, односно замену девиза по пословима из тачке 2. став 1. ове одлуке (у даљем тексту: захтев), и то у електронској форми, а може га доставити и у писменој форми у случају прекида рада електронског система. 
Садржина захтева у електронској форми утврђена је упутством којим се уређује електронска размена података између банака и Народне банке Србије у вези с трезорским пословима, а садржина и форма захтева у писменој форми утврђене су у Прилогу 1.1 – за посао из тачке 2. став 1. одредбе под 1) и 4) ове одлуке и тачке 21. ове одлуке, Прилогу 1.2 – за посао из тачке 2. став 1. одредбе под 2) и 5) ове одлуке, Прилогу 1.3 – за посао из тачке 2. став 1. одредбе под 3) и 6) ове одлуке и Прилогу 1.4 – за посао из тачке 2. став 1. одредба под 7) ове одлуке.
Захтев у писменој форми мора бити оверен печатом и мора га потписати законски представник и заступник банке, односно лице које је за то овлашћено (у даљем тексту: одговорно лице у банци).
Достављањем захтева банка се саглашава да ће, у року од осам радних дана од дана пријема обавештења Народне банке Србије из тачке 17, односно 24. ове одлуке, надокнадити разлике које Народна банка Србије, односно страна банка утврди при обради ефективе, односно да ће надокнадити штету у случајевима из тачке 12. ст. 1. и 2. ове одлуке.
5. Банка доставља посебан захтев за сваки од послова из ове одлуке.
Захтев се може поднети сваког радног дана од 8.30 до 15.00 часова.
Ако банка захтев поднесе после 15.00 часова, сматраће се да захтев није поднет.
Ако је у захтеву као место предаје, односно преузимања ефективе наведено више филијала Народне банке Србије (у даљем тексту: филијале) – датум предаје, односно преузимања ефективе мора бити исти.
Захтев не могу подносити организациони делови банке.
6. Сектор истог радног дана кад је поднет захтев по пословима из тачке 2. став 1. одредбе од 1) до 6) ове одлуке обавештава банку о томе да ли прихвата извршење посла, као и о датуму исплате ефективе за послове за које је та исплата предвиђена.
Обавештење из става 1. ове тачке доставља се на начин прописан упутством из тачке 4. став 2. ове одлуке, а може се доставити и у писменој форми у случају прекида рада електронског система. 
7. Ако Сектор прихвати извршење посла, банка је дужна да преда ефективу или одобри девизе на рачун Народне банке Србије код кореспондентске банке у иностранству у року од два радна дана од дана достављања захтева. 
8. Народна банка Србије прима, односно исплаћује ефективу у филијалама (Прилог 2) – сваког радног дана од 9.00 до 15.30 часова. 
9. Банка је дужна да Сектору достави списак лица у банци која су овлашћена да предају, односно преузимају ефективу (у даљем тексту: овлашћена лица банке), с депонованим потписима и подацима о имену, презимену и јединственом матичном броју грађана за та лица. Овај списак мора бити оверен печатом и мора га потписати одговорно лице у банци.
Банка је дужна да, истовремено с достављањем списка из става 1. ове тачке, податке о овлашћеним лицима банке и њихове депоноване потписе Сектору достави и електронски (мејлом на адресу ovlascena.lica@nbs.rs, на компакт-диску или у електронској форми у складу са упутством из тачке 4. став 2. ове одлуке), заједно с фотографијама ових лица.
О промени овлашћених лица банке, банка је дужна да обавести Сектор на начин из ст. 1 и 2. ове тачке, и то три радна дана пре предаје, односно преузимања ефективе. 
10. Ефективу преузима, односно предаје овлашћено лице банке које је наведено у захтеву и које је дужно да лицу у филијали које је овлашћено да предаје/преузима ефективу (у даљем тексту: овлашћено лице у филијали) на увид дâ личну карту или пасош (личну исправу), ради идентификације. У супротном, Народна банка Србије неће преузети, односно предати ефективу.
11. Народна банка Србије од банке прима оптицајну, оштећену, односно ваноптицајну ефективу – ако није фалсификована и ако су у питању ваноптицајне новчанице чији рок за замену није истекао у складу са ставом 4. ове тачке – према следећим критеријумима:
1) за пријем оптицајне (исправне) ефективе:
– ако је неоштећена,
– ако је зацепљена, с тим да је то зацепљење мање од 8 mm по ширини, 15 mm по дужини и 18 mm по дијагонали (дозвољено је само једно зацепљење), 
– ако је залепљена лепљивом траком која не прелази дужину 10 mm у било ком правцу и која није дебља од 50μм, 
– ако је пресавијена тако да се може исправити руком,
– ако има највише један отвор, с тим да је његова површина мања од 10 mm²;
2) за пријем оштећене ефективе:
– ако је зацепљена, с тим да је то зацепљење једнако или веће од 8 mm по ширини, 15 mm по дужини и 18 mm по дијагонали (новчаница може имати и више зацепљења),
– ако је залепљена лепљивом траком која прелази дужину 10 mm у било ком правцу и/или која је дебља од 50 μm;
– ако је пресавијена и изгужвана тако да се не може исправити руком,
– ако је запрљана услед редовног (регуларног) коришћења;
– ако је дошло до поремећаја у структури папира новчаница услед редовног (регуларног) коришћења који се огледа у губитку његове чврстине и еластичности,
– ако је у мањој мери исписана.
Народна банка Србије неће примати оштећене новчанице које нису наведене у ставу 1. одредба под 2) ове тачке, а нарочито новчанице које су исписане, поливене мастилом, обојене бојом било ког порекла, контаминиране, избледеле у знатној мери, упрљане, лепљиве, натопљене или оштећене ватром, труљењем или хемикалијама; ако постоји уочљив недостатак боје на делу новчанице или на целој новчаници; ако је умрљана упозоравајућом бојом (alert colour) којом се врши хемијска заштита новчаница од крађе, односно којом се новчанице боје у случају насилног отварања паковања новца; ако група новчаница која се предаје има исти шаблон (облик, природу, образац) оштећења; ако недостаје један од видљивих заштитних елемената новчанице или ако је бар један од тих елемената нејасан (нечитак); ако је новчаница са слабостима у структури које резултирају знатним недостатком чврстине; ако недостаје део новчанице већи од 10 mm² и др. 
Као оптицајну ефективу Народна банка Србије од банке прима и ефективу која се повлачи из оптицаја – најкасније 60 дана пре дана тог повлачења. 
Народна банка Србије од банке прима ваноптицајну ефективу најкасније 60 дана пре истека рока за њену замену. 
Роковe из ст. 3. и 4. ове тачке Народна банка Србије рачуна према актима банке емитента о повлачењу ефективе из оптицаја, односно према крајњем року замене ефективе.
Ваноптицајна ефектива која је истовремено и оштећена сматра се, у смислу ове одлуке, ваноптицајном ефективом.
12. Ако при обради ефективе утврди постојање оштећених новчаница из тачке 11. став 2. ове одлуке или процени да су новчанице намерно оштећене – Народна банка Србије може вратити примљене новчанице, у ком случају је банка дужна да јој надокнади штету по основу враћених оштећених новчаница на начин из тачке 17. ст. 1. и 2. ове одлуке. 
Ако страна банка одбије откуп оштећене ефективе или задржи ту ефективу, банка је дужна да Народној банци Србије надокнади штету по основу враћених, односно задржаних оштећених новчаница, на начин из тачке 17. ст. 1. и 2. ове одлуке. 
Народна банка Србије пописује серијске бројеве примљене оштећене ефективе и банка овај попис не може оспоравати.
13. Банка је дужна да, водећи рачуна о томе да лице новчаница буде окренуто према горе, ефективу коју предаје Народној банци Србије пакује по валутама (врсте ефективе), апоенима и категорији – у пакете од по 100 комада новчаница, на које се ставља карика за паковање новчаница. Ови пакети пакују се у свежњеве од по 1.000 комада новчаница (10 пакета исте врсте, апоена и категорије ефективе). 
Свежањ се пакује машином за везивање (унакрсно, траком за везивање новца) или вакуумирањем. 
Новчанице исте врсте, апоена и категорије ефективе којих има мање од 100 комада (рестл) банка пакује на начин предвиђен за паковање пакета. 
Карика за паковање новчаница мора садржати пословно име и седиште банке, назив организационог дела банке у коме је ефектива пакована, врсту и категорију ефективе, апоене, број комада и износ, датум паковања и потпис бројача, односно шифру оператера који обрађује новац. Исправљање података на карици за паковање новчаница није дозвољено.
14. Рестлови, пакети и свежњеви пакују се у аманете. Аманет мора бити спакован тако да вредности буду потпуно безбедне. Ако је аманет потребно везивати – користи се искључиво сигурносна веза. 
На аманету (сигурносна кеса и сл.), односно сигурносној вези (ако је аманет везиван) мора бити уписан непоновљиви серијски број паковања, и то у бар-кôду стандарда CODE 128, при чему прва три карактера бар-кôда морају означавати шифру банке која врши уплату. 
Шифре банака дате су у одлуци којом се одређују јединствени идентификациони бројеви банака за извршавање платних трансакција у земљи.
Аманет садржи једну врсту и категорију ефективе а исте или различите апоене ефективе. 
15. После пријема ефективе, налог – спецификацију за уплату ефективе (Прилог 3), који се израђује у два примерка, овлашћено лице у филијали оверава потписом и печатом и предаје га овлашћеном лицу банке на потпис. 
16. Ако при обради ефективе примљене у складу са овом одлуком утврди разлике (мањак, укључујући и фалсификат, или вишак) – Народна банка Србије петнаестодневно, а по потреби и чешће, сачињава обавештење (у даљем тексту: обавештење о утврђеној разлици), које нарочито садржи: број и датум обавештења о утврђеној разлици, назив филијале у којој је вршена обрада ефективе, пословно име банке, датум предаје ефективе, број документа уплате и редни број аманета, као и врсту, категорију и износ предате ефективе, износ утврђеног мањка или вишка и друге податке.
Обавештење о утврђеној разлици Народна банка Србије доставља банкама на начин прописан упутством из тачке 4. став 2. ове одлуке, а може га доставити и у писменој форми у случају прекида рада електронског система.
17. Банка је дужна да, у року од осам радних дана од дана пријема обавештења о утврђеној разлици, Народној банци Србије надокнади разлику утврђену по основу мањка – у истој валути.
Предаја ефективе у смислу става 1. ове тачке врши се у месту где је банка предала аманет у коме је утврђена разлика из тог става. 
Народна банка Србије дужна је да, у року од осам радних дана од дана достављања обавештења о утврђеној разлици, износ утврђеног вишка преда банци – у истој валути, у Народној банци Србије – Филијали у Београду. 
18. Ако је банка у захтеву тако навела, овлашћено лице банке присуствоваће обради ефективе у Народној банци Србије, изузев за врсте ефективе из тачке 21. ове одлуке.
Сектор обавештава банку о датуму, времену и месту обраде ефективе. 
19. Народна банка Србије исплаћује ефективу банци на основу налога – спецификације за исплату ефективе (Прилог 4), којим се потврђује исправност преузете ефективе. 
После потписивања овлашћеног лица банке на налогу из става 1. ове тачке – Народна банка Србије неће прихватати рекламације банке за исплаћену ефективу.
У случају да овлашћено лице банке, пре преузимања ефективе из става 1. ове тачке, затражи да провери исправност те ефективе (провера аутентичности, врсте и категорије ефективе, апоена и бројне тачности) – та провера врши се у присуству овлашћеног лица Народне банке Србије. 
20. Народна банка Србије одобрава девизни рачун банке код кореспондентске банке у иностранству, односно исплаћује ефективу – у року од два радна дана од дана пријема ефективе у Народној банци Србије, односно од дана одобрења девизног рачуна Народне банке Србије код кореспондентске банке у иностранству.
21. Народна банка Србије с банкама које имају више уговора о обављању мењачких послова закључених са овлашћеним мењачима који мењачке послове обављају у месту седишта банке и више ових уговора закључених са овлашћеним мењачима који мењачке послове обављају ван тог места – поред послова из тачке 2. ове одлуке, обавља и следеће послове:
1) замену ефективе (оптицајне, ваноптицајне и оштећене) за девизе у истој валути – за следеће валуте:
– аустралијски долар (AUD),
– канадски долар (CAD),
– данску круну (DKK),
– јапански јен (JPY),
– норвешку круну (NOK),
– шведску круну (SEK),
– фунту стерлинга (GBP);
2) замену ефективе (оптицајне, ваноптицајне и оштећене) у једној валути за девизе у еврима, за следеће валуте:
– кувајтски динар (KWD),
– хрватску куну (HRK),
– чешку круну (CZK),
– мађарску форинту (HUF),
– конвертибилну марку (BAM),
– пољски злот (PLN).
22. Изузетно од тачке 8. ове одлуке, Народна банка Србије ефективу из тачке 21. ове одлуке прима од банака према следећој динамици:
– недељно, средом и четвртком – оптицајну ефективу спаковану у свежњеве (1.000 комада);
– тромесечно, последње среде и четвртка последњег месеца календарског тромесечја – оптицајне, ваноптицајне и оштећене новчанице ефективе спаковане у свежњеве (1.000 комада) или пакете (100 комада).
23. Ефективу из тачке 21. ове одлуке банка пакује у складу с тач. 13. и 14. ове одлуке и Народној банци Србије предаје аманет као сигурносну кесу. 
24. Ако од стране банке прими обавештење да је у пошиљци ефективе из тачке 21. ове одлуке утврђена разлика (мањак, укључујући и фалсификат, или вишак) – Народна банка Србије сачињава обавештење (обавештење о разлици коју је утврдила страна банка), које нарочито садржи: број и датум тог обавештења, назив стране банке која је утврдила разлику, износ утврђеног мањка/вишка по врстама и категоријама ефективе (с посебно назначеним износом мањка по основу фалсификата и серијским бројевима новчаница фалсификата), остале податке о утврђеном мањку/вишку и друге податке. 
Банка је дужна да, у року од осам радних дана од дана пријема обавештења о разлици коју је утврдила страна банка, на рачун Народне банке Србије код кореспондентске банке у иностранству уплати разлику утврђену по основу мањка, увећану за износ законске затезне камате почев од дана одобрења девизног рачуна банке код кореспондентске банке у иностранству, и то у истој валути или одговарајућој противвредности те валуте у еврима према средњем курсу из курсне листе Народне банке Србије која важи на дан уплате, као и да доказ о томе достави Сектору.
У случају да страна банка одбије откуп оштећене ефективе из тачке 21. ове одлуке или задржи ту ефективу – банка је дужна да Народној банци Србије надокнади штету на начин из става 2. ове тачке.
У случају да страна банка утврди вишак у пошиљци ефективе из тачке 21. ове одлуке, Народна банка Србије ће, за износ вишка, одобрити банци њен девизни рачун у року од осам радних дана од дана пријема обавештења банке, које садржи инструкцију о одобрењу девизног рачуна код кореспондентске банке у иностранству, по цени (по валутама) коју Народна банка Србије постиже на страном тржишту при продаји ефективе.
Обавештење о разлици коју је утврдила страна банка Народна банка Србије доставља банкама на начин прописан упутством из тачке 4. став 2. ове одлуке, а може га доставити и у писменој форми у случају прекида рада електронског система. 
25. По пословима из тачке 2. став 1. одредбе под 1), 2) и 6) ове одлуке, накнаде се обрачунавају и наплаћују у складу са одлуком којом се утврђује јединствена тарифа по којој Народна банка Србије наплаћује накнаду за извршене услуге.
По пословима из тачке 2. став 1. одредбе под 3), 4) и 5) ове одлуке, накнада се утврђује применом куповног, односно продајног курса за ефективни страни новац, односно за девизе из курсне листе Народне банке Србије која важи на дан предаје ефективе, односно на дан одобрења девизног рачуна Народне банке Србије у иностранству. 
По пословима из тачке 21. ове одлуке примењују се цене (по валутама) које Народна банка Србије постиже при продаји ефективе на страном тржишту и које објављује на својој интернет страници.
26. Радним данима, у смислу ове одлуке, не сматрају се дани викенда, дани празника у смислу прописа којим се уређују државни и други празници у Републици Србији, као ни нерадни дани у земљама матичне валуте. 
27. Прилози из ове одлуке одштампани су уз ту одлуку и њен су саставни део.
28. Даном ступањa на снагу ове одлуке престаје да важи Одлука о начину обављања послова у вези са ефективним страним новцем између Народне банке Србије и банака („Службени гласник РС”, бр. 27/09, 107/09 и 3/10 – исправка). 
29. Ова одлука објављује се у „Службеном гласнику Републике Србије” и ступа на снагу 1. септембра 2015. године. 
ИО НБС број 44
У Београду, 11. јуна 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.
 

Прилог 1.1 - Захтев за замену ефективе за девизе

Прилог 1.2 - Захтев за замену девиза за ефективу

Прилог 1.3 - Захтев за замену ефективе за ефективу

Прилог 1.4 - Захтев за предају ефективе по законском основу

Прилог 2 - Списак филијала Народне банке Србије у којима Народна банка Србије прима и исплаћује ефективу

Прилог 3 - Налог - спецификација за уплату ефективе

Прилог 4 - Налог - спецификација за испалту ефективе