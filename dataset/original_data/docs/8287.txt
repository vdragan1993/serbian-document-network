Ha основу члана 89. став 3. Закона о социјалној заштити („Службени гласник PC”, број 24/11) и члана 42. став 1. Закона о Влади („Службени гласник PC”, бр. 55/05, 71/05 – исправка, 101/07, 65/08 и 16/11),
Влада доноси
 
 

УРЕДБУ
о примањима и приходима који су од утицаја на остваривање права на новчану социјалну помоћ

"Службени 
	гласник РС", број 36 од 27. маја 2011.
 
 
Садржина уредбе
 
Члан 1.
Овом уредбом ближе се прописује врста примања и прихода који чине просечан месечни приход појединца, односно породице, начин утврђивања висине примања и прихода који су од утицаја на остваривање права на новчану социјалну помоћ и примања и приходи који се не узимају у обзир приликом остваривања права на новчану социјалну помоћ.
За остваривање права на новчану социјалну помоћ узимају се у обзир новчана примања и приходи појединца и породице остварени током три месеца који претходе месецу у коме је поднет захтев за новчану социјалну помоћ.
 
Примања и приходи
 
Члан 2.
За остваривање права на новчану социјалну помоћ узимају се у обзир следећа примања и приходи појединца и породице:
1) примања и приходи који се остварују у месечним износима и то приход по основу радног односа, односно зарада, плата или накнада зараде, повремених и привремених послова и уговора о делу, пензија, инвалиднина и друга примања по прописима о правима из борачко-инвалидске заштите;
2) приход од пољопривредне делатности;
3) приход по основу обављања самосталне делатности;
4) накнада за време незапослености;
5) отпремнина у случају престанка потребе за радом запослених услед технолошких, економских или организационих промена и накнада по основу социјалних програма;
6) приход од издавања у закуп непокретне имовине;
7) приход од имовинских права на који се плаћа порез;
8) улози дати на штедњу и готов новац;
9) приход који ce утврђује налазом и мишљењем центра за социјални рад у складу са законом;
10) приход од законског издржавања и издржавања по другом правном основу.
 
Начин утврђивања висине примања и прихода
 
Члан 3.
Приходи и примања из члана 2. тач. 1), 4), 6), 9) и 10) ове уредбе утврђују ce y висини просечног месечног прихода, оствареног у три месеца која претходе месецу у коме је поднет захтев.
Изузетно од става 1. овог члана, ако нема прихода за сва три месеца, приходи и примања који се остварују у месечном износу по основу радног односа, односно зарада, плата или накнада зараде, пензија, инвалиднина и друга примања по прописима о правима из борачко-инвалидске заштите и приход по основу накнаде за време незапослености – утврђују ce y висини прихода оствареног у једном месецу или просека оствареног у два месеца.
 
Члан 4.
Приход од пољопривредне делатности из члана 2. тачка 2) ове уредбе утврђује ce y висини катастарског прихода за три месеца која претходе месецу у коме је поднет захтев, и то тако што се годишњи катастарски приход подели са дванаест.
 
Члан 5.
Приход по основу обављања самосталне делатности из члана 2. тачка 3) ове уредбе утврђује ce y висини износа који служи као основица за oбрачунавање доприноса за пензијско и инвалидско осигурање у текућој години.
 
Члан 6.
Приход по основу отпремнина у случају престанка потребе за радом запослених услед технолошких, економских или организационих промена и накнада по основу социјалних програма из члана 2. тачка 5) ове уредбе, остварен у току 12 месеци пре подношења захтева, од утицаја је на остваривање права на новчану социјалну помоћ, осим ако је протекао период за који се појединац, односно породица сматра материјално обезбеђеном.
Период за који се појединац, односно породица сматра материјално обезбеђеном израчунава се дељењем прихода по основу отпремнина у случају престанка потребе за радом запослених услед технолошких, економских или организационих промена и накнада по основу социјалних програма са припадајућим износом новчане социјалне помоћи у моменту подношења захтева.
 
Члан 7.
Примања и приходи које чине улози дати на штедњу и готов новац из члана 2. тачка 8) ове уредбе израчунавају се тако што се улози дати на штедњу и готов новац подели са припадајућим износом новчане социјалне помоћи у моменту подношења захтева и утврди број месеци за које се појединац, односно породица има сматрати материјално обезбеђеном.
 
Члан 8.
За лица у радном односу приходи из радног односа узимају се у оствареном износу, а најмање у висини минималне зараде.
 
Члан 9.
Примања и приходи појединца, односно породице, утврђени у складу са чл. 2, 7. и 8. ове уредбе умањују се за износ законског издржавања лица која не живе у породици.
 
Члан 10.
Приход породице, односно појединца, остварен продајом имовине, по основу отпремнина у случају престанка потребе за радом запослених услед технолошких, економских или организационих промена и накнада по основу социјалних програма и улога датих на штедњу и готов новац, умањује се за износ трошкова лечења члана породице.
 
Примања и приходи који се не узимају у обзир
 
Члан 11.
Приликом остваривања права на новчану социјалну помоћ не узимају се у обзир следећа примања и приходи:
1) дечији додатак;
2) родитељски додатак;
3) додатак за помоћ и негу другог лица, остварен по било ком основу;
4) увећан додатак за помоћ и негу другог лица;
5) накнаде за телесно оштећење;
6) акције без накнаде;
7) примања по основу ученичког и студентског стандарда;
8) отпремнине за одлазак у пензију;
9) примања по основу награда;
10) примања по основу накнаде штете, осим накнаде штете у виду ренте;
11) новчана помоћ за оспособљавање, преквалификацију и доквалификацију, обуку и припрему запошљавања;
12) повремене помоћи намењене заштити животног стандарда одређених категорија грађана.
 
Члан 12.
Примања и приходи из члана 2. тач. 1), 3), 4) и 10) ове уредбе остварени у претходна три месеца неће се узимати у обзир уколико у моменту подношења захтева за новчану социјалну помоћ више не постоји основ за остваривање тих примања и прихода, а престао је да постоји без кривице корисника.
 
Завршна одредба
 
Члан 13.
Ова уредба ступа на снагу наредног дана од дана објављивања у„Службеном гласнику Републике Србије”.
 
05 број 110-3797/2011
У Београду, 26. маја 2011. године

Влада
Председник,
др 
	Мирко Цветковић, с.р.