Ha основу члана 47. став 1. Закона о културним добрима („Службени гласник PC”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник PC”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси
 
ОДЛУКУ
о утврђивању млина у селу Дебелица за споменик културе

	"Службени гласник РС", број 63 од 19. јула 2013.
 
1. Млин у селу Дебелица утврђује се за споменик културе.
2. Млин у селу Дебелица (у даљем тексту: споменик културе) налази се на територији општине Књажевац, у селу Дебелица, у приватној својини, на катастарској парцели број 2422 КО Дебелица, у приватној својини.
Споменик културе је саграђен у првој половини 20. века, 1924–1926. године, према пројекту чешке фирме „JOS. PROKOPA SYNOVÉ” – PARDUBICE, који је наручио Никола Божиновић, а који се већ бавио млинарством. Млин је подигнут на прилазу села, на десној обали реке Тимок (који га дели од села), окружен складишним и стамбеним објектима. Млин, стилски, има обележја градње индустријских објеката из времена развоја индустрије и представља један од најстаријих индустријских објеката у Књажевачкој општини. Машине у млину су оригиналне.
Сложени систем цеви, који је од дрвета, машине за просејавање, мерење, транспорт, функционишу и данас, осим машинског дела (ротора), који је покретала вода, а који данас покреће струја. Стару и аутентичну производну линију за млевење житарица вишеетажног Дебеличког млина чине машине и машински склопови реномираног чешког произвођача машина за млинску индустрију „JOS. PROKOPA SYNOVÉ” – PARDUBICE. Taj тим вишеетажног машинског млина са аутентичном производном линијом је један од малог броја који је функционално и оригинално сачуван код нас. Сходно томе, та потпуно сачувана стара аутентична производна линија је јединствена и као таква има неоспоран значај за историју технике и њену употребу на тлу наше земље. Посебну вредност елемената који чине производни процес Дебеличког млина осим аутентичности и функционалности, чини перманентан рад до данашњег дана.
Објекат је вишеетажни, спратности П+3, зидан опеком у масивном конструктивном систему, малтерисан и бојен. Правоугаоне је основе са улазом на источној страни. Све међуспратне и кровна конструкција направљене су од дрвета. Међуспратне конструкције су од тавањаче, које се ослањају на ободне зидове и на подвлаке, по средини распона. Подвлаке се даље ослањају на два вишеетажна дрвена стуба. Кров је двоводни са нагибима у правцу подужних страна, покривен фалцованим црепом. Унутрашња комуникација по етажама обавља се преко једнокраких дрвених степеништа. Са јужне стране у виду анекса је машински део са ротором који је покретала вода, a ca западне стране складишни објекат. Вода за покретање млина, доведена је вадом која је била дужине око 1 km. Данас се за покретање млина користи електрична енергија. У комплексу млина је више складишних објеката, као три куће из 1929, 1931. и 1933. године које су припадале Николиним синовима. Куће су градског типа са елементима у духу академизма и сецесије. Прве две куће су спратне (П+1), са истакнутим пиластрима и флоралним елементима изнад прозорских отвора, а трећа је приземна са геометријским елементима на фасади. Остали објекти у оквиру комплекса (економски објекти у саставу кућа) су у духу народног градитељства.
Споменик културе поред градитељских карактеристика, са обележјима градње индустријских објеката, са сачуваним оригиналним машинама и склоповима, представља и материјални документ развоја индустрије у Србији.
3. Заштићена околина споменика културе обухвата катастарске парцеле број: 2137, 2138, 2139/4, 2141, 2151, 2155/1, 2155/2, 2155/3, 2156, 2157/1, 2157/4, 2418/1, 2418/2, 2418/3, 2419, 2420, 2421, 2423/1, 2423/2, 2423/3, 2424, 2425, 2427, 2428, 2429, 2430, 2431, 2436, 2527, 4132/1, 4132/2, 4133, 4134, 4135/1, 4135/2, 4136, 4137/1, 4137/2, 4137/3, 4137/4, 10360 и 10363, КО Дебелица, у приватној својини.
4. Утврђују се следеће мере заштите споменика културе:
1) очување изворног изгледа, хоризонталног и вертикалног габарита, конструктивних елемената архитектуре, оригиналних материјала и функционалних карактеристика;
2) забрана градње, надградње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе;
3) забрана просипања, одлагања и привременог или трајног депоновања отпадних и штетних материја (шута, смећа, хемијских, агресивних, експлозивних, отровних и радиоактивних) у споменику културе;
4) редовно одржавање, праћење стања и поправка машинских инсталација и транспортног система млина;
5) хортикултурно уређење, редовно обнављање и одржавање, вегетације, као и комунално опремање и одржавање.
5. Утврђују се следеће мере заштите заштићене околине споменика културе:
1) забрана градње или постављања објеката трајног или привременог карактера, који својом архитектуром, габаритом или висином могу угрозити споменик културе;
2) забрана просипања, одлагања и привременог или трајног депоновања отпадних и штетних материја (шута, смећа, хемијских, агресивних, експлозивних, отровних и радиоактивних) у заштићеној околини споменика културе;
3) хортикултурно уређење, редовно обнављање и одржавање вегетације, као и комунално опремање и одржавање.
6. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 633-5940/2013
У Бeoгрaду, 16. јула 2013. године
Влада
Председник, 
Ивица Дачић, 
	с.р.