ЗАКОН

о задужењу


Србије и


Црне


Горе код


Међународног 
удружења за развој  (Приватизација 
и реструктурирање банака и 
Пројекат 
техничке помоћи предузећима)

"Службени лист СЦГ", број 27 од 20. јуна 2003.

 

 

Члан
1.

Србија и Црна Гора
задужиће се, у своје име, а за рачун Републике Србије, износом који је једнак
противвредности осам милиона четири стотине хиљада специјалних права вучења
(8,4 милиона SDR) код Међународног удружења за развој, ради финансијске подршке
привредном и банкарском сектору у Републици Србији. У тренутку започињања
преговора о задужењу, износ изражен у SDR је представљао противвредност 11
милиона USD.

 

Члан
2.

Задужење из члана 1.
овог закона извршава се закључењем Споразума о кредиту за развој (Приватизација
и реструктурирање банака и Пројекат техничке помоћи предузећима) између
Међународног удружења за развој, као зајмодавца, и Србије и Црне Горе, као
зајмопримца, коју заступа Савет министара.

Србија и Црна Гора
се обавезује да са Републиком Србијом, у року од 30 дана од ступања на снагу
овога закона, закључи уговор о преносу средстава кредита.

 

Члан
3.

Ради коришћења
средстава из члана 1. овог закона, Србија и Црна Гора отвара два посебна рачуна
код неке комерцијалне банке (специјални рачуни) за Део А и Део Б Пројекта
специфицираног у Додатку 2 Споразума о кредиту из члана 2. став 1. овог закона,
под условима и на начин прихватљив за Међународно удружење за развој, на којима
се средства исказују у еврима – по курсу на дан уплате тих средстава, са
искључивом наменом коришћења средстава зајма за потребе корисника кредита.

 

Члан
4.

Међународно удружење
за развој, у складу са одредбама одељка 2.02. (ц) Споразума о кредиту из члана
2. став 1. овог закона, на датум ефективности кредита умањује износ средстава
из члана 1. овог закона за износ до тада повучене главнице аванса и уговорених
трошкова.

Међународно удружење
за развој уплаћује Србији и Црној Гори средства из члана 1. овог закона,
умањена на начин описан у ставу 1. овог члана, на рачуне из члана 3. овог
закона у еврима.

 

Члан
5.

Ради измиривања
обавеза из овог закона, Република Србија је дужна да обезбеђује средства за
уредну отплату обавеза по Споразуму о развојном кредиту из члана 2. став 1, а у
складу са уговором о преносу средстава кредита из члана 2. став 2. овог закона.

Као инструмент
обезбеђења Република Србија ће, у року од 30 дана од дана ступања на снагу овог
закона, дати Србији и Црној Гори контрагаранцију за уредно измиривање обавеза
из овог закона.

Средства из става 1.
овог члана Република Србија преноси на посебан рачун Србије и Црне Горе отворен
код Народне банке Србије, са искључивом наменом отплате обавеза из овог закона.

 

Члан
6.

Србија и Црна Гора
измириваће обавезе према Међународном удружењу за развој по основу средстава из
члана 5. овог закона.

 

Члан
7.

Зајмопримац
отплаћује обавезе из овог закона у року од 20 година, почев од 1. маја 2013.
године до 1. новембра 2022. године, и то у полугодишњим ратама (1. маја и 1.
новембра сваке године), с тим да свака рата износи 5% износа из члана 1. овог
закона.

 

Члан
8.

Зајмопримац се
обавезује да Међународном удружењу за развој плаћа трошкове у складу са
споразумом из члана 2. овог закона, с тим да Република Србија обезбеђује
средства и преноси их на посебан рачун Србије и Црне Горе из члана 5. овог
закона.

Трошкови из става 1.
овог члана плаћају се полугодишње (1. маја и 1. новембра сваке године), почев
од дана када Међународно удружење за развој потврди ратификационе документе.

 

Члан
9.

Курсне разлике које
могу настати у вези са измиривањем обавеза у смислу овог закона сноси Република
Србија.

 

Члан
10.

Народна банка Србије
наплаћује од Републике Србије трошкове за трансфер средстава за отплату обавеза
Међународном удружењу за развој, као и провизију за услуге које пружа у смислу
овог закона.

 

Члан
11.

Овај закон ступа на
снагу наредног дана од дана објављивања у "Службеном листу СЦГ".