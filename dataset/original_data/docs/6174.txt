На основу члана 42. став 6. Закона о подстицајима у пољопривреди и руралном развоју („Службени гласник РС”, бр. 10/13 и 142/14), 
Министар пољопривреде и заштите животне средине доноси
 
ПРАВИЛНИК 
о коришћењу подстицаја за спровођење научноистраживачких, развојних и иновативних пројеката кроз мере и акције подршке промотивним активностима у пољопривреди 
"Службени гласник РС", број 70 од 12. августа 
				2015.
 
Члан 1.
Овим правилником ближе се прописују услови и начин спровођењa научноистраживачких, развојних и иновативних пројеката у пољопривреди кроз мере и акције подршке промотивним активностима у пољопривреди и руралном развоју (у даљем тексту: подстицаји).
Члан 2.
Подстицаји обухватају:
1) подстицај за организацију научно-стручних скупова, семинара, радионица, трибина и предавања у области пољопривреде и руралног развоја, који се одржавају на територији Републике Србије;
2) подстицај за организацију привредних манифестација, сајмова и изложби, укључујући и изложбе културне баштине, у области пољопривреде и руралног развоја, на територији Републике Србије;
3) подстицај за учешће, односно излагање сопствених пољопривредних и прехрамбених производа на домаћим и међународним привредним манифестацијама, сајмовима и изложбама у области пољопривреде и руралног развоја.
Члан 3.
Подстицаји из члана 2. тачка 1) овог правилника намењени су за покриће трошкова:
1) закупа излагачког простора;
2) ангажовања консултаната; 
3) израде дизајна и штампања промотивног материјала.
Подстицаји из члана 2. тачка 2) овог правилника намењени су за покриће трошкова:
1) закупа излагачког простора са основним техничким услугама;
2) изградње, односно закупa штанда;
3) закупа бине, озвучења и осветљења;
4) израде дизајна и штампања промотивног материјала;
5) оглашавања у штампаним и електронским медијима.
Подстицаји из члана 2. тачка 3) овог правилника намењени су за покриће трошкова:
1) закупа излагачког простора са основним техничким услугама;
2) изградње, односно закупа штанда.
Подстицаји из ст. 1–3. овог члана не обухватају: 
1) порезе укључујући порез на додату вредност; 
2) царинске, увозне и административне таксе, као и накнаде за потребне сагласности од државних институција и јавних предузећа; 
3) трошкове банкарске провизије, трошкове јемства и слично; 
4) трошкове превоза, монтаже, обезбеђења робе и услуга и друге оперативне трошкове; 
5) накнаду за сопствени рад и материјал подносиоца захтева;
6) набавку предмета захтева путем лизинга, цесије, компензације, асигнације или на други начин који представља гашењe обавезе путем пребијања дугова.
Члан 4.
Право на коришћење подстицаја остварује:
1) физичко лице – носилац комерцијалног породичног пољопривредног газдинства;
2) предузетник;
3) научноистраживачка установа.
Физичко лице – носилац комерцијалног породичног пољопривредног газдинства, односно предузетник, остварује право на подстицаје ако је уписан у Регистар пољопривредних газдинстава и налази се у активном статусу и ако је члан удружења пољопривредних произвођача, односно члан земљорадничке задруге, које је основано у претходној години у односу на годину у којој се подноси захтев.
Члан 5.
Подстицаје може да оствари лице из члана 4. овог правилника ако: 
1) је предмет подстицаја у потпуности реализован у периоду од 1. октобра претходне календарске године до 30. септембра текуће календарске године, при чему се под реализацијом у смислу овог правилника сматра извршење свих радњи везаних за набавку предмета подстицаја (закључење уговора, промет робе и услуга, издавање докумената који прате робу и услуге, преузимање робе, исплата цене у потпуности и др.), као и стављање у функцију у складу са наменом;
2) нема евидентираних доспелих неизмирених дуговања према министарству надлежном за послове пољопривреде (у даљем тексту: Министарство), по основу раније остварених подстицаја, субвенција и кредита; 
3) за предмет подстицаја за који подноси захтев не користи подстицаје по неком другом основу (субвенције, подстицаји, донације), односно ако предмет подстицаја није предмет другог поступка за коришћење подстицаја; 
4) је измирило доспеле обавезе по основу јавних прихода; 
5) добављач и подносилац захтева не представљају повезана лица у смислу закона којим се уређују јавне набавке. 
Члан 6.
За исту промотивну активност у оквиру подстицаја из члана 2. тач. 1) и 2) овог правилника право на подстицаје може да оствари само један корисник у року за реализацију предмета подстицаја из члана 5. тачка 1) овог правилника.
Ако је за исту промотивну активност из става 1. овог члана поднето више захтева, право на подстицај остварује подносилац који је раније поднео захтев, а ако су захтеви поднети у исто време, право на подстицај остварује подносилац чији је захтев раније примљен у Министарству пољопривреде и заштите животне средине – Управи за аграрна плаћања (у даљем тексту: Управа).
Члан 7.
Поступак за остваривање права на подстицаје покреће се по захтеву лица из члана 4. овог правилника, у складу са законом којим се уређују подстицаји у пољопривреди и руралном развоју.
Захтев из става 1. овог члана нарочито садржи:
1) податке о подносиоцу:
(1) име и презиме односно пословно име подносиоца захтева,
(2) адреса пребивалишта односно седишта (општина, место, улица и број),
(3) ЈМБГ подносиоца захтева (за физичка лица као и за овлашћена/одговорна лица),
(4) број пољопривредног газдинства,
(5) матични број (за научноистраживачке установе, односно предузетнике),
(6) порески идентификациони број – ПИБ,
(7) број наменског, односно жиро рачуна и назив банке,
(8) број телефона/факса;
2) податке о промотивним активностима за које се траже подстицаји:
(1) врста промотивних активности из члана 2. овог правилника (организација научно-стручних скупова, семинара, радионица, трибина, предавања, привредних манифестација, сајмова и изложби и учешће односно излагање производа на привредним манифестацијама, сајмовима и изложбама),
(2) спецификација трошкова у складу са чланом 3. овог правилника, у којој су појединачно, за сваки трошак, наведени: број и датум издавања рачуна односно закључења уговора; добављач (назив и седиште издаваоца рачуна односно друге уговорне стране); број и датум издавања документа којим је извршено плаћање (потврда о преносу средстава или извод, оверени од стране банке односно фискални исечак) и износ у РСД без ПДВ, као и укупан износ трошкова у РСД без ПДВ;
3) место и датум подношења захтева, својеручни потпис односно овера подносиоца захтева.
Захтев за остваривање права на подстицаје се подноси писаним путем Управи за сваку календарску годину најкасније до 30. септембра текуће календарске године. Образац захтева објављује се на званичној интернет страници Министарства. 
Подносилац захтева може да оствари право на подстицаје подношењем само једног захтева у року из члана 5. тачка 1) овог правилника, с тим да захтевом може да обухвати један или више подстицаја из члана 2. овог правилника.
Члан 8.
Уз захтев из члана 7. овог правилника доставља се следећа документација: 
1) уверење о измиреним доспелим обавезама по основу јавних прихода, издато од стране надлежне пореске управе, којe је издатo најкасније три месеца до дана подношења захтева; 
2) уверење о измиреним доспелим обавезама по основу јавних прихода, издато од стране надлежног органа јединице локалне самоуправе, којe је издатo најкасније три месеца до дана подношења захтева; 
3) рачун за трошкове из члана 3. овог правилника, издат у периоду од 1. октобра претходне календарске године до 30. септембра текуће календарске године, а који гласи на подносиоца захтева; 
4) отпремница за трошкове из члана 3. овог правилника, за које је утврђена обавеза издавања отпремнице у складу са посебним прописима; 
5) доказ о извршеном плаћању трошкова из члана 3. овог правилника, и то: потврда о преносу средстава или извод, оверени од стране банке, а у случају када је физичко лице извршило готовинско или плаћање картицом може се доставити само фискални исечак; 
6) потврда надлежног органа јединице локалне самоуправе према месту пребивалишта, односно седишта подносиоца захтева да за предмет подстицаја из захтева не користи подстицаје по неком другом основу (субвенције, подстицаји, донације), односно да исти предмет подстицаја није предмет другог поступка за коришћење подстицаја, којa је издатa најкасније три месеца до дана подношења захтева; 
7) ако подносилац захтева има пребивалиште, односно седиште на територији аутономне покрајине подноси и потврду надлежног покрајинског органа да за предмет подстицаја из захтева не користи подстицаје по неком другом основу (субвенције, подстицаји, донације), односно да исти предмет подстицаја није предмет другог поступка за коришћење подстицаја, којa је издатa најкасније три месеца до дана подношења захтева.
Члан 9.
Подносилац захтева из члана 4. став 1. тач. 2) и 3) овог правилника, поред документације из члана 8. овог правилника, уз захтев подноси и извод из одговарaјућег регистра, у складу са прописима којима се уређује регистрација тог лица, који је издат најкасније три месеца до дана подношења захтева.
Када је подносилац захтева физичко лице – носилац комерцијалног породичног пољопривредног газдинства, поред документације из члана 8. овог правилника, уз захтев се подноси и потврда о чланству у удружењу произвођача пољопривредних производа, односно о чланству у земљорадничкој задрузи.
Члан 10.
За намену подстицаја из члана 3. став 1. тачка 2) овог правилника, поред документације из чл. 8. и 9. овог правилника уз захтев се подноси и уговор о ангажовању консултанта.
За подстицај из члана 2. тач. 2) и 3) овог правилника, поред документације из чл. 8. и 9. овог правилника уз захтев се подноси и потврда надлежног органа о одржавању привредне манифестације, односно сајма, односно изложбе, у складу са прописима који уређују организацију привредних изложби.
За подстицај из члана 2. тачка 3) овог правилника, поред документације из чл. 8. и 9. овог правилника, уз захтев се подноси и потврда организатора о учешћу подносиоца захтева на привредној манифестацији, односно сајму, односно изложби. 
Када је предмет подстицаја намењен за покривања трошкова закупа из члана 3. овог правилника, поред документације из чл. 8. и 9. овог правилника уз захтев се подноси и уговор о закупу.
Члан 11.
Документа која се достављају уз захтев за коришћење подстицаја треба да гласе на подносиоца захтева и прилажу се у оригиналу или овереној копији. 
Документа на страном језику треба да буду преведена на српски језик од стране овлашћеног судског тумача.
Члан 12.
Управа врши административну обраду захтева, провером података из захтева, документације приложене уз захтев, као и службених евиденција. 
Приликом административне обраде захтева Управа може тражити и достављање додатне документације у циљу утврђивања испуњености услова за остваривање права на подстицаје. 
Члан 13.
Подстицаји се утврђују у процентуалном износу од 100% oд вредности реализованих трошкова из члана 3. ст. 1–3. овог правилника, умањени за износ средстава на име пореза на додату вредност, у складу са пoсeбним прописом којим се уређује расподела подстицаја у пољопривреди и руралном развоју. 
За подстицај из члана 3. став 1. тач. 1) и 3) и став 2. овог правилника највиши укупни износ подстицаја по подносиоцу захтева је 300.000 динара.
За подстицај из члана 3. став 3. овог правилника највиши укупни износ по подносиоцу захтева је 80.000 динара.
За подстицај из члана 3. став 1. тач. 2) овог правилника највиши укупни износ подстицаја по подносиоцу захтева је 30.000 динара.
Члан 14.
Подстицаји сe исплaћуjу на основу решења Управе, по редоследу подношења захтева, а дo износа финансијских средстава утврђеног посебним прописом којим се уређује расподела подстицаја у пољопривреди и руралном развоју. 
Ако је више захтева поднето у исто време, редослед исплате подстицаја одређује се према времену пријема захтева у Управи.
Члан 15.
Изузетно од члана 5. тачка 1) и члана 7. став 3. овог правилника, у 2015. години, рок за реализацију предмета подстицаја, односно рок за подношење захтева, је до 15. новембра 2015. године. 
Члан 16.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00159/2015-09
У Београду, 30. јула 2015. године
Министар,
проф. др Снежана Богосављевић Бошковић, с.р.