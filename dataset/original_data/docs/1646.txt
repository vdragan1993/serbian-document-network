На основу члана 67. став 3. Закона о извршењу и обезбеђењу („Службени гласник РС”, број 31/11), 
	
Министар правде доноси
 
ПРАВИЛНИК
о јединственом регистру правних субјеката уписаних у књигу извршних дужника

"Службени гласник РС", број 77 од 14. октобра 
	2011.
 
Члан 1.
Овим правилником прописује се вођење јединственог регистра правних субјеката уписаних у књигу извршних дужника за територију Републике Србије (у даљем тексту: Регистар).
Члан 2.
Регистар води Министарство правде (у даљем тексту: Министарство) у облику јавне електронске базе података и објављује га на веб-страници.
У Регистар се уписују подаци из књиге извршних дужника коју воде основни и привредни судови (у даљем тексту: суд), а односе се на упис, промену или брисање у Регистру.
Члан 3.
Пријава за упис садржи: назив суда; број из књиге извршних дужника (у даљем тексту: ИКД број); датум уписа у ИКД суда; име физичког односно назив правног лица – извршног дужника; ЈМБГ, односно матични број правног лица извршног дужника; адресу пребивалишта, односно седишта извршног дужника; број извршног предмета; датум доношења решења о упису у ИКД суда; датум доношења и правноснажности решења о упису у ИКД суда; датум предаје изјаве дужника да поседује, односно не поседује имовину; датум сачињавања записника; податак да дужник није предао изјаву по налогу суда; име подносиоца пријаве; датум генерисања пријаве у суду и лично име овлашћеног лица у суду. 
	
Пријава за упис правног субјекта у Регистар подноси се у штампаном или електронском облику, на обрасцу који је одштампан уз овај правилник и чини његов саставни део. 
	
Члан 4.
У Регистар се уписује правни субјект уписан у књигу извршних дужника који је:
– предао изјаву о имовини са пописом имовине;
– предао изјаву да не поседује имовину, односно
– није поступио по налогу суда за предају писмене изјаве о имовини.
Члан 5.
Упис у Регистар врши се након извршеног уписа правног субјекта у књигу извршних дужника.
Пријаву за упис у Регистар, Министарству доставља суд који је извршио упис правног субјекта у књигу извршних дужника, у року од три дана од дана извршеног уписа у књигу извршних дужника. Уз пријаву за упис доставља се и примерак правноснажног решења о упису у књигу извршних дужника.
Ако се подаци уписани у књигу извршних дужника разликују од података садржаних у решењу из става 2. овог члана, Министарство пријаву за упис у Регистар, са прилозима враћа суду, ради усаглашавања и исправке података.
Члан 6. 
Брисање правног субјекта из Регистра или промена података у Регистру врши се на основу извршене промене или брисања у књизи извршних дужника.
Пријава за упис промене података у Регистру или за брисање правног субјекта из Регистра подноси се на начин прописан овим правилником за подношење пријаве за упис правног субјекта у Регистар.
Члан 7.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-44/2011-05
У Београду, 27. септембра 2011. године
Министар,

Снежана Маловић, с. р.