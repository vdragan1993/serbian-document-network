На основу члана 123. тачка 3. Устава Републике Србије, а у вези са Законом о буџетском систему („Службени гласник РС”, бр. 54/09 и 73/10) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси
 
 
УРЕДБУ
о репрограмирању дугорочних кредита датих за финансирање регистрованих пољопривредних газдинстава у циљу подстицања развоја пољопривредне производње


	"Службени гласник РС", број 102 од 30. децембра 2010.
 
Члан 1.
Овом уредбом уређују се услови и начин репрограмирања по одобреним дугорочним кредитима датим за финансирање регистрованих пољопривредних газдинстава физичким и правним лицима, у циљу подстицања пољопривредне производње, по Уредби о утврђивању Програма мера за дугорочно кредитирање пољопривредне и прехрамбене производње за 2008. годину („Службени гласник РС”, бр. 31/08 и 44/08), Уредби о утврђивању Програма мера за кредитирање пољопривредне производње у 2009. години („Службени гласник РС”, бр. 18/09, 21/09, 43/09, 49/09 и 77/09) и Уредби о утврђивању Програма мера за дугорочно кредитирање пољопривредне производње у 2010. и 2011. години („Службени гласник РС”, бр. 6/10 и 15/10). 
				
Члан 2.
Основицу за репрограмирање кредита из члана 1. ове уредбе представља књиговодствено стање дуга – главница, који је одобрен из средстава пословних банака.
Члан 3.
Репрограмирање кредита из члана 1. ове уредбе уређује се на предлог банке која је одобрила кредит.
Члан 4.
Захтев за репрограмирање дугорочног кредита корисник кредита подноси пословној банци која је одобрила кредит.
Члан 5.
Рок отплате кредита одобрених по Уредби о утврђивању Програма мера за дугорочно кредитирање пољопривредне и прехрамбене производње за 2008. годину („Службени гласник РС”, бр. 31/08 и 44/08) утврђује се у складу са пословном политиком банке која је одобрила кредит, док сви остали услови у Програму мера за дугорочно кредитирање пољопривредне и прехрамбене производње за 2008. годину остају непромењени.
Рок отплате кредита одобрен по Уредби о утврђивању Програма мера за кредитирање пољопривредне производње у 2009. години („Службени гласник РС”, бр. 18/09, 21/09, 43/09, 49/09 и 77/09) и Уредби о утврђивању Програма мера за дугорочно кредитирање пољопривредне производње у 2010. и 2011. години („Службени гласник РС”, бр. 6/10 и 15/10), код репрограмирања кредита рок отплате дугорочних кредита је шест година после истека грејс периода, осим за изградњу објеката, подизање засада винове лозе и језграстих воћних врста где је рок отплате 10 година после истека грејс периода, при чему се део кредита исплаћен из средстава Министарства пољопривреде, шумарства и водопривреде враћа у складу са планом отплате који је саставни део уговора о кредиту. 
				
Члан 6.
Одредбе уговора о кредиту које нису предмет ове уредбе и нису у супротности са овом уредбом, остају непромењене.
Члан 7.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-9604/2010
У Београду, 29. децембра 2010. године
Влада
Први потпредседник Владе –заменик председника Владе,

				Ивица Дачић, 
				с.р