На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси 
 
ОДЛУКУ
о образовању Међуресорске радне групе за спровођење Анекса А Споразума о питањима сукцесије
"Службени 
				гласник РС", број 114 од 23. октобра 2014.
 
1. Образује се Међуресорска радна група за спровођење Анекса А Споразума о питањима сукцесије, који се односи на покретну и непокретну имовину. 
2. Задатак Међуресорске радне групе за спровођење Анекса А Споразума о питањима сукцесије (у даљем тексту: Међуресорска радна група) је да Координационом телу Владе и Стручној групи Координационог тела Владе припрема предлоге у вези са захтевима држава сукцесора у погледу покретне и непокретне имовине СФРЈ, формира и организује први заједнички састанак Мешовитог комитета за покретну и непокретну имовину у Београду, учествује у раду тимова држава сукцесора који су одговорни за покретну и непокретну имовину и обавља послове који се односе на правна и техничка питања везана за примену Анекса А Споразума о питањима сукцесије. 
3. У Међуресорску радну групу именују се:  
1) за председника:
– Јован Воркапић, директор Републичке дирекције за имовину Републике Србије и овлашћени представник Републике Србије у Мешовитом комитету за сукцесију покретне и непокретне имовине из Анекса А Споразума о питањима сукцесије;
2) за чланове:
– Мира Јегдић, министар саветник у Министарству спољних послова;
– мр Славко Ракић, потпуковник у Министарству одбране;
– Брана Стојковић Павелка, шеф одсека у Републичком заводу за заштиту споменика културе – Београд.
4. У раду Међуресорске радне групе могу учествовати стручњаци из различитих области, ради давања стручних мишљења у вези са појединим питањима из оквира Анекса А Споразума о питањима сукцесије. 
5. Стручне и административно-техничке послове за потребе Међуресорске радне групе обављаће Републичка дирекција за имовину Републике Србије. 
6. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-12949/2014-1 
У Београду, 22. октобра 2014. године
Влада
Председник,
Александар Вучић, с.р.