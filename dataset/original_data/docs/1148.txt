На основу члана 32. став 10. Закона о оружју и муницији („Службени гласник РС”, број 20/15), 
Министар унутрашњих послова доноси
 
ПРАВИЛНИК
о поступку давањa оружја на послугу 
"Службени гласник РС", број 95 од 20. новембра 
				2015.
 
Члан 1.
Овим правилником прописује се изглед пријаве и поступак давања оружја на послугу.
 
Давање на послугу ловачког оружја 
Члан 2.
Власник регистрованог ловачког оружја (у даљем тексту: послугодавац), у току лова може дати другом ловцу своје регистровано ловачко оружје на послугу, уколико ловац који узима оружје на послугу (у даљем тексту: послугопримац), поседује оружни лист за ту врсту оружја.
Послугодавац или његов овлашћени представник мора бити присутан за време трајања послуге.
Послугопримац мора за све време трајања послуге код себе имати оружни лист за своје регистровано ловачко оружје исте врсте.
Регистровано ловачко оружје може се дати на послугу без присуства послугодавца за време трајања послуге, уз претходну пријаву надлежном органу.
Приликом пријаве послуге код надлежног органа морају бити присутни послугодавац и послугопримац.
Пријава о давању на послугу ловачког оружја (Образац 1), одштампана је уз овај правилник и чини његов саставни део. 
 
Послуга оружја стрељачких организација и правних лица и предузетника који се баве обуком у руковању ватреним оружјем 
Члан 3.
Стрељачке организације и правна лица и предузетници која се баве обуком у руковању ватреним оружјем могу своје регистровано оружје давати на послугу корисницима њихових услуга.
Послугодавац, односно, овлашћени представник правног лица или предузетника послугодавца, мора бити присутан за време трајања послуге.
Стрељачке организације могу своје регистровано оружје дати на послугу кориснику својих услуга за потребе такмичења, без присуства послугодавца, односно његовог овлашћеног представника за време трајања послуге, уз претходну пријаву надлежном органу.
Приликом пријаве послуге код надлежног органа морају бити присутни послугодавац и послугопримац.
Пријава о давању на послугу оружја стрељачких организација (Образац 2), одштампана је уз овај правилник и чини његов саставни део.
Када стрељачка организација даје оружје на послугу другој стрељачкој организацији, уговор о послузи мора садржати елементе које садржи Пријава из става 5. овог члана.
Члан 4.
Овај правилник ступа на снагу осмог дана од дана објављивања у „Службеном гласнику Републике Србије”, а почиње да се примењује 5. марта 2016. године.
Број 01-10811/15-3
У Београду, 16. новембра 2015. године
Министар, 
др Небојша Стефановић, с.р.
 
 
Прилози