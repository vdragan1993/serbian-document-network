Редакцијски пречишћен текст
 
 
 
На основу члана 57. став 3. Закона о заштити животне средине („Службени гласник РС”, бр. 135/04 и 36/09), 
Министар животне средине и просторног планирања доноси 
 
 
ПРАВИЛНИК
о садржини документације која се подноси уз захтев за издавање дозволе за увоз, извоз и транзит отпада
„Службени гласник РС“ број 60 од 3. августа 2009, 101 од 29. децембра 2010.
 
 
I. УВОДНЕ ОДРЕДБЕ 
 
Члан 1.
Овим правилником прописује се садржина документације која се подноси уз захтев за издавање дозволе за увоз, извоз и транзит отпада. 
 
Члан 2.
Захтев за издавање дозволе за увоз и извоз отпада подноси извозник или увозник отпада министарству надлежном за послове животне средине (у даљем тексту: Министарство), са општом и посебном документацијом. 
Захтев за издавање дозволе за транзит отпада подноси извозник или посредник. 
Министарство може за поједине врсте отпада захтевати и другу документацију о испуњавању услова за издавање дозволе. 
 
 
II. ОПШТА ДОКУМЕНТАЦИЈА 
 
Члан 3.
Општа документација, у смислу овог правилника, обухвата документацију која се подноси уз захтев за издавање дозволе за прекогранично кретање отпада, и то:*
1) за увоз, извоз и транзит опасног отпада – Обавештење о прекограничном кретању отпада, Документ о прекограничном кретању отпада и Извештај о испитивању отпада, у складу са посебним прописом;*
2) за увоз и извоз неопасног отпада – Документ који прати прекогранично кретање неопасног отпада и Извештај о испитивању отпада, у складу са посебним прописом.*
Обавештење о прекограничном кретању отпада садржи податке о прекограничном кретању отпада на прописаном обрасцу, на енглеском и српском језику. 
Министарство издаје Документ о прекограничном кретању отпада на прописаном обрасцу, на енглеском и српском језику. 
Обавештење о прекограничном кретању отпада и Документ о прекограничном кретању отпада прате сваку пошиљку отпада. 
Попуњен образац Обавештења о прекограничном кретању отпада извозник подноси Министарству у оригиналу и четири оверене копије. 
Попуњен образац Документа о прекограничном кретању отпада извозник подноси Министарству у оригиналу и четири оверене копије. 
Извештај о испитивању отпада за прекогранично кретање издаје овлашћена стручна организација за испитивање отпада, у складу са законом којим се уређује управљање отпадом.
 
*Службени гласник РС, број 101/2010
 
Члан 4.
Документација која се подноси уз захтев за издавање дозволе за увоз, извоз и транзит отпада мора бити у оригиналу или у овереном препису, са преводом на језик који је прихватљив за надлежни орган од којег се тражи дозвола, од стране овлашћеног судског тумача (српски, односно енглески језик). 
 
 
III. ПОСЕБНА ДОКУМЕНТАЦИЈА 
 
Члан 5.
Посебна документација, у смислу овог правилника, обухвата податке утврђене у прописаним листама опасног отпада и неопасног отпада. 
 
1. Увоз неопасног отпада
 
Члан 6.
Уз захтев за издавање дозволе за увоз неопасног отпада ради третмана прилаже се документација, и то: 
1) уговор између увозника и извозника отпада, са роком важности до завршетка испоруке отпада и са регулисаним обавезама у случају да се отпад врати у државу извоза ако испоручени отпад није третиран како је намеравано; 
2) уговор између увозника отпада и прерађивача, уколико увозник није истовремено и прерађивач отпада; 
3) доказе да су увозник, извозник и превозник отпада регистровани за обављање делатности; 
4) изјаву извозника отпада о врсти, количини, саставу, месту и технолошком процесу из кога настаје отпад, као и о разлозима за његов извоз; 
5) изјаву прерађивача отпада о капацитетима постројења за прераду увезеног отпада и врсти отпада који ће настати прерадом увезеног отпада, као и о начину његовог збрињавања; 
6) сагласност на процену утицаја на животну средину или одлуку надлежног органа о ослобађању обавезе израде процене утицаја на животну средине и/или дозволу за рад постројења у којем ће се вршити третман увезеног отпада, у складу са законом; 
7) налаз надлежног републичког органа за инспекцијске послове о спровођењу мера заштите животне средине и о испуњености услова заштите животне средине за рад постројења за прераду увезеног отпада; 
8) податке о тарифном броју царинске тарифе, начину превоза и испоруке отпада (одједном или у више пошиљки); 
9) податке о граничном прелазу на коме ће се извршити увоз, очекивани термин доласка отпада на гранични прелаз и рути кретања отпада од граничног прелаза до царинарнице и даље до прерађивача; 
10) доказ о уплаћеној административној такси. 
 
2. Извоз неопасног отпада*
 
*Службени гласник РС, број 101/2010
 
Члан 7.
Уз захтев за издавање дозволе за извоз * неопасног отпада прилаже се документација, и то: 
1) уговор између извозника и увозника отпада, са роком важности до завршетка испоруке отпада и са регулисаним обавезама у случају да се отпад врати у државу извоза ако испоручени отпад није третиран или одложен како је намеравано; 
2) одобрење државе увоза, са потврдом државе увоза о томе да ће се отпад прерадити, односно одложити на еколошки начин; 
3) одобрења држава транзита кроз које отпад пролази на путу до крајњег одредишта; 
4) изјаву извозника отпада о врсти, количини, саставу и технолошком процесу из кога настаје отпад, као и о разлозима извоза; 
5) доказ да су извозник и превозник отпада регистровани за обављање делатности; 
6) податке о тарифном броју царинске тарифе, начину превоза и испоруке отпада (одједном или у више пошиљки); 
7) податке о граничном прелазу за извоз, очекивани термин доласка отпада на гранични прелаз и рути кретања отпада од граничног прелаза до царинарнице и даље до прерађивача; 
8) доказ о уплаћеној административној такси. 
Уз захтев за издавање дозволе за извоз * неопасног отпада ради одлагања поред документације из става 1. овог члана прилаже се и документација из члана 9. овог правилника која се односи на финансијске гаранције којима се обезбеђује прекогранично кретање отпада. 
Изузетно, одобрење држава транзита из става 1. тачка 3) овог члана не прилаже се ако се држава транзита није писмено изјаснила у року од 60 дана од дана пријема обавештења о намераваном прекограничном кретању отпада, као и у случају транзита отпада одређених врста неопасног отпада (Г листа) преко територије државе чланице Европске уније. 
У случају из става 3. овог члана прилаже се копија захтева поднетог држави транзита. 
 
*Службени гласник РС, број 101/2010
 
 
3. Увоз, извоз и транзит опасног отпада
 
Члан 8.
Уз захтев за издавање дозволе за увоз опасног отпада прилаже се документација за увоз неопасног отпада из члана 6. овог правилника. 
Уз захтев за издавање дозволе за извоз и транзит опасног отпада прилаже се документација за извоз * неопасног отпада из члана 7. став 1. овог правилника.
 
*Службени гласник РС, број 101/2010
 
Члан 9.
Поред документације из члана 8. овог правилника, уз захтев за издавање дозволе за увоз, извоз и транзит опасног отпада прилаже се документација, и то: 
1) доказ о обавезном осигурању опасне отпадне материје у домаћем и међународном превозу за случај штете причињене трећим лицима, којим је обухваћена и штета загађења животне средине; 
2) одговарајућа полиса осигурања или јемство банке на износ који је потребан за покриће трошкова прераде опасног отпада без опасности по животну средину; 
3) полиса осигурања превозника отпада или јемство банке на износ који је потребан за покриће трошкова санације животне средине као последице оштећења амбалаже отпада при превозу, чији је корисник Министарство. 
Документација из става 1. тачка 2) овог члана прилаже се у случају када отпад који је стигао на одредиште из било којих разлога није могуће обрадити без опасности по животну средину, те га је потребно превести у неко друго постројење у одговарајућим условима или вратити натраг извознику, односно произвођачу. 
 
 
IV. ЗАВРШНЕ ОДРЕДБЕ 
 
Члан 10.
Даном ступања на снагу овог правилника престаје да важи Правилник о документацији која се подноси уз захтев за издавање дозволе за увоз, извоз и транзит отпада („Службени лист СРЈ”, број 69/99). 
 
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”. 
 
 
Број 110-00-70/2009-05 
У Београду, 23. јула 2009. године 
Министар, 
др Оливер Дулић, с.р.