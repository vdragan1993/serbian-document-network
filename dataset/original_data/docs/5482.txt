На основу члана 71. став 1. Основног закона о изградњи инвестиционих објеката 
("Службени лист ФНРЈ", бр. 45/61 и "Службени лист СФРЈ", бр. 5/65), члана 6. 
став 1. и члана 12. Закона о техничким мерама ("Службени лист СФРЈ", бр. 12/65) 
савезни секретар за индустрију и трговину прописује
 
ПРАВИЛНИК
о техничком осматрању високих брана
"Службени лист СФРЈ", број 7 од 16. фебруара 1966.
 
Члан 1.
Високе бране подлеже техничком осматрању по одредбама овог правилника.
Члан 2.
Високом браном, у смислу овог правилника, сматра се:
1) брана чија је грађевинска висина виша од петнаест метара,
2) брана чија је грађевинска висина нижа од петнаест метара а виша од десет 
метара, ако је дужина те бране по круни већа од 500 метара, или ако је запремина 
акумулације воде створена том браном већа од 100.000 m³ или ако је максимални 
протицај воде која се испушта кроз ту брану већи од 2.000 m³ у секунду.
Грађевинска висина бране рачуна се од најниже коте темеља до највише коте бране.
Члан 3.
Техничко осматрање врши се проматрањем, мерењем и другим испитивањима елемената 
којима се може утврдити стање високе бране у целини и у њеним појединим деловима 
и стање у стенској маси (тлу) уз брану и у простору акумулације, и то у погледу 
стабилности, водопропустљивости и дејства хемијских и других чинилаца на 
корозију и механичку отпорност материјала.
Члан 4.
Пре почетка грађења високе бране инвеститор је дужан:
1) да има пројект техничког осматрања,
2) да обезбеди службу техничког осматрања.
Пројект техничког осматрања подлежи техничкој контроли која је прописана за 
инвестициону техничку документацију на основу које се захтева одобрење за 
изградњу високе бране, и њен је састави део.
Члан 5.
Техничко осматрање високе бране од почетка њеног грађења до почетка њеног 
коришћења врши инвеститор, а техничко осматрање високе бране од почетка њеног 
коришћења врши инвеститор односно привредна организација којој је висока брана 
предата на коришћење (у даљем тексту: корисник).
Уграђивање инструмената, сигналних уређаја у низводном рејону ради обезбеђења 
становништва и имовине низводног рејона, као и других уређаја за техничко 
осматрање високе бране, врши се на начин предвиђен пројектом техничког 
осматрања.
У току грађења инвеститор је дужан:
1) вршити редовно проматрање, мерење и друга испитивања, предвиђена пројектом 
техничког осматрања,
2) вршити мерење у току првог пробног оптерећења и растерећења високе бране,
3) да после првог пробном оптерећења и растерећења високе бране одредити 
допуштене вредности мерних величина обухваћених пројектом техничког осматрања,
4) средити све податке добивене испитивањима извршеним до почетка коришћења 
високе бране, са обрадом и тумачењима, и о томе сачинити посебан елаборат као 
документ трајне вредности.
Инвеститор води посебан дневник о свим радњама из тач. 1. до 4. става 3. овог 
члана.
Члан 6.
Инвеститор је дужан да установи досије високе бране.
Досије високе бране мора да садржи нарочито:
1) пројект техничког осматрања високе бране, са свим изменама и допунама 
насталим у току грађења те бране,
2) карактеристике високе бране,
3) опис уграђених мерних инструмената и њиховог положаја,
4) временски план техничког осматрања,
5) резултате техничког осматрања високе бране, тумачење тих резултата, као и 
извештаје о посебним појавама у току грађења те бране које су од важности за 
даље техничко осматрање.
Члан 7.
Приликом предаје високе бране кориснику инвеститор је дужан да му преда досије и 
осталу документацију техничког осматрања.
Члан 8.
Корисник високе бране дужан је:
1) вршити техничко осматрање те бране - према пројекту техничког осматрања,
2) одржавати у исправном стању уређаје и инструменте за техничко осматрање и 
сигналне уређаје у низводном рејону,
3) обрађивати и тумачити податке добивене техничким осматрањем,
4) обезбедити извршење тумачења резултата добивених мерењем и обрадом података 
мерења,
5) без одлагања обавестити надлежни орган управе о свим деформацијама и 
померањима који би могли да буду знак поремећаја у конструкцији те бране, њеним 
темељима или падинама акумулације,
6) у случају непосредне опасности предузети хитне мере обезбеђења предвиђене 
пројектом техничког осматрања, као и друге потребне мере.
Члан 9.
Корисник високе бране дужан је водити дневник високе бране, у који се уносе 
подаци:
1) о радовима на одржавању и већим оправкама бране,
2) о мерењима извршеним инструментима и уређајима,
3) о важнијим појавама утврђеним визуелним осматрањем,
4) о изузетно великој води, о земљотресу, као и о понашању инструмената у тим 
приликама,
5) о осталим појавама од значаја за техничко осматрање.
Члан 10.
Инвеститор или корисник високе бране могу послове техничког осматрања предвиђене 
овим правилником поверити стручној радној организацији (завод, лабораторија, 
институт, пројектантска организација).
О вршењу послова из става 1. овог члана закључује се писмени уговор.
Члан 11.
Корисник високе бране дужан је чувати дневник високе бране, досије и осталу 
документацију који се односе на техничко осматрање те бране.
Члан 12.
Техничко осматрање високе бране која је у фази грађења или у експлоатацији 
усагласиће се одредбама овог правилника у року од једне године од дана његовог 
ступања на снагу.
Члан 13.
Новчаном казном до 1.000 динара казниће се за прекршај радна организација или 
друго правно лице као инвеститор високе бране:
1) ако приступи грађењу високе бране а нема пројект техничког осматрања или не 
обезбеди организовање службе техничког осматрања ( члан 4),
2) ако од почетка грађења високе бране до почетка њеног коришћења не врши 
техничко осматрање те бране ( члан 5. став 1),
3) ако у току грађења високе бране не изврши радње из члана 5. став 3. овог 
правилника, или не води посебан дневник ( члан 5. став 4),
4) ако не установи досије високе бране ( члан 6. став 1),
5) ако приликом предаје високе бране не преда кориснику бране досије и осталу 
документацију техничког осматрања ( члан 7).
За радњу из става 1. овог члана казниће се новчаном казном до 500 динара и 
одговорно лице у радној организацији или другом правном лицу као инвеститор 
високе бране.
Члан 14.
Новчаном казном до 1.000 динара казниће се за прекршај радна организација или 
друго правно лице као корисник високе бране:
1) ако по пријему високе бране не врши радње из члана 8. овог правилника,
2) ако не води дневник високе бране или га не води са потребним подацима ( члан 
9),
3) ако не чува дневник високе бране, досије и осталу документацију који се 
односе на техничко осматрање те бране ( члан 11).
За радњу из става 1. овог члана казниће се новчаном казном до 500 динара и 
одговорно лице у радној организацији или другом правном лицу као кориснику 
високе бране.
Члан 15.
Новчаном казном до 1.000 динара казниће се за прекршај радна организација или 
друго правно лице као инвеститор или корисник високе бране ако не поступи по 
члану 12. овог правилника.
За радњу из става 1. овог члана казниће се новчаном казном до 500 динара и 
одговорно лице у радној организацији или другом правном лицу као инвеститору 
односно кориснику високе бране.
Члан 16.
Овај правилник ступа на снагу осмог дана од дана објављивања у "Службеном листу 
СФРЈ".
 
07 Бр. 94/2 
28. јануара 1966. године 
Београд
Заменик савезног секретара за 

индустрију и трговину, 
Винко Хафнер, с.р.