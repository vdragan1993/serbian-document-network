На основу члана 262. став 1. тачка 1, а у вези са чланом 84а став 3, члана 84б став 10. и члана 85. став 4. Закона о тржишту капитала („Службени гласник РС”, бр. 31/11, 112/15 и 108/16), као и члана 20. Закона о изменама и допунама Закона о тржишту капитала („Службени гласник РС”, број 108/16), 
Комисија за хартије од вредности доноси 
ПРАВИЛНИК
о злоупотребама на тржишту, одобрењу трговања током периода забране трговања и истраживању тржишта 
"Службени гласник РС", број 15 од 2. 
				марта 2017.
Члан 1. 
Овим правилником прописују се поступци који се могу сматрати злоупотребама на тржишту, обавезе учесника на тржишту у циљу спречавања и откривања истих, околности у којима издавалац може одобрити трговање лицу које обавља дужности руководиоца у периоду забране трговања и спровођење истраживања тржишта. 
I. ПОСТУПЦИ КОЈИ СЕ МОГУ СМАТРАТИ ЗЛОУПОТРЕБАМА НА ТРЖИШТУ И ОБАВЕШТАВАЊЕ О СУМЊИВИМ ТРАНСАКЦИЈАМА
Лажни или обмањујући сигнали и формирање цена 
Члан 2. 
(1) Околности које утичу на процену да ли је дошло до злоупотреба на тржишту из члана 85. став 1. тачка 1), Закона о тржишту капитала („Службени гласник РС”, бр. 31/11, 112/15 и 108/16, у даљем тексту: Закон), могу бити следеће: 
1) да ли и у којој мери дати налози за трговање или извршене трансакције представљају значајан део дневног обима трансакција релевантним финансијским инструментом на регулисаном, односно МТП тржишту, посебно када те активности воде до значајне промене цене финансијског инструмента; 
2) у којој мери налози за трговање које су издала лице са значајном куповном или продајном позицијом у финансијском инструменту или трансакције које су та лица извршила, воде до значајних промена цене финансијског инструмента или изведених финансијских инструмената или односне варијабиле, укључене на регулисано, односно МТП тржиште; 
3) да ли извршене трансакције доводе до стварне промене власништва над финансијским инструментом укљученим на регулисано, односно МТП тржиште; 
4) у којој мери дати налози или извршене трансакције обухватају измену позиција у кратком периоду и представљају значајан део дневног обима трговања релевантним финансијским инструментом на регулисаном, односно МТП тржишту, те да ли би могли бити повезани са значајним променама цене финансијског инструмента укљученог на регулисано односно МТП тржиште; 
5) у којој су мери дати налози или извршене трансакције, концентрисани у оквиру кратког временског раздобља током дневног трговања, довели до промене цене која је услед тога променила смер кретања; 
6) у којој мери дати налози мењају приказ најбољих цена понуде или потражње финансијског инструмента укљученог на регулисано, односно МТП тржиште, или приказ дубине тржишта која је видљива учесницима на тржишту, а уклоњени су пре него што су извршени; 
7) у којој су мери налози дати или трансакције извршене у специфично време (на крају трговања) или око специфичног времена у којем се израчунавају референтне цене (цене затварања) и раде друга израчунавања, а исте воде до промене цена које имају утицај на референтне цене и израчунавања. 
(2) Околности из става (1) овог члана саме по себи не значе да се у конкретном случају ради о злоупотребама на тржишту, нити се подразумева супротно ако нека чињеница или догађај није наведен у овом члану, већ се приликом оцене постојања злоупотреба на тржишту процењују специфичне околности сваког појединачног случаја.
(3) Комисија прописује листу показатеља који могу указивати на манипулативно понашање и исту објављује на својој интернет страници.
Фиктивни поступци или други облици обмане или преваре 
Члан 3. 
(1) Околности које утичу на процену да ли је дошло до злоупотреба на тржишту у смислу члана 85. став 1. тачка 2) Закона, могу бити следеће: 
1) да ли датим налозима или извршеним трансакцијама претходи или следи након њих, ширење неистинитих, лажних или обмањујућих информација од стране лица која су налоге дала или трансакције извршила, или лица која су с њима повезана; 
2) да ли налоге дају или трансакције извршавају лица која, пре или након што дају налог или изврше трансакцију, дистрибуирају, непосредно или посредством лица која су са њима повезана, истраживања тржишта или препоруке за улагање које су нетачне, пристрасне или очигледно под утицајем материјалних интереса.
(2) Околности из става (1) овог члана саме по себи не значе да се у конкретном случају ради о злоупотребама на тржишту, нити се подразумева супротно ако нека чињеница или догађај није наведен у овом члану, већ се приликом оцене постојања злоупотреба на тржишту процењују специфичне околности сваког појединачног случаја.
Мере и поступци за откривање и спречавање злоупотреба на тржишту
Члан 4. 
(1) Организатор тржишта, односно регулисано тржиште, инвестиционо друштво и оператер Мултилатералне трговачке платформе (МТП) и лице које професионално договара или извршава трансакције, дужни су да:
1) успоставе и одржавају мере, системе и поступке којима се обезбеђује ефикасно праћење примљених налога и трансакција, у циљу откривања и спречавања злоупотреба на тржишту;
2) достављају Комисији обавештења о сумњивим налозима или трансакцијама.
(2) Лица из става (1) овог члана су дужна да обезбеде да мере, системи и поступци одговарају обиму и природи њихове делатности као и да се исти редовно проверавају и ажурирају, те да документацију о томе чувају најмање пет година. 
(3) Мере, системи и поступци из става (1) тачка 1) овог члана омогућавају појединачну и упоредну анализу свих извршених налога и трансакција ради откривања активности које указују на могуће злоупотребе на тржишту или покушај злоупотреба, употребом софтвера или других поступака. 
(4) Употреба софтвера који ће указивати на активности које захтевају додатну анализу за потребе откривања злоупотреба на тржишту или покушаја злоупотреба, не ослобађа запослене код лица из става (1) овог члана од обавезе праћења и откривања налога и трансакција који би могли представљати злоупотребе на тржишту или покушај злоупотреба.
(5) Лица из става (1) овог члана су дужна да најмање пет година чувају информације на основу којих је спроведена анализа налога и трансакција, који би могли представљати злоупотребе на тржишту или покушај злоупотреба, и ове информације се достављају Комисији на њен захтев.
Обавештење о сумњивим налозима и трансакцијама
Члан 5. 
(1) Лица из члана 4. став (1), дужна су да Комисији без одлагања доставе обавештење о сумњивим трансакцијама и налозима на обрасцу ОСТ (у прилогу Правилника) са следећим подацима: 
1) подаци о подносиоцу обавештења; 
2) подаци о налогу/трансакцији; 
3) разлози за сумњу; 
4) идентитет лица које се пријављује; 
5) друге информације; 
6) потпис подносиоца обавештења. 
(2) Уколико се обавештење о сумњивим трансакцијама доставља накнадно, лице из члана 4. став (1) овог правилника доставља информацију у вези са околностима услед којих је накнадном анализом утврђено постојање или покушај злоупотреба на тржишту. 
(3) Обавештење из става (1) овог члана доставља се Комисији електронски на адресу zloupotrebe@sec.gov.rs. 
(4) У изузетним ситуацијама, односно у случајевима који не трпе одлагање, обавештење из става (1) овог члана може се саопштити и телефоном овлашћеном лицу Комисије, с тим да је овлашћени учесник дужан да у року од 24 часа од тренутка телефонске пријаве Комисији достави писмено обавештење. 
Члан 6. 
(1) Овлашћени учесник на тржишту који подлеже обавези обавештавања Комисије из члана 4. овог правилника, о наведеном обавештењу не сме да обавести ни једно друго лице, што се посебно односи на лице на чије су име дати налози, односно обављене трансакције, или повезано лице, осим лица којима се обавештење доставља на основу закона. 
(2) Комисија неће открити идентитет лица које је обавестило о трансакцијама или лица у чије име се доставља обавештење, осим у случајевима прописаним законом. 
(3) Обавези обавештавања из члана 4. овог правилника подлежу: 
1) oвлашћени учесници на тржишту који имају регистровано седиште у Републици Србији; 
2) филијала овлашћеног учесника на тржишту Републике Србије која обавља услуге и активности другој држави. 
(4) Када Комисија прими обавештење из члана 5. овог правилника од филијале овлашћеног учесника која обавља услуге и активности у другој држави, исто ће одмах доставити надлежном телу државе тржишта на које се обавештење односи. 
II. ОДОБРЕЊЕ ТРГОВАЊА ТОКОМ ПЕРИОДА ЗАБРАНЕ ТРГОВАЊА
Трговање у периоду забране трговања
Члан 7.
(1) Лице које обавља дужности руководиоца код издаваоца подноси образложен писани захтев издаваоцу за добијање одобрења за продају хартија од вредности тог издаваоца током периода забране трговања, када су испуњени услови из члана 84а став 2. Закона и када ово лице може да докаже да се трансакација не може извршити у другом периоду осим у периоду забране трговања.
(2) Писани захтев садржи опис предвиђене трансакције и образложење у коме се наводи зашто је наведена продаја једина могућност за прибављање потребних финансијских средстава.
(3) Уз писани захтев лице из става (1) овог члана доставља доказ издаваоцу да је одређену трансакцију могуће извршити само током периода забране трговања.
Члан 8.
(1) Издавалац, приликом доношења одлуке о томе да ли да дозволи продају током периода забране трговања, разматра писани захтев из члана 7. овог правилника и доказе које је приложило лице које обавља дужности руководиоца код издаваоца. 
(2) Издавалац може да дозволи продају хартија од вредности искључиво у изузетним околностима. 
(3) Изузетним околностима сматрају се околности које су хитне, непредвиђене и неизбежне, а њихов узрок није повезан са лицем које обавља дужности руководиоца, нити ово лице има утицај на њих.
Члан 9.
(1) Приликом разматрања захтева из члана 7. Правилника, издавалац, поред осталих показатеља, узима у обзир и следеће:
1) да ли је лице које обавља дужности руководиоца у том тренутку суочено са утуживом финансијском обавезом, и 
2) да ли лице које обавља дужности руководиоца има обавезу плаћања трећем лицу насталу пре почетка забране трговања, укључујући пореску обавезу, а исту не може да испуни на други начин осим продајом хартија од вредности.
Члан 10.
(1) Издавалац може да одобри лицу које обавља дужности руководиоца да за сопствени рачун или за рачун трећег лица врши трансакције и у следећим случајевима:
1) када се спроводи откуп акција у оквиру одобреног плана откупа за запослене, ако лице које обавља дужности руководиоца стиче акције на основу претходно одбореног плана; 
2) када је издавалац стекао сопствене акције ради расподеле запосленима у друштву или повезаном друштву, или за награђивање чланова одбора директора, односно извршног и надзорног одбора, у складу са законом који регулише привредна друштва;
3) код јавне понуде када се хартије од вредности нуде, додељују или ће бити додељене у вези са спајањем друштава у складу са законом који регулише привредна друштва;
4) код јавне понуде акција издаваоца ради повећања капитала новим улозима или када издавалац акције додељује без накнаде постојећим акционарима или као дивиденду исплаћену у виду акција;
5) код јавне понуде дужничких хартија од вредности издаваоца чије су хартије укључене на регулисано тржиште. 
(2) Издавалац, у случајевима наведеним у ставу (1) овог члана, може одобрити лицу које обавља дужности руководиоца да врши трансакције само уколико су одлуке на основу којих су акције додељене или понуђене донете пре периода забране трговања за лице које обавља дужности руководиоца, као и да ово лице нема дискреционо право код доношење предметних одлука. 
(3) У случају из става (1) тачка 4) овог члана, код јавне понуде акција издаваоца ради повећања капитала новим улозима, издавалац може да одобри лицу које обавља дужности руководиоца да стиче акције смо по основу права прече куповине.
Члан 11.
Издавалац одобрава лицу које обавља дужности руководиоца код издаваоца депоновање акција у поступку понуде за преузимање акција тог издаваоца уколико је датум затварања понуде за преузимање у периоду забране трговања.
III. ИСТРАЖИВАЊЕ ТРЖИШТА
Члан 12.
(1) Истраживање тржишта представља саопштавање информација од стране лица из члана 84б Закона (у даљем тексту: Учесник на тржишту који врши објављивање) једном или више потенцијалних инвеститора пре трансакције, са циљем да се процени интерес потенцијалних инвеститора за могућу трансакцију и њене услове.
(2) Учесник на тржишту који врши објављивање установљава и спроводи одговарајуће мере и поступке, те води евиденције како би се осигурало адекватно управљање активностима истраживања тржишта и њихова контрола.
(3) Приликом обављања активности из става (1) овог члана, учесник на тржишту који врши објављивање посебно води рачуна да не дође до непотребног ширења потенцијално осетљивих информација, те да сва лица која учествују у истраживању тржишта добију исте информације.
Начин спровођења истраживања тржишта
Члан 13.
(1) Учесник на тржишту који врши објављивање може да лицима која учествују у истраживању тржишта информације саопшти усмено, на састанцима, путем телефона, у писаном облику, електронском поштом, телефаксом или путем електронских комуникација.
(2) Уколико учесник на тржишту који врши објављивање саопштава информације путем телефона, дужан је да обезбеди снимање телефонских разговора, уз пристанак лица које учествује у истраживању тржишта.
(3) Уколико учесник на тржишту који врши објављивање саопштава информације усмено, на састанцима, у писаном облику, електронском поштом, телефаксом или путем електронских комуникација, дужан је да обезбеди праћење електронске комуникације, снимак или записнике са одржаних састанака, тако да се може утврдити тачно време, информације које су размењене и идентитет лица која су у том поступку учествовала. 
(4) Учесник на тржишту који врши објављивање успоставља процедуре о начину спровођења истраживања тржишта.
(5) Процедурама из става (4) овог члана учесник на тржишту ближе уређује начин саопштавања информација лицима која учествују у истраживању тржишта, обавезе запослених код учесника на тржишту који врши објављивање, као и поступке у вези са коришћењем телефона за потребе истраживања тржишта.
(6) Процедурама из става (4) овог члана нарочито се прописују обавезе запослених, да ради сигурности комуникација, за потребе истраживања тржишта користе само опрему, телефонске линије и средства електронске комуникације, обезбеђене од стране учесника који врши истраживање.
Стандардне информације у поступку истраживања тржишта
Члан 14.
(1) Учесник на тржишту који врши објављивање утврђује сет стандардних информација и поступке за размену стандардних информација за свако истраживање тржишта пре његовог спровођења и врши објављивање стандардних информација свим лицима која учествују у истраживању тржишта.
(2) Уколико ће истраживање тржишта укључивати и објављивање инсајдерских информација, стандардне информације које се пружају лицу које учествује у истраживању тржишта обавезно укључују објављивање следећих информација по наведеном редоследу:
1) изјаву у којој се објашњава да се објављивање одвија за потребе истраживања тржишта;
2) код истраживања тржишта путем телефона, изјаву у којој се наводи да се разговор снима и пристанак особе која је учесник у истраживању тржишта на снимање;
3) захтев да лице с којим се ступило у контакт ради истраживања тржишта потврди да је овлашћено од стране потенцијалног инвеститора за учешће у поступку истраживања тржишта;
4) изјаву у којој се објашњава да ће лице које учествује у истраживању тржишта добити инсајдерске информације и да је обавезно да поступа у складу са чланом 76–78. Закона;
5) обавештење лицу које учествује у истраживању тржишта да је дужно да чува добијене информације као поверљиве;
6) упозорење на обавезу прописану у члану 84б став 8. Закона;
7) инсајдерске информације које се објављују за потребе истраживања тржишта, уколико је лице пристало да учествује у истраживању тржишта;
8) процену о томе када ће информације престати да буду инсајдерске и начин на који ће лице које учествује у истраживању тржишта бити обавештено о промени те процене.
Члан 15.
(1) Уколико истраживање тржишта не укључује објављивање инсајдерских информација, стандардне информације које се пружају лицу које учествује у истраживању тржишта су информације из члана 14. став (2) тач. 1)–3) овог правилника, као и следеће:
1) изјава у којој се објашњава да ће, ако лице с којим се ступило у контакт пристане да учествује у истраживању тржишта, то лице добити информације које учесник на тржишту који врши објављивање не сматра инсајдерским и упозорење на одредбу чл. 84б став 8. Закона;
2) захтев за пристанак лица да учествује у истраживању тржишта и одговор на тај захтев;
3) информације које се објављују за потребе истраживања тржишта, уколико је лице пристало да учествује у истраживању тржишта.
Подаци о лицима која учествују у истраживању тржишта
Члан 16.
(1) За свако истраживање тржишта учесник на тржишту који врши објављивање сачињава листу са следећим подацима:
1) подаци о идентитету свих физичких и правних лица којима су информације објављене током истраживања тржишта;
2) подаци о датуму и времену сваког саопштавања информација у току истраживања тржишта или након њега;
3) контакт подаци лица која учествују у истраживању тржишта коришћени у поступку истраживања тржишта.
(2) Учесник на тржишту који врши објављивање сачињава и листу свих потенцијалних инвеститора који нису желели да учествују у истраживању тржишта. 
Поступци за обавештавање када су информације престале бити инсајдерске информације
Члан 17.
(1) Када информације објављене у току истраживања тржишта престану да буду инсајдерске информације, учесник на тржишту који врши објављивање доставља лицу које је учествовало у истраживању тржишта следеће податке:
1) идентитет учесника на тржишту који врши објављивање;
2) идентификацију трансакције која је предмет истраживања тржишта;
3) датум и време истраживања тржишта;
4) датум када су информације објављене у поступку истраживања престале бити инсајдерске.
(2) Евиденцију о достављеним обавештењима лицима која су учествовала у истраживању тржишта, учесник на тржишту који врши објављивање доставља Комисији у складу са чланом 84. став 7. Закона.
Вођење евиденција у вези са истраживањем тржишта
Члан 18.
(1) Учесник на тржишту који врши објављивање дужан је да води евиденцију у вези истраживања тржишта на трајном медијуму којим се осигурава њена доступност и читљивост у периоду најмање пет година, а која садржи следеће податке:
1) свако истраживање тржишта, са податком о томе да ли истраживање тржишта укључује објављивање инсајдерске информације;
2) стандардни сет информација који је објављен лицима која су учествовала у истраживању тржишта, за свако истраживање тржишта;
3) податке о лицима која учествују у истраживању тржишта, са податком о идентитету потенцијалних инвеститора којима су информације објављене, идентитету правних и физичких лица која делују у име потенцијалних инвеститора, укључујући све документе који су достављени лицима која су учествовала у истраживању тржишта;
4) датум и време сваког објављивања информација;
5) информације које су довеле до процене да су информације које су објављене у току истраживања тржишта престале да буду инсајдерске информације и датум престанка; 
6) податке о обавештењима лицима која су учествовала у истраживању тржишта да су инсајдерске информације које су добили у поступку истраживања тржишта престале да буду инсајдерске.
(2) Евиденција из става (1) овог члана се на захтев доставља Комисији. 
Члан 19.
(1) Уколико је учесник на тржишту који врши објављивање путем телефона спроводио поступак истраживања тржишта, дужан је да чува снимке телефонских разговора, а уколико је информације објављивао у писаном облику, дужан је да чува копије послатих докумената.
(2) Уколико је учесник на тржишту који врши објављивање, објављивао информације током састанака дужан је да чува видео или аудио снимке тих састанака, уколико је имао пристанак лица на снимање, односно уколико није вршио снимање, записнике са састанака.
(3) Записник у смислу става (2) овог члана обавезно садржи датум и време, идентитет лица која су учествовала, информације у вези са истраживањем тржишта које су размењене, списак докумената који су достављени, као и потпис учесника на тржишту који врши објављивање и лица које учествује у истраживању тржишта.
(4) Уколико у року од пет радних дана од дана истраживања тржишта лице које учествује у истраживању тржишта не потпише записник из става (2), учесник на тржишту који врши објављивање на записнику назначава ову чињеницу, потписује записник и чува копију оваквог записника.
IV. ПРЕЛАЗНЕ И ЗАВРШНЕ ОДРЕДБЕ
Члан 20.
Лица из члана 84б Закона о тржишту капитала, која спроводе истраживање тржишта, дужна су да ускладе своје пословање и донесу одговарајућа акта у року од 90 дана од дана ступања на снагу овог правилника. 
Члан 21.
Комисија ће објавити листу показатеља из члана 2. став (3) овог правилника у року од 90 дана од дана ступања на снагу овог правилника.
Члан 22.
Даном ступања на снагу овог правилника престаје да важи Правилник о поступцима који се могу сматрати злоупотребом тржишта и обавезе у циљу спречавања и откривања злоупотребе тржишта („Службени гласник РС”, број 89/11).
Члан 23.
Овај правилник ступа на снагу осмог дана од дана објављивања у „Службеном гласнику Републике Србије”. 
Број 2/0-01-45/2-17
У Београду, 3. фебруара 2017. године
Председник Комисије,
др Предраг Дедeић, ср.
 
Прилози
 
Образац- ОСТ
Образац за пријаву сумњивих трансакција




ПОДАЦИ О ПОДНОСИОЦУ ОБАВЕШТЕЊА




Име и презиме/Назив






ЈМБГ/МБ






Адреса






Својство лица које подноси обавештење


(Навести у ком својству делује лице које подлеже обавези обавештавања – на пр: брокер, дилер, организатор тржишта..)1




Однос са лицем о коме се подноси обавештење


(Навести опис околности или уговорних обавеза)




Контакт подаци за додатне информације






ПОДАЦИ О ТРАНСАКЦИЈИ/НАЛОГУ




Опис финансијског инструмента


(Навести назив, назив издаваоца, ЦФИ код и ИСИН)




Датум и време налога или трансакције 






Место трговања






Опис налога или трансакције


Број 




Цена и количина




Врста налога




Начин испостављања налога




Идентитет лица које је испоставило налог 
и лица које је примило налог




Подаци о повученим или измењеним налозима




РАЗЛОЗИ ЗА СУМЊУ




Природа сумње


(Навести врсту повреде: манипулација, трговање на основу инсајдерских информација, покушај манипулације, покушај трговања на основу инсајдерских информација)




Разлози за сумњу


(Навести опис активности на основу којих је подносилац обавештења приметио случај и разлози за сумњу)




ИДЕНТИТЕТ ЛИЦА КОЈЕ СЕ ПРИЈАВЉУЈЕ




Име и презиме/Назив






ЈМБГ/МБ






Адреса






Информације о радном односу


(Навести радно место и функција – ако је доступно)




Број рачуна 


(Бројеви новчаних рачуна и рачуна хартија од вредности)




Однос са издаваоцем предметног финансијског инструмента






ДРУГЕ ИНФОРМАЦИЈЕ




Друге информације које подносилац сматра битним


(На пр: величина портфеља, датум почетка пословног односа са клијентом, обрасци трговања…)




ПРИЛОЖЕНА ДОКУМЕНТАЦИЈА




Списак приложене документације






ПОТПИС И ПЕЧАТ ПОДНОСИОЦА ОБАВЕШТЕЊА








1 Напомена: Текст у курзиву је упутство за попуњавање обрасца и након попуњавања се брише.