На основу члана 18. став 6, члана 22. став 18, члана 36. став 3, члана 37. став 5 и члана 40. став 4. Закона о преузимању акционарских друштава („Службени гласник РС”, бр. 46/06, 107/09, 99/11 и 108/16) и члана 26. Закона о изменама и допунама Закона о преузимању акционарских друштава („Службени гласник РС”, број 108/16), 
Комисија за хартије од вредности доноси 
ПРАВИЛНИК
о садржини и форми понуде за преузимање акција
"Службени гласник РС", број 7 од 31. јануара 
				2017.
 
Oпште одредбе
Члан 1.
Овим правилником уређује се: 
1) садржина и форма обавештења о намери преузимања акција са правом гласа; 
2) садржина захтева за одобрење објављивања понуде за преузимање и документација која се доставља уз тај захтев; 
3) садржина и форма понуде за преузимање акција; 
4) садржина и форма скраћеног текста понуде за преузимање; 
5) услови под којима понуђач може да понуди накнаду у хартијама од вредности и начин утврђивања накнаде;
6) садржина и форма изјаве (мишљења) управе друштва циљног друштва у вези са понудом за преузимање акција и начин на који запослени циљног друштва могу дати своје мишљење; 
7) садржина и форма извештаја о преузимању;
8) садржина, форма и начин обавештавања да понуђач нема намеру да спроведе поступак преузимања;
9) садржина, форма и начин обавештавања о укидању решења о одузимању права гласа. 
Значење појмова
Члан 2.
Изрази који се користе у овом правилнику имају следеће значење: 
1) Закон је Закон о преузимању акционарских друштава; 
2) Комисија је Комисија за хартије од вредности; 
3) Централни регистар је Централни регистар, депо и клиринг хартија од вредности; 
4) Правилник је Правилник о садржини и форми понуде за преузимање акција; 
5) Акције су акције са правом гласа циљног друштва; 
6) Управа друштва је одбор директора, односно надзорни одбор, односно извршни и управни одбор код банака.
Обавештење о намери преузимања
Члан 3.
Када настане обавеза објављивања понуде за преузимање, у складу са чланом 6. Закона, понуђач је обавезан да, у року од два радна дана, објави обавештење о намери преузимања и достави га регулисаном тржишту, односно МТП, на коме се тргује акцијама циљног друштва, Централном регистру, Комисији и циљном друштву. 
Обавештење из става 1. овог члана садржи следеће податке: 
1) за правно лице пословно име, седиште, адреса и матични број, односно за физичко лице име, презиме, матични број и адреса, понуђача и лица с којима понуђач заједнички делује, а који поседују акције циљног друштва и опис начина заједничког деловања;
2) пословно име, седиште, адреса и матични број циљног друштва; 
3) број акција циљног друштва у апсолутном и процентуалном износу које понуђач има намеру и обавезу да преузме, укључујући и број гласова које по том основу стиче; 
4) број акција циљног друштва у апсолутном и процентуалном износу, које припадају понуђачу и лицима с којима понуђач заједнички делује, укључујући и број гласова које остварују; 
5) изјава понуђача да ће у року од 15 радних дана поднети захтев Комисији за одобрење објављивања понуде и објавити понуду за преузимање одмах, односно најкасније наредног радног дана након пријема решења Комисије о одобрењу објављивања понуде за преузимање у истим дневним новинама у којима је објављено ово обавештење.
Обавештење о намери преузимања се објављује у једним дневним новинама које се редовно дистрибуирају на целој територији Републике Србије, при чему објављено обавештење о намери преузимања понуђач не може мењати нити повући. 
Обавештење из става 1. овог члана подноси се на обрасцу ОНП који је доступан на интернет страници Комисије. 
Захтев за одобрење објављивања понуде за преузимање акција
Члан 4.
Захтев за одобрење објављивања понуде за преузимање понуђач је обавезан да поднесе Комисији у року од 15 радних дана од дана настанка обавезе објављивања понуде за преузимање акција циљног друштва. 
Захтев за одобрење објављивања понуде за преузимање акција садржи: 
1) пословно име, седиште, адреса, матични број и ПИБ, када је понуђач правно лице, односно име и презиме, адреса и матични број, када је понуђач домаће физичко лице, а ако је понуђач страно физичко лице име и презиме, адресу и број пасоша; 
2) пословно име, седиште, адреса и матични број циљног друштва; 
3) пословно име, седиште, адреса и број телефона инвестиционог друштва које је учествовало у припреми понуде; 
4) списак документације која се подноси уз захтев; 
5) име и презиме, адреса електронске поште и/или поштанска адреса и телефонски број особе за контакт са Комисијом поводом захтева; 
6) датум подношења захтева и потпис подносиоца захтева. 
Захтев из става 1. овог члана подноси се на обрасцу ЗПП који је доступан на интернет страници Комисије. 
Уз захтев се доставља: 
1) Фотокопија текста објављеног обавештења о намери преузимања; 
2) Понуда за преузимање акција; 
3) Скраћени текст понуде за преузимање акција; 
4) Банкарска гаранција или уговор о кредиту, односно уговор о отварању посебног рачуна и доказ о уплати одговарајућих новчаних средстава, односно полагању хартија од вредности за плаћање акција, у смислу члана 16. став 1. Закона; 
5) Уговор са чланом Централног регистра о обављању послова депоновања акција; 
6) Извод Централног регистра о броју отвореног депо рачуна; 
7) Извод из Централног регистра са прегледом укупно издатих акција циљног друштва и учешћем првих 10 акционара; 
8) За циљно друштво из члана 2. став 1. тачка 1) подтачка (2) Закона доставља се извештај Централног регистра којим се доказује да циљно друштво, чије акције нису укључене у трговање, има више од 100 акционара сваког последњег дана у три узастопна месеца; 
9) Потписана изјава понуђача и лица која са њим заједнички делују, а поседују акције циљног друштва, у којој се наводи: 
– укупан број стечених акција циљног друштва уз опис основа стицања, а за годину која претходи дану настанка обавезе објављивања понуде и појединачне податке о цени, количини, датуму и начину стицања (правном послу), 
– у случају стицања и отуђења акција супротно одредби члана 36. Закона, навести податке о цени, количини, датуму и начину стицања, односно отуђења,
– опис начина заједничког деловања лица,
– да понуђач и лица која с њим делују заједнички, осим наведених правних послова, нису закључили друге правне послове у циљу стицања акција циљног друштва; 
10) Документа у оригиналу или овереној копији о свим наведеним правним пословима из тачке 9) којима су понуђач и лица са којима делује заједнички стекли акције циљног друштва у раздобљу од једне године пре дана настанка обавезе објављивања понуде за преузимање, а у случају стицања и отуђења акција супротно одредби члана 36. Закона, исправе и о тим правним пословима;
11) Списак свих лица која делују заједнички са понуђачем и основ њиховог заједничког деловања, у складу са чланом 4. Закона; 
12) Потврда регулисаног тржишта, односно МТП, о просечној цени акција, обиму трговања и броју трговачких дана сходно члану 22. ст. 1, 2. и 6. Закона; 
13) Елаборат о процени фер вредности акција циљног друштва, у ситуацији када акције нису ликвидне, сходно члану 22. став 3, односно став 6. Закона;
14) Сагласност Народне банке Србије, када су предмет преузимања акције банака и осигуравајућих друштава; 
15) Сагласност надлежне институције, у осталим случајевима када је то прописано; 
16) Ако је понуђач домаће правно лице извод из решења о упису у регистар привредних субјеката који води Агенција за привредне регистре; 
17) Ако је понуђач домаће физичко лице оверена фотокопија личне карте; 
18) Ако је понуђач страно правно или физичко лице доставља оверено пуномоћје којим се именује пуномоћник (пословно име, седиште, адреса и матични број, односно име и презиме, матични број и адреса) за пријем писмена, односно за предузимање других правних радњи у поступку, с тим да пуномоћник може бити адвокат, банка или инвестиционо друштво са седиштем у Републици Србији; 
19) Ако је понуђач страно правно лице доставља оригинални извод или оверену копију из регистра привредних субјеката или другог одговарајућег регистра из којег је видљив правни облик организовања, седиште, адреса, попис особа овлашћених за заступање, односно страно физичко лице доставља оверену фотокопију пасоша, с тим што сва наведена документа не могу бити старија од 30 дана од дана подношења захтева за одобрење објављивања понуде за преузимање; 
20) Финансијски извештаји циљног друштва (биланс стања и биланс успеха са стањем на дан 31. децембра за претходну пословну годину);
21) Финансијски извештаји са мишљењем ревизора понуђача ако је правно лице, његове консолидоване финансијске извештаје или консолидоване финансијске извештаје његове матичне компаније – биланс стања и биланс успеха са стањем на 31. децембар за претходну пословну годину, и финансијске извештаје осталих правних лица са којима понуђач заједнички делује, ако нису обухваћени једним од наведених извештаја; 
22) Доказ о уплати накнаде Комисији;
23) Друга потребна документација којом се доказује тачност података из понуде за преузимање акција. 
Стране јавне исправе морају бити легализоване или снабдевене апостилом.
За сва документа која се достављају на страном језику доставља се и превод тих докумената на српски језик од стране овлашћеног судског тумача. 
Садржина понуде
Члан 5.
Понуда за преузимање акција мора да садржи податке који омогућавају акционарима да одлуче о томе да ли ће и под којим условима продати акције понуђачу. 
У понуди за преузимање акција не могу се наводити подаци који могу створити погрешну представу код акционара у погледу финансијског и правног положаја акционарског друштва на које се та понуда односи и вредности акција које је то друштво издало. 
Понуда за преузимање и скраћени текст понуде за преузимање садрже податке прописане Законом и Правилником, а сачињавају на обрасцу ПП и СТПП који су дати у Прилогу 1 и Прилогу 2 Правилника и чине његов саставни део. 
Када се накнада за плаћање акција на које се односи понуда за преузимање нуди у акцијама или комбиновано у новцу и акцијама, у понуди за преузимање акција се, поред података из става 3. овог члана, наводе најмање следећи подаци:
1) Пословно име, седиште, адреса и матични број издаваоца хартија од вредности које се нуде; 
2) ЦФИ код и ИСИН број акција;
3) Опис акција које се нуде у замену и права која из њих произилазе; 
4) Однос замене акција;
5) Детаљан опис начина вредновања акција које се нуде у замену;
6) Подаци о основном капиталу и броју акција издаваоца; 
7) Подаци о акционарима издаваоца који имају више од 5% акција друштва; 
8) Подаци о броју акција које поседује понуђач у издаваоцу;
9) Подаци о делатности издаваоца; 
10) Сажети финансијски подаци издаваоца за последње две године са мишљењем ревизора; 
11) Опис ризика везаних за издаваоца;
12) Упућивање на интернет адресе на којима су доступни финансијски извештаји издаваоца, извештај ревизора и статут издаваоца; 
13) Тржиште на које су укључене акције које се нуде у замену;
14) Изјава да акције које се нуде у замену нису под теретом; 
15) Уколико постоји валидан проспект одобрен издаваоцу од стране Комисије, упућивање на исти.
Када се накнада за плаћање акција на које се односи понуда за преузимање нуди у дужничким хартијама од вредности или комбиновано у новцу и дужничким хартијама од вредности, у понуди за преузимање се наводе најмање следећи подаци:
1) Назив издаваоца хартија од вредности; 
2) Однос замене хартија од вредности;
3) Начин вредновања хартија од вредности које се нуде у замену;
4) ЦФИ код и ИСИН број;
5) Број издатих хартија од вредности, датум издавања и датум доспећа;
6) Опис хартија од вредности и права која из њих произилазе; 
7) Ризици везани за хартије од вредности које се нуде у замену;
8) Упућивање на интернет адресу на којој је доступна одлука о издавању хартија од вредности које се нуде у замену;
9) Тржиште на које су укључене хартије од вредности;
10) Изјава да хартије од вредности нису под теретом.
Форма понуде
Члан 6.
Понуда за преузимање, односно скраћени текст понуде за преузимање акција се објављује на српском језику, а може бити објављена и на страном језику. 
Понуда за преузимање акција може садржати графичке и табеларне приказе који су у вези са текстом те понуде. 
Понуду за преузимање акција потписују лица одговорна за њен садржај. 
Када у изради понуде за преузимање акција учествује инвестиционо друштво, ту понуду потписује и лице овлашћено за заступање тог друштва. 
Подаци у понуди за преузимање акција се наводе по редоследу утврђеном у складу са Правилником. 
Процењена фер вредност акција
Члан 7.
У случајевима, прописаним чланом 22. ст. 3. и 6. Закона, понуђач је дужан да, уз захтев за одобрење објављивања понуде за преузимање, достави елаборат о процени фер вредности акција циљног друштва. 
Елаборат из става 1. овог члана сачињава друштво за ревизију са последње листе друштава за ревизију која могу обављати ревизију финансијских извештаја јавних друштава коју је објавила Комисија са сегмента на који су укључене акције циљног друштва.
Уколико је понуђач повезано лице са циљним друштвом, друштво за ревизију које је у текућој години радило ревизију финансијских извештаја циљног друштва, не може радити елаборат о процени фер вредности у тој години.
Фер вредност акција циљног друштва процењује се на дан настанка обавезе објављивања понуде за преузимање, а у случају из члана 22. став 6. овог закона додатно и на дан подношења захтева.
У елаборату о процени фер вредности акција циљног друштва потребно је навести: 
1) применом којих метода је одређена фер вредност акција циљног друштва, при чему примењене методе морају бити засноване на међународно признатим стандардима за процену вредности;
2) детаљно образложење усвојених метода процене и свих важних претпоставки које су коришћене у примени истих;
3) из којих је разлога оправдана примена тих метода; 
4) ако је примењено више метода, који је степен значаја и због чега дат појединим методама за утврђивање предложене фер вредности акција циљног друштва;
5) да процена не укључује било какво очекивано повећање или смањење цене акција као последицу обавезе давања понуде за преузимање. 
Уз елаборат из става 1. овог члана се доставља изјава овлашћеног ревизора, којом се потврђује независност друштва за ревизију према циљном друштву и понуђачу у смислу одредби закона којим се уређује ревизија.
Начин плаћања
Члан 8.
Накнада за плаћање акција на које се односи понуда за преузимање може бити понуђена у: 
1) готовом новцу, 
2) хартијама од вредности, и то у акцијама или дужничким хартијама од вредности које издају Република Србија и НБС,
3) комбиновано, односно делом (назначити у ком проценту од укупне вредности акција) у готовом новцу, и другим делом у хартијама од вредности. 
Уколико се као накнада за плаћање акција нуде ликвидне акције, понуђач је дужан, да их вреднује на начин да вредност тих акција не може бити виша од просечне пондерисане цене акција с правом гласа у последњих шест месеци пре дана објављивања обавештења о намери преузимања утврђена на основу извештаја о трговању на регулисаном тржишту, односно МТП. 
Уколико се као накнада за плаћање акција нуде неликвидне акције, понуђач је дужан да их вреднује на начин да вредност тих акција не може бити виша од њихове књиговодствене вредности по последњим финансијским извештајима, односно процењене вредности на дан који претходи дану објављивања обавештења о намери преузимања.
Елаборат о процени вредности у вези са ставом 3. овог члана сачињава друштво за ревизију које испуњава услове из члана 7. ст. 2. и 3. Правилника и доставља се Комисији уз захтев из члана 4. Правилника. 
У случају да се као накнада за плаћање у понуди за преузимање нуде искључиво акције, без обавезе понуде новчане накнаде као алтернативе, те акције морају бити ликвидне у смислу члана 22. став 1. Закона.
Објављивање понуде
Члан 9.
Скраћени текст понуде за преузимање понуђач је обавезан да одмах, односно најкасније наредног радног дана након пријема решења Комисије о одобрењу објављивања понуде за преузимање, објави на обрасцу СТПП, који је дат у Прилогу 2 Правилника, у истим дневним новинама у којима је објављено обавештење о намери преузимања. 
Копију објављеног текста понуде из става 1. овог члана понуђач је дужан да одмах по објављивању достави Комисији. 
Понуђач је обавезан да понуду за преузимање достави циљном друштву, организатору тржишта уколико се тргује акцијама циљног друштва и Централном регистру најкасније истог дана, а свим акционарима циљног друштва најкасније три дана од дана кад је дат налог за објављивање скраћеног текста понуде. 
Рок важења понуде тече од дана објављивања скраћеног текста понуде у једним дневним новинама из става 1. овог члана. 
Измена понуде
Члан 10.
Понуђач може у року важења понуде, да мења услове из понуде само у циљу побољшања. 
Побољшањем понуде се сматра повећање цене. 
Побољшањем добровољне условне понуде сматра се и повлачење услова који се односи на стицање означеног најмањег броја, односно процента акција с правом гласа циљног друштва као минимума који понуђач жели да стекне, тако да понуда престаје да га обавезује, ако се означени услов не испуни до истека рока за њено прихватање. 
Захтев за измену понуде
Члан 11.
Понуђач је дужан да уредан захтев за одобрење објављивања измене понуде за преузимање достави Комисији најкасније три радна дана пре истека рока трајања понуде до 10,00 часова. 
Уз захтев из става 1. овог члана понуђач је дужан да достави: 
1) измењен текст понуде; 
2) скраћени текст понуде; 
3) доказ о обезбеђењу додатних средстава за плаћање акција по повећаној цени; 
4) доказ о уплати додатне накнаде Комисији. 
Рок трајања инструмента обезбеђења плаћања не може бити краћи од пет дана од последњег дана продуженог рока важења понуде. 
У случају измене понуде за преузимање, рок важења понуде се продужава за седам дана, с тим да укупан рок важења понуде не може бити дужи од 60 дана. 
Објављивање измена понуде
Члан 12.
Понуђач је обавезан да скраћени текст измене понуде за преузимање објави одмах, односно наредног радног дана након пријема решења Комисије, на исти начин и у истим дневним новинама као и првобитну понуду. 
Копију објављеног текста измене понуде из става 1. овог члана понуђач је дужан да одмах по објављивању достави Комисији. 
Понуђач је обавезан да измену понуде за преузимање достави свим акционарима циљног друштва, циљном друштву, регулисаном тржишту, односно МТП на којем се тргује акцијама циљног друштва и Централном регистру најкасније истог дана кад је дао налог за објављивање. 
Захтев за одобрење конкурентске понуде
Члан 13.
Уредан захтев за одобрење конкурентске понуде конкурент доставља Комисији најкасније један радни дан пре истека рока важења првобитне понуде, односно измењене првобитне понуде до 10,00 часова. 
Уредним захтевом из става 1. сматра се захтев са документацијом прописаном чланом 4. Правилника, осим обавештења о намери преузимања. 
Ако је прва понуда условљена најмањим бројем акција које понуђач треба да стекне, конкурентска понуда не сме да гласи на стицање већег броја акција. 
На цену акција у конкурентској понуди сходно се примењују одредбе члана 22. Закона. 
Комисија о поднетом захтеву из става 1. овог члана доноси решење у року од два радна дана, односно истог дана уколико је конкурентска понуда достављена један дан пре истека првобитне понуде. 
Објављивање конкурентске понуде
Члан 14.
Конкурент је дужан да одмах по пријему решења Комисије, а најкасније последњег дана важења првобитне понуде, објави своју понуду у складу са чланом 18. Закона. 
Рок важења конкурентске понуде износи најмање 21 дан, а најдуже 45 дана. 
У случају објављивања само једне конкурентске понуде, рок важења првобитне понуде се продужава до рока важења те конкурентске понуде, с тим да рок важења не може бити дужи од 70 дана. 
У случају објављивања више конкурентских понуда, рок важења свих понуда се продужава до рока важења оне понуде која календарски најкасније истиче (рок затварања свих понуда), с тим да укупан рок важења свих понуда не може бити дужи од 70 дана. 
Коначне измене понуда
Члан 15.
У случају објављивања конкурентских понуда, сви понуђачи могу доставити захтев само за коначну измену понуде. 
Уколико у условима постојања конкурентске понуде понуђачи мењају услове из понуда, дужни су да уредне захтеве за коначне измене свих понуда доставе запечаћене Комисији три радна дана пре истека укупног рока важења свих понуда до 10,00 часова. 
Уз захтев из става 2. овог члана, понуђач је дужан да достави документацију из члана 11. Правилника. 
Сви понуђачи дужни су да у року из става 2. овог члана доставе доказ о обезбеђењу средстава до истека коначног рока важења понуда, ако не мењају услове из понуде, осим понуђача чија је понуда определила крајњи рок важења свих понуда. 
Понуђач који је дао највишу цену не може одустати од понуде. 
Уколико било који понуђач, осим понуђача који је дао највишу цену, не поступи на начин предвиђен ставом 2, односно ставом 4. овог члана сматра се да је повукао понуду и у том случају је дужан да објави повлачење понуде на исти начин и у истим дневним новинама као и претходно одобрену понуду и да о томе обавести Комисију, организатора тржишта и Централни регистар. 
Комисија о поднетом захтеву из става 2. овог члана доноси решење истог дана. 
Објављивање коначних измена понуда
Члан 16.
Скраћени текст коначне измене понуде за преузимање понуђач је обавезан да објави одмах, односно најкасније наредног радног дана након пријема решења Комисије о одобрењу објављивања коначне измене понуде у истим дневним новинама у којима је објављен скраћени текст понуде за преузимање. 
Копију објављеног текста понуде из става 1. овог члана понуђач је дужан да одмах по објављивању достави Комисији. 
Коначну измену понуде за преузимање понуђач је обавезан да достави свим акционарима циљног друштва, циљном друштву, организатору тржишта на коме се тргује акцијама циљног друштва и Централном регистру најкасније истог дана када је дао налог за објављивање. 
Изјава управе друштва
Члан 17.
Управа циљног друштва је дужна да најкасније у року од 10 дана од објављивања понуде за преузимање, објави своје образложено мишљење о понуди за преузимање, у истим дневним новинама у којима је објављена понуда за преузимање. 
Пре објављивања мишљења из става 1. управа друштва је дужна да, најкасније у року од три дана од дана објављивања понуде за преузимање, достави своје мишљење представницима запослених или запосленима циљног друштва, уколико нема представника запослених, и обавести их да имају право да, у року од наредних пет дана, на организован начин искажу своје мишљење о понуди за преузимање, посебно са становишта њеног утицаја на запосленост. 
Образложено мишљење, потписано од стране изабраних представника, запослени достављају управи друштва. 
Уколико управа друштва у року из става 2. овог члана, добије мишљење представника запослених о понуди за преузимање, обавезна је да га објави истовремено са својим мишљењем на јединственом МУО обрасцу који је доступан на интернет страници Комисије. 
Фотокопију објављене изјаве из претходног става овог члана, управа друштва доставља Комисији најкасније наредног радног дана по објављивању. 
Када је понуђач или лице које са њим заједнички делује истовремено и члан Управе друштва, исти се изузима од давања образложеног мишљења о понуди за преузимање из става 1. овог члана.
Обавезе из овог члана односе се и на конкурентску понуду. 
Извештај о преузимању
Члан 18.
Након истека рока за плаћање депонованих акција, понуђач је обавезан да, у року од једног радног дана, објави извештај о преузимању у истим дневним новинама у којима је објављена и понуда за преузимање и да га одмах, односно најкасније наредног радног дана, достави регулисаном тржишту, односно МТП на коме се тргује акцијама циљног друштва, Комисији и циљном друштву. 
Извештај из става 1. овог члана подноси се на обрасцу ИПП, који је доступан на интернет страници Комисије. 
Обавештење да понуђач нема намеру да спроведе поступак преузимања
Члан 19.
Понуђач и лица која са њим заједнички делују која имају обавезу објављивања понуде за преузимање а која не намеравају да спроведу поступак преузимања, већ имају намеру да отуђе акције у складу са чланом 36. став 2, а у вези са чланом 37. став 3. Закона, дужни су да 30 дана пре намераваног отуђења објаве обавештење у једним дневним новинама које се редовно дистрибуирају на целој територији Републике Србије и да га доставе Комисији, регулисаном тржишту, односно МТП на којем се тргује акцијама циљног друштва, циљном друштву и свим акционарима циљног друштва.
Обавештење из става 1. овог члана садржи следеће податке: 
1) за правно лице пословно име, седиште, адреса и матични број, односно за физичко лице име, презиме, матични број и адреса понуђача и лица са којима понуђач заједнички делује, а који поседују акције циљног друштва и опис начина заједничког деловања;
2) пословно име, седиште, адреса и матични број циљног друштва; 
3) број акција циљног друштва у апсолутном и процентуалном износу које припадају понуђачу и лицима са којима понуђач заједнички делује, укључујући и број гласова које остварују; 
4) пословно име, односно име и презиме лица која намеравају да отуђе акције као и број акција које намеравају да отуђе;
5) период у ком намeравају да отуђе акције;
6) потпис понуђача и лица која са њим заједнички делују;
Обавештење из става 1. овог члана подноси се на обрасцу ОННП који је доступан на интернет страници Комисије. 
Понуђач и лица са којима заједнички делује дужни су да без одлагања доставе Комисији и организованом тржишту на коме се тргује акцијама циљног друштва обавештење о сваком отуђењу акција из члана 36. став 2. тачка 3) Закона.
Обавештење из става 4. овог члана садржи следеће податке: 
1) за правно лице пословно име, седиште, адреса и матични број, односно за физичко лице име, презиме, матични број и адреса лица која су објавила обавештење из става 1. овог члана и датум објаве;
2) пословно име, седиште, адреса и матични број циљног друштва; 
3) пословно име, односно име и презиме лица које је отуђило акције;
4) проценат од укупно издатих акција са правом гласа циљног друштва које поседују понуђач и лица која са њим заједнички делују пре отуђења;
5) датум отуђења;
6) начин и цена отуђења;
7) број отуђених акција;
8) проценат од укупно издатих акција са правом гласа циљног друштва које поседују понуђач и лица која са њим заједнички делују након отуђења;
9) изјава лица које је отуђило акције дата под пуном материјалном и кривичном одговорношћу да акције нису отуђене лицу са којим заједнички делује у смислу члана 4. Закона;
10) потпис лица које је отуђило акције.
Обавештење из става 5. овог члана подноси се на обрасцу ООА који је доступан на интернет страници Комисије.
Обавештење о укидању решења о одузимању права гласа
Члан 20.
Када Комисија решењем утврди да понуђач, односно стицалац и лица која делују заједнички са понуђачем имају право гласа по основу преосталих акција циљног друштва у складу са чланом 37. став 3. Закона, понуђач, односно стицалац је дужан да у једним дневним новинама које се редовно дистрибуирају на целој територији Републике Србије објави обавештење о донетом решењу, да га достави Комисији и регулисаном тржишту, односно МТП на којем се тргује акцијама циљног друштва.
Обавештење из става 1. овог члана садржи следеће податке: 
1) за правно лице пословно име, седиште, адресу и матични број, односно за физичко лице име, презиме, матични број и адресу, понуђача и лица са којима понуђач заједнички делује, а која су обухваћена решењем Комисије;
2) пословно име, седиште, адреса и матични број циљног друштва; 
3) број и датум решења Комисије којим је утврђено да понуђач и лица која са њим заједнички делују немају право гласа, као и број акција у апсолутном и процентуалном износу;
4) број и датум решења Комисије којим је утврђено да понуђач и лица која са њим заједнички делују имају право гласа, као и број акција у апсолутном и процентуалном износу на којима је утврђено да имају право гласа.
Обавештење из става 1. овог члана подноси се на обрасцу ОВПГ који је доступан на интернет страници Комисије.
Обавезе Централног регистра
Члан 21.
Централни регистар је дужан да обавештава Комисију о лицима која, заједно са акцијама које већ поседују, стекну више од 25% акција с правом гласа одређеног акционарског друштва: 
1) чијим се акцијама тргује на регулисаном тржишту, односно мултилатералној трговачкој платформи; 
2) чијим се акцијама не тргује а то друштво има више од 100 акционара сваког последњег дана у месецу. 
Централни регистар је дужан да обавештава Комисију о лицима која након спроведене понуде за преузимање стекну: 
1) најмање додатних 10% акција с правом гласа тог акционарског друштва;
2) мање од 10% акција са правом гласа акционарског друштва, ако тим стицањем прелазе праг од 75% права гласа.
Заједничке одредбе о достављању и поступању по решењу Комисије
Члан 22.
Решења из члана 41а Закона која Комисија доноси достављају се стицаоцу и лицима која са њим заједнички делују (уколико их има), циљном друштву, Централном регистру и регулисаном тржишту, односно МТП на коме се тргује акцијама циљног друштва. 
На основу достављеног решења Комисије из става 1. овог члана, Централни регистар посебно евидентира акције циљног друштва на власничком рачуну стицаоца као акције на којима стицалац нема право гласа. 
Ако стицалац или лица са којима заједнички делује наставе да стичу акције циљног друштва, Комисија ће допунским решењем утврдити да се губитак права гласа односи и на накнадно стечене акције циљног друштва од дана настанка обавезе до дана извршења обавезе о чему обавештава Централни регистар. 
На основу достављеног допунског решења Комисије из става 3. овог члана Централни регистар посебно евидентира и накнадно стечене акције циљног друштва као акције на којима стицалац нема право гласа. 
Када стицалац или лица са којима заједнички делује у смислу поступања по решењу Комисије поднесу захтев за одобрење објављивања понуде за преузимање, Комисија ће решењем о одобрењу објављивања понуде за преузимање утврдити да престаје да важи претходно донето решење Комисије у делу којим је утврђено да стицалац нема право гласа на акцијама циљног друштва. 
Решење Комисије којим је за стицаоца и лица која са њим заједнички делују утврђено постојање обавезе објављивања понуде за преузимање циљно друштво је у обавези да достави свим акционарима у року од 15 дана од дана пријема решења ради остваривања пред, стварно и месно надлежним судом, права на откуп акција, под условима под којима је морала бити објављена понуда за преузимање. 
Члан 23.
Даном ступања на снагу овог правилника престаје да важи Правилник о садржини и форми понуде за преузимање („Службени гласник РС”, број 10/12). 
Члан 24.
Правилник ступа на снагу наредног дана од дана објављивања у „Службеном гласнику Републике Србије”. 
Број 2/0-01-34/2-17
У Београду 27. јануара 2017. године
Председник Комисије, 
др Предраг Дедеић, с.р
Прилози
ПРИЛОГ 1
Образац ПП1
ПОНУДА ЗА ПРЕУЗИМАЊЕ
1. Основни подаци о понуди за преузимање акција 
1.1. пословно име, седиште, адреса, матични број и ПИБ, односно име, презиме и матични број понуђача и лица са којима понуђач заједнички делује, а која поседују акције циљног друштва; 
1.2. пословно име, седиште, адреса и матични број циљног друштва;
1.3. укупан број издатих акција циљног друштва са правом гласа. 
2. Услови понуде за преузимање акција 
2.1. број обичних акција и број гласова у апсолутном и процентуалном износу, које понуђач има намеру и обавезу да преузме; 
2.2. ако је понуда условна, навести минимални број акција и проценат акција с правом гласа циљног друштва који понуђач жели да стекне (јасно навести да понуда престаје да обавезује понуђача, ако се означени услов не испуни до истека рока за њено прихватање); 
2.3. цена коју се понуђач обавезује да плати, у динарима по једној акцији; 
2.4. начин плаћања: 
2.4.1. у готовом новцу (цена у динарима по једној акцији); 
2.4.2. у хартијама од вредности (које испуњавају услове у складу са законом); 
2.4.3. комбиновано, односно делом (назначити у ком проценту од укупне вредности акција) у готовом новцу, у складу са тачком 2.4.1. овог обрасца и другим делом у хартијама од вредности, у складу са тачком 2.4.2;
2.4.4. уколико се врши плаћање у хартијама од вредности или комбиновано, потребно је навести податке из члана 5. став 4, односно став 5. Правилника; 
2.5. датум отварања и датум затварања понуде за преузимање акција (рок важења понуде);
Напомена: датумом отварања сматра се дан објављивања скраћеног текста понуде. Уколико датум затварања понуде пада у нерадни дан, као датум затварања понуде уписује се први наредни радни дан. 
2.6. место, начин и време када се могу депоновати акције на рачуну депонованих хартија од вредности, уз упозорење акционарима да се депоновање акција сматра прихватањем понуде за преузимање акција; 
2.7. начин на који акционар остварује право да одустане од прихваћене понуде (коме и када се може дати писмени налог за повлачење депонованих акција); 
2.8. начин и рок у коме понуђач врши плаћање или пренос хартија од вредности које су понуђене у замену за акције након окончања понуде за преузимање акција; 
2.9. трошкови које сноси акционар који прихвати понуду за преузимање акција; 
2.10. случајеви у којима понуђач има право да повуче дату понуду. 
3. Подаци о акцијама које су предмет понуде за преузимање 
3.1. врста, број хартија од вредности, номинална вредност, ЦФИ код и ИСИН број, да ли су укључене у трговање на регулисаном или МТП тржишту, ако су укључене у трговање навести да ли су ликвидне; 
3.2. просечна пондерисана цена акција циљног друштва, утврђена на основу извештаја о трговању у последњих шест месеци пре дана настанка обавезе објављивања понуде за преузимање; 
3.3. највиша цена по којој су понуђач и лица која с њим заједнички делују стицали акције циљног друштва у последњих 12 месеци пре дана настанка обавезе објављивања понуде за преузимање акције, укључујући и стицање на основу кога је за понуђача и/или лица која са њим заједнички делују настала обавеза објављивања понуде за преузимање; 
3.4. књиговодствена вредност акција утврђена на основу последњих годишњих финансијских извештаја;
3.5. процењена фер вредност акција на дан настанка обавезе објављивања понуде за преузимање;
3.6. подаци о тржишту на које су укључене акције циљног друштва: 
– назив и седиште организатора тржишта; 
– графички прикази дневних осцилација цене и обима промета у претходних шест месеци, пре дана објављивања обавештења о намери преузимања, при чему „x” оса означава датум, а „y” оса означава цену, односно обим промета. 
4. Подаци о циљном друштву 
4.1. пословно име, седиште, адреса, матични број и ПИБ акционарског друштва на чије акције се односи понуда за преузимање; 
4.2. шифра и назив основне делатности; 
4.3. подаци из биланса стања и биланса успеха са стањем на дан 31. децембар за претходну пословну годину; 
4.4. укупан број издатих акција (укупан број обичних акција, број сопствених акција, преференцијалне акције по класама); 
4.5. број акција и проценат учешћа Републике Србије, Акционарског фонда, ПИО фонда, Фонда за развој Републике Србије и Регистра акција и удела у укупном броју издатих обичних акција, као и евентуално учешће друштвеног капитала у основном капиталу; 
4.6. други битни подаци о циљном друштву познати понуђачу; 
4.7. навести укупан број акција са правом гласа које је издало циљно друштво чији је законити ималац на дан подношења захтева: 
– понуђач; 
– лица која с њим заједнички делују (за свако лице појединачно); 
4.8. дати следеће податке о стицању акција са правом гласа циљног друштва од стране понуђача и лица са којима делује заједнички, у периоду од једне године пре дана настанка обавезе објављивања понуде за преузимање: 
– број (количина) стечених акција, 
– цена стицања,
– датум трансакције, 
– начин стицања (правни посао).
Уколико су од тренутка настанка обавезе објављивања понуде за преузимање понуђач и лица са којима заједнички делује, стицали или отуђивали акције са правом гласа циљног друштва, навести горе наведене податке и за тај период. 
5. Подаци о понуђачу 
5.1. пословно име, седиште, адреса, матични број и ПИБ, односно име, презиме и матични број понуђача и лица с којима понуђач заједнички делује, а поседују акције циљног друштва; 
5.2. шифра и назив основне делатности; 
5.3. вредност основног капитала понуђача по решењу о упису у одговарајућем регистру; 
5.4. навести изворе и начин обезбеђивања средстава за куповину акција циљног друштва; 
5.5. подаци о лицима која имају више од 25% гласова у скупштини понуђача или о десет највећих акционара са правом гласа, односно удеоничара понуђача; 
5.6. подаци о повезаним лицима у којима понуђач има више од 25% учешћа у капиталу; 
5.7. подаци из биланса стања и биланса успеха понуђача, из његових консолидованих извештаја или консолидованих извештаја матичне компаније, као и осталих правних лица са којима делује заједнички, ако нису обухваћени једним од наведених извештаја. Подаци се дају на основу последњих финансијских извештаја, са мишљењем ревизора; 
5.8. битнији догађаји у пословању понуђача и лица која са њим заједнички делују од дана састављања биланса до дана припреме ове понуде; 
5.9. подаци о директору, члановима управе; 
5.10. докази о имовинском стању, ако је понуђач физичко лице (облици имовине који представљају учешће понуђача у основном капиталу другог правног лица и зависним друштвима понуђача); 
5.11. пословно име, седиште и адреса инвестиционог друштва, који је учествовао у припреми понуде за преузимање акција. 
6. Однос понуђача и лица која с њим заједнички делују и циљног друштва 
Дати податке о битнијим пословним односима и закљученим уговорима између понуђача и лица која са њим заједнички делују и циљног друштва чије су акције предмет понуде. 
7. Однос понуђача и лица која с њим заједнички делују и чланова управе циљног друштва 
Дати податке да ли су и када, обављени преговори између понуђача и лица која са њим заједнички делују и чланова управе циљног друштва у вези са понудом за преузимање акција и навести исход тих преговора. 
Дати податке о закљученим уговорима или споразумима, односно о намери закључења уговора или споразума између понуђача и лица која са њим заједнички делују и чланова управе циљног друштва чије су акције предмет ове понуде, који се односе на исплате накнада и датих других погодности члановима управе тог друштва због ранијег опозива, односно разрешења услед преузимања контроле над управљањем друштвом или који се односе на даље обављање послова тих чланова управе. 
8. Однос понуђача и лица која с њим заједнички делују и акционара циљног друштва 
Дати податке о закљученим уговорима или споразумима између понуђача и лица која са њим заједнички делују и законитих ималаца акција, на које се односи ова понуда. 
9. Циљеви понуђача и лица која с њим заједнички делују и њихове намере у вези са циљним друштвом 
Навести циљеве и намере понуђача и лица која са њим заједнички делују у вези са циљним друштвом и то: 
– будућим пословањем, делатношћу циљног друштва и местом њеног обављања, 
– стратешки план за циљно друштво и компанију понуђача, 
– навести могуће последице реализовања стратешких планова понуђача на политику запошљавања и радноправни статус радника, укључујући и материјалне положај запослених. 
10. Друге битне чињенице 
Навести друге чињенице и околности познате понуђачу, а које нису објављене на други начин, које могу имати утицаја на вредност и тржишну цену акција на коју се понуда односи. 
11. Навести да понуђач даје следећу изјаву: 
Понуђач даје понуду свим акционарима циљног друштва који су власници акција са правом гласа и обавезује се да купи сваку акцију с правом гласа, под прописаним и објављеним условима. 
12. Одговорна лица 
(Наводе се имена лица одговорних за садржај ове понуде и дају се њихови потписи)
Датум:
Потпис
Комисија за хартије од вредности не одговара за тачност и истинитост података наведених у понуди за преузимање и не оцењује оправданост и целисходност елемената понуде за преузимање. Понуђач, односно одговорно лице понуђача (директор или друго овлашћено лице) је одговорно за истинитост и целовитост информација садржаних у понуди за преузимање, као и скраћеном тексту понуде за преузимање.
–––––––––
1 Понуда за преузимање акција мора да садржи најмање све рубрике дате у обрасцу. 
 Подаци се уносе у рубрике по редоследу датом у обрасцу. Кад у рубрику не може да се унесе тражени податак, због тога што такав податак не постоји, у ту рубрику се уписује црта или реч „нема”, односно „не постоји”.
ПРИЛОГ 2
Образац СТПП
СКРАЋЕНИ ТЕКСТ ПОНУДЕ ЗА ПРЕУЗИМАЊЕ
1. Пословно име, седиште, адреса, матични број и ПИБ, односно име, презиме и матични број понуђача и лица са којима понуђач заједнички делује, а која поседују акције циљног друштва;
2. Пословно име, седиште, адреса и матични број циљног друштва;
3. Укупан број издатих акција циљног друштва са правом гласа, номинална, односно рачуноводствена вредност, уколико су акције без номиналне вредности, ЦФИ код и ИСИН број акција, податак да ли су укључене у трговање на регулисаном или МТП тржишту, ако су акције укључене у трговање, навести да ли су ликвидне;
4. Подаци о релевантним ценама акција циљног друштва у претходном периоду (приказују се само подаци о ценама које одговарају статусу акција циљног друштва, у смислу да ли су ликвидне, односно да ли су укључене у трговање);
4.1. просечна пондерисана цена акција циљног друштва, утврђена на основу извештаја о трговању у последњих шест месеци пре дана настанка обавезе објављивања понуде за преузимање; 
4.2. највиша цена по којој су понуђач и лица која с њим заједнички делују стицали акције циљног друштва у последњих 12 месеци пре дана настанка обавезе објављивања понуде за преузимање акције, укључујући и стицање на основу кога је за понуђача и/или лица која са њим заједнички делују настала обавеза објављивања понуде за преузимање; 
4.3. књиговодствена вредност акција утврђена на основу последњих годишњих финансијских извештаја;
4.4. процењена фер вредност акција на дан настанка обавезе објављивања понуде за преузимање;
5. Број акција
5.1. број обичних акција и број гласова у апсолутном и процентуалном износу, које понуђач има намеру и обавезу да преузме,
5.2. ако је понуда условна, навести минимални број акција и проценат акција с правом гласа циљног друштва који понуђач жели да стекне (јасно навести да понуда престаје да обавезује понуђача, ако се означени услов не испуни до истека рока за њено прихватање);
6. Учешће понуђача и лица с којима понуђач заједнички делује у укупном броју акција са правом гласа циљног друштва;
7. Цена коју се понуђач обавезује да плати, у динарима по једној акцији;
8. Начин плаћања
8.1. у готовом новцу;
8.2. у хартијама од вредности;
8.3. комбиновано, односно делом (назначити у ком проценту од укупне вредности акција) у готовом новцу, а у ком делу у хартијама од вредности;
8.4. уколико се врши плаћање у хартијама од вредности или комбиновано, потребно је навести најмање назив издаваоца хартија од вредности које се нуде у замену, врсту и права из хартија од вредности, однос замене и начин вредновања;
9. Рок важења понуде за преузимање – датум отварања и датум затварања понуде;
10. Рок плаћања;
11. Циљеви и намере понуђача и лица која са њим заједнички делују у вези са циљним друштвом и то:
– будућим пословањем, делатношћу циљног друштва и местом њеног обављања,
– стратешки план за циљно друштво и компанију понуђача,
– навести могуће последице реализовања стратешких планова понуђача на политику запошљавања и радноправни статус радника, укључујући и материјални положај запослених.
12. Место, начин и време када се могу депоновати акције на рачуну депонованих хартија од вредности, са посебним навођењем права акционара да повлачењем депонованих акција у року важења понуде одустану од прихватања понуде за преузимање;
13. Пословно име, седиште, адреса и број телефона инвестиционог друштва које је учествовало у припреми понуде;
14. Навести да понуђач даје јасну изјаву да понуду даје свим акционарима циљног друштва који су власници акција са правом гласа и обавезује се да купи сваку акцију с правом гласа, под прописаним и објављеним условима;
15. Изјава понуђача да ће понуду за преузимање акција послати циљном друштву, организованом тржишту на коме се тргује акцијама циљног друштва и Централном регистру, најкасније истог дана, а свим акционарима циљног друштва најкасније три дана од дана када је дат налог за објављивање скраћеног текста понуде у дневним новинама;
16. Број и датум решења Комисије за хартије од вредности о одобрењу понуде за преузимање.
Комисија за хартије од вредности не одговара за тачност и истинитост података наведених у понуди за преузимање и не оцењује оправданост и целисходност елемената понуде за преузимање.