На основу члана 29. тачка 3) Закона о иновационој делатности („Службени гласник РС”, бр. 110/05, 18/10 и 55/13), 
	
Министар просвете, науке и технолошког развоја доноси
 
ПРАВИЛНИК
о поступку евиденције, презентације садржаја и постигнутих резултата на иновационим и развојним пројектима 
	

	"Службени гласник РС", број 1 од 6. јануара 2014.
 
Предмет Правилника
Члан 1. 
Овим правилником уређује се поступак евиденције, презентације садржаја и постигнутих резултата на иновационим и развојним пројектима који се финансирају средствима буџета Републике Србије, у складу са законом. 
	
Министарство надлежно за науку и технолошки развој (у даљем тексту: Министарство) води евиденције о иновационим и развојним пројектима, о презентованом садржају иновационих и развојних пројеката и о постигнутим резултатима на иновационим и развојним пројектима. 
	
Контролу наменског трошења средстава буџета Републике Србије и реализације иновационих и развојних пројеката, Министарство врши у складу са уговором којим се одобрава суфинансирање иновационе делатности буџетским средствима, у складу са законом.
Евиденције из става 2. овог члана део су електронске и јавно доступне базе података коју води Министарство, у складу са законом. 
	
Евиденција пројеката 
Члан 2. 
Подаци о иновационом, односно развојном пројекту, презентованом садржају и постигнутим резултатима евидентирају се у Књигу регистра. 
	
Ажурирани електронски списак евидентираних иновационих и развојних пројеката (у даљем тексту: Пројекат) део је Електронског регистра. 
	
Садржина евиденције Пројекта 
Члан 3. 
У евиденције из члана 2. овог правилника уносе се следећи подаци о Пројекту, односно о презентованом садржају и постигнутим резултатима Пројекта: 
	
1) редни број и буџетска година у којој је извршен унос у евиденцију, са ознаком:
– за иновационе пројекте: ИП тип 1 или ИП тип 2,
– за развојне пројекте: РП; 
2) назив програма иновационе делатности који се реализује путем евидентираног Пројекта; 
	
3) број и датум пријема пријаве предлога Пројекта чије финансирање је одобрено; 
	
4) број и датум акта којим је финансирање Пројекта одобрено; 
5) назив Пројекта;
6) кратак опис предмета, садржаја и циља Пројекта; 
7) очекивани план реализације Пројекта; 
8) планирана садржина и динамика постизања очекиваних међурезултата, односно крајњих резултата Пројекта; 
	
9) назив и седиште носиоца реализације Пројекта; 
10) назив и седиште реализатора који су регистровани субјекти иновационе делатности; 
	
11) назив и седиште реализатора Пројекта који нису регистровани субјекти иновационе делатности; 
	
12) име, презиме и референце лица одређеног за руководиоца Пројекта; 
13) списак лица из пројектног тима и основ радног ангажовања код сваког реализатора Пројекта; 
	
14) одобрено трајање Пројекта; 
15) укупна висина средстава и структура трошкова неопходних за реализацију Пројекта; 
	
16) проценат учешћа у финансирању Пројекта средствима буџета Републике Србије; 
	
17) проценат и структура средстава којима фондови са већинским државним власништвом учествују у финансирању Пројекта; 
	
18) проценат и структура учешћа у финансирању Пројекта средствима из других извора; 
	
19) проценат и структура укупно очекиваних прихода од реализације Пројекта у првој години након завршетка његове реализације; 
	
20) проценат и структура остварених прихода од реализације Пројекта у првој години након завршетка његове реализације; 
	
21) проценат и структура укупно остварене добити од производа или услуге која је резултат финансираног Пројекта у првој години након завршетка његове реализације. 
	
Документација 
Члан 4. 
Саставни део евиденција из члана 3. овог правилника је документација на основу које се уносе, мењају или бришу подаци, и то: 
	
1) потписана и печатом оверена пријава предлога Пројекта; 
2) документација приложена уз предлог Пројекта; 
3) оцена предлога Пројекта; 
4) акт о финансирању Пројекта средствима буџета Републике Србије; 
5) уговор којим учесници на Пројекту уређују права интелектуалне својине у реализацији Пројекта, у складу са Законом; 
	
6) уговор о реализацији Пројекта који је Министарство закључило с реализаторима Пројекта; 
	
7) споразум или изјава о условима припреме и реализације Пројекта, који су потписали руководиоци Пројекта, руководиоци реализатора и сви чланови Пројектног тима, којим се усаглашавају у односу на сукоб интереса и поверљиве информације; 
	
8) извештаји о датумима и резултатима контрола реализације и остварених резултата Пројекта извршених у складу са законом; 
	
9) извештај о постигнутим резултатима који учесници на Пројекту достављају Министарству, у складу са Законом; 
	
10) извештај о презентацији садржаја Пројекта, односно постигнутих резултата на Пројекту; 
	
11) извештај о укупно оствареним приходима и укупно оствареној добити од пласмана на тржиште производа или услуга који су настали као резултат реализације Пројекта, достављен на захтев Министарства и за период одређен тим захтевом; 
	
12) друга документација која се односи на евидентирани Пројекат. 
Документација из става 1. овог члана улаже се у евиденциони омот, на чијој спољашњој страни се уписује евиденциони редни број и година уписа Пројекта. 
	
Поступак 
Члан 5. 
Подаци се уносе, мењају и бришу у складу са: 
1) актом којим се одобрава финансирање Пројекта средствима буџета Републике Србије; 
	
2) актом којим Министарство пореди остварене и планиране резултате рада и на основу тога оцењује успешност реализације Пројекта и предлаже мере поводом извршене контроле реализације Пројекта; 
	
3) актом којим се привремено или трајно прекида финансирање Пројекта средствима буџета Републике Србије, средствима фондова са већинским државним власништвом или средствима из других извора, у складу са Законом. 
	
Престанак важења ранијег прописа
Члан 6. 
Даном ступања на снагу овог правилника престаје да важи Правилник о поступку евиденције, презентације садржаја и постигнутих резултата на иновационим и развојним пројектима („Службени гласник РС”, број 16/11). 
	
Ступање на снагу 
Члан 7. 
Овај правилник ступа на снагу осмог дана од дана објављивања у „Службеном гласнику Републике Србије”. 
	
 
Број 110-00-190/2013-16-3/1
У Београду, 20. новембра 2013. године
Министар,
проф. др Томислав Јовановић, с.р.