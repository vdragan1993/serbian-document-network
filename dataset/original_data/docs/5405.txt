На основу члана 12. став 4. Закона о 
заштити конкуренције („Службени гласник РС”, број 51/09) и члана 42. став 1. 
Закона о Влади („Службени гласник РС”, бр. 55/05, 71/05 – исправка, 101/07 и 
65/08), 
Влада доноси
  
УРЕДБУ
о садржини захтева за појединачно 
изузеће рестриктивних споразума од забране
„Службени гласник РС“, број 107 од 
23. децембра 2009. 
 
Члан 1.
Овом уредбом ближе се уређује 
садржина захтева за појединачно изузеће рестриктивних споразума од забране (у 
даљем тексту: захтев).
 
Члан 2.
Захтев садржи:
1) пословно име, седиште и предмет 
пословања свих учесника у споразуму и извод из регистра привредних субјеката за 
све учеснике у споразуму;
2) име, адресу, број телефона, број 
телефакса и е-маил адресу представника или заступника подносиоца захтева, као и 
пуномоћје ако се захтев подноси од стране заступника;
3) природу, предмет и циљ споразума;
4) садржај споразума или потписан 
споразум (уговор са прилозима);
5) процену релевантног тржишта на 
којем су активни учесници у споразуму, у складу са посебним прописом;
6) списак и процену тржишних удела 
главних конкурената учесника у споразуму;
7) списак повезаних друштава учесника 
у споразуму уз навођење регистроване делатности и стварне делатности сваког 
повезаног друштва, као и њихових тржишних удела на тржишту које је повезано са 
релевантним тржиштем на којем делују учесници у споразуму, односно на 
релевантном тржишту на којем се одражавају ефекти споразума; 
8) процену релевантног тржишта на 
којем се одражавају ефекти споразума; 

9) све расположиве податке о условима 
конкуренције на релевантном тржишту на којем се одражавају ефекти споразума, као 
што су:
а) структура релевантног тржишта,
б) правне и друге препреке за улазак 
на релевантно тржиште,
в) положај на тржишту учесника у 
споразуму и њихову економску и финансијску моћ,
г) могућности избора добављача и 
корисника;
10) опис и детаљно образложење 
економских користи које су директна последица споразума, и то:
а) на који начин и у ком обиму 
споразум доприноси унапређењу производње и промета,
б) на који начин и у ком обиму 
споразум доприноси подстицању техничког или економског напретка;
11) опис и детаљно образложење 
укупних ефеката споразума на потрошаче на релевантном тржишту, као што су:
а) снижавање цена производа и/или 
услуга,
б) повећање квалитета производа и/или 
услуга,
в) увођење иновација,
г) повећање и проширивање могућности 
избора производа и/или услуга за потрошача;
12) детаљно образложење неопходности 
ограничавајућег дејства споразума, односно сваког појединачног ограничења из 
споразума;
13) детаљно образложење степена 
ограничења конкуренције на релевантном тржишту услед постојања споразума;
14) све расположиве анализе, студије, 
приказе или друге извештаје припремљене за потребе учесника у споразуму, а чији 
је предмет процена и анализа услова конкуренције на релевантном тржишту.
Поред података и прилога из става 1. 
овог члана подносилац захтева може уз захтев да достави и друге податке и 
прилоге за које сматра да би могли бити од значаја за оцену испуњености услова 
за изузимање споразума од забране. 
 Члан 3.
Ова уредба ступа на снагу осмог дана 
од дана објављивања у „Службеном гласнику Републике Србије”.
 
05 број 110-8323/2009
У Београду, 17. децембра 2009. године
Влада 
Први потпредседник Владе – 

заменик председника Владе,
Ивица Дачић, с.р.