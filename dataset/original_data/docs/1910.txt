На основу члана 9. став 1. Закона о регулисању обавеза
Републике Србије по основу зајма за привредни развој („Службени гласник РС”,
број 43/04),
Влада Републике Србије доноси 
 
ОДЛУКУ 
о издавању обвезница
Републике Србије ради регулисања обавеза по основу зајма за привредни развој
„Службени
гласник РС”, број 78 од 9. јула 2004.
 
 
1. Република Србија издаје обвезнице ради регулисања
обавеза по основу Закона о регулисању обавеза Републике Србије по основу зајма
за привредни развој („Службени гласник РС”, број 43/04 – у даљем тексту:
Закон).
 
2. Основни елементи обвезница из тачке 1. ове одлуке
су:




Издавалац
Износ емисије
Номинална вредност
Датум издавања


Република Србија;
56 милиона евра;
1 евро;
12. јул 2004.
  године;



Датум доспећа:
1) 31. август 2004. године,
2) 31. август 2005. године,
3) 31. август 2006. године,
4) 31. август 2007. године.
 
3. Обвезнице су дужничке хартије од вредности које се
издају у нематеријализованом облику, без купона и региструју код Централног
регистра, депоа и клиринга хартија од вредности а.д. Београд (у даљем тексту:
Централни регистар).
 
4. Обвезнице гласе на име и преносиве су, исплаћују се
у еврима, а на захтев власника – у динарима.
 
5. Лице чије је право утврђено актом из члана 8. став
2. Закона, може обвезнице користити и пре рока доспећа, уз дисконт по стопи од
2% годишње од дана издавања обвезница до рока доспећа, за намене прописане
Законом.
 
6. Обвезнице које се у прописаном року не пренесу са
емисионог рачуна на власнички рачун лица чије је право утврђено актом из члана
8. став 2. Закона, пренеће се са емисионог рачуна на рачун окончања емисије
Републике Србије у Централном регистру.
 
7. Ова одлука ступа на снагу наредног дана од дана
објављивања у „Службеном гласнику Републике Србије”.
 
05 број 424-4984/2004-001
У Београду, 8. јула 2004.
године

Влада Републике Србије
Председник,

Војислав Коштуница, с.р.