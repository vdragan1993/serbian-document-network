На основу члана 21. став 8. Закона о шумама („Службени гласник РС”, бр. 30/10 и 93/12), 
Mинистар пољопривреде и заштите животне средине доноси
 
ПРАВИЛНИК
о садржини плана развоја шумског подручја, односно плана развоја шума у националном парку
"Службени 
				гласник РС", број 145 од 29. децембра 2014.
 
Члан 1.
Овим правилником ближе се прописује садржина плана развоја шумског подручја, односно плана развоја шума у националном парку (у даљем тексту: План развоја) и начин вршења састојинске инвентуре.
Члан 2.
План развоја, у складу са законом којим се уређују шуме, нарочито садржи: приказ и анализу стања шума; утврђену оптималну шумовитост; избор функција и намену шума; утврђене функционалне просторне целине; опште смернице развоја, циљеве и мере за унапређивање шума; извештај о стратешкој процени утицаја на животну средину; начине очувања и јачања општекорисних функција шума и заштиту шума; начин газдовања шумама; узгојне и уређајне мере за газдинске класе.
Члан 3.
Садржина Плана развоја систематизује се кроз следеће главе: Увод; Законски, стратешки и плански оквир; Опште карактеристике шумског подручја; Приказ и анализа стања шума са утврђеном оптималном шумовитошћу; Преглед досадашњег газдовања, начин очувања и јачања општекорисних функција шума и заштита шума; Опште смернице развоја, циљеви и мере за унапређивање шума, избор функција и намена шума, утврђивање функционалне просторне целине и дефинисање стратешких и пратећих циљева газдовања шумама; Начин газдовања шумама, општи циљеви, узгојне и уређајне мере за газдинске класе; План финансирања; Пројекција очекиваних ефеката развоја шумског фонда; Индикатори за праћење реализације Плана развоја и Прилог.
Главе из става 1. овог члана означавају се римским бројевима.
Члан 4.
Увод садржи основне податке о изради Плана развоја, а нарочито: временски и просторни обухват, информациони систем за израду, поступак израде и доношења Плана развоја, као и податке о ауторима и осталим учесницима и њиховом доприносу при изради Плана развоја.
Члан 5.
Законски, стратешки и плански оквир садржи: преглед и анализу релевантних одредби законских, стратешких и планских докумената и начин њихове имплементације у План развоја.
Члан 6.
Опште карактеристике шумског подручја садрже:
1) географски положај;
2) природне и климатске карактеристике подручја; 
3) начин коришћења земљишта;
4) привредно-економске прилике;
5) демографске карактеристике;
6) културно-историјске вредности; 
7) остале потенцијале;
8) друге податке од значаја за приказивање општих карактеристика шумског подручја.
Члан 7.
Приказ и анализа стања шума са утврђеном оптималном шумовитошћу садрже одговарајуће податке о стању шума.
Приказ стања шума садржи утврђену оптималну шумовитост, као и следеће податке: 
1) облик својине;
2) земљиште и геолошку подлогу; 
3) стање шумског фонда, и то по:
(1) наменама,
(2) пореклу и очуваности,
(3) мешовитости,
(4) врстама дрвећа,
(5) састојинској припадности,
(6) дебљинској и добној структури;
4) отвореност и оптималну отвореност шумског подручја;
5) здравствено стање и хранљивост шумског земљишта;
6) угрожене врсте шумског дрвећа и жбуња и осетљиве екосистеме;
7) заштићена природна добра и еколошку мрежу;
8) процентуални приказ мртвог дрвета;
9) стање и промене угљеника;
10) животињски свет и ловну фауну;
11) предеоне вредности и места од културног и историјског значаја;
12) ерозију и друге угрожавајуће факторе;
13) вредност шума;
14) релевантне за реализацију циљева газдовања на планском подручју;
15) друге податке од значаја за приказ стања шума.
Анализа стања шума садржи: анализу квантитативног и квалитативног стања шума и газдовања, идентификовање потенцијала, ограничења и ризика за унапређење стања шума у подручју, као и друге податке од значаја за анализу стања шума.
Анализа стања шума врши се на основу података из става 2. овог члана.
Члан 8.
Преглед досадашњег газдовања, начин очувања и јачања општекорисних функција шума и заштита шума садрже приказ стања и обима извршених радова на основу следећих података:
1) планирања газдовања шумама, и то:
(1) формирање шумског подручја,
(2) историјат уређивања шума у шумском подручју;
2) промене шумског фонда, и то:
(1) промене шумског фонда по површинама,
(2) промене шумског фонда по запремини и запреминском прирасту;
3) гајења шума; 
4) коришћења дрвних производа;
5) шумског репродуктивног материјала;
6) заштите шума; 
7) коришћења недрвних производа и услуга шума; 
8) шумске комуникације и отворености шума; 
9) о осталим инфраструктурним објектима; 
10) о управљању заштићеним подручјима; 
11) о тржишним приликама у односу на производе и услуге шума и услуге у шумарству;
12) организације јавне шумарске службе и сопственика шума;
13) финансирања и инвестиција у шумарству;
14) сарадње са другим органима и организацијама;
15) истраживања у шумарству;
16) сертификације шума;
17) анализе досадашњег газдовања шумама;
18) других податaка од значаја за преглед досадашњег газдовања, начин очувања и јачања општекорисних функција шума и заштиту шума.
Члан 9.
Опште смернице развоја, циљеви и мере за унапређење шума, избор функција и намена шума, утврђивање функционалних просторних целина и дефинисање стратешких и пратећих циљева газдовања шумама садрже:
1) дефинисање приоритета општих смерница развоја, циљева и мера за унапређење шума;
2) преглед заступљености појединих функција шума и анализу њиховог значаја и међусобних односа појединих функција ( наменске целине);
3) утврђивање функционалних просторних целина; 
4) дефинисање стратешких приоритетних циљева газдовања по наменским целинама.
Члан 10.
Начин газдовања шумама, општи циљеви, узгојне и уређајне мере за газдинске класе приказују се кроз план мера и активности који садржи: врсту мере, начин спровођења мере и њихова ограничења за реализацију планираних радова газдовања шумама, обим планираних радова, динамику, учеснике и упутства за реализацију планираних радова и друге податке од значаја за начин газдовања, опште циљеве, узгојне и уређајне мере за газдинске класе. 
Ограничења за реализацију планираних радова газдовања шумама из става 1. овог члана садрже: дефинисан режим спровођења појединих мера и активности, оквир за промену намене шума и шумског земљишта, као и дефинисање забрањених радњи и активности.
Обим планираних радова из става 1. овог члана исказује се по газдинским класама и збирно.
Члан 11.
План мера и активности израђује се на основу података из следећих планова, пројеката, односно програма:
1) плана гајења шума;
2) плана производње и биланса шумског репродуктивног материјала;
3) плана коришћења дрвних производа;
4) плана заштите шума;
5) пројекта коришћења шума (недрвних производа и услуга шума) и унапређења тржишта производа и услуга шума;
6) програма отварања шума и изградње и одржавања шумских комуникација;
7) плана изградње и одржавања осталих инфраструктурних објеката;
8) програма унапређења јавне шумарске службе и подршке организацији приватних шумовласника;
9) програма унапређења сарадње са другим органима и организацијама;
10) програма истраживања у шумарству;
11) програма сертификације шума;
12) плана уређивања шума.
Члан 12.
План финансирања садржи: план потребних средстава, план извора финансирања и оцену финансијске изводљивости плана, као и друге податке од значаја за план финансирања. 
Члан 13.
Пројекција очекиваних ефеката развоја шумског фонда садржи приказ еколошких, социјалних и економских ефекaта који се очекују од реализације Плана развоја, као и друге податке од значаја за приказ пројекција очекиваних ефеката развоја шумског фонда.
Члан 14.
Индикатори за праћење реализације Плана развоја садрже приказ дефинисаних квалитативних и квантитативних индикатора за праћење и оцену успешности реализације Плана развоја. 
Члан 15.
Прилог Плана развоја садржи: 
1) решење о условима заштите природе;
2) извештај о стратешкој процени утицаја на животну средину;
3) извештај о учешћу заинтересованих страна;
4) табеларни део;
5) тематске карте;
6) шумску хронику;
7) друге приказе од значаја за План развоја.
Члан 16.
Прилог Плана развоја који се односи на табеларни део из члана 15. тачка 4) овог правилника израђује се за шумско подручје, шуме у националном парку и једну или више општина и садржи:
1) приказ стања шума, који садржи: површину, намену, порекло и очуваност, мешовитост, врсту дрвећа, газдинске класе и размеру дебљинских и добних разреда;
2) планови газдовања који садрже: план заштите шума, план гајења шума, план сеча обнављања једнодобних и разнодобних шума, план сеча пребирних шума, план проредних сеча и план коришћења осталих шумских потенцијала;
3) евиденција извршених радова, која садржи: извршене радове на гајењу шума, извршену сечу обнављања једнодобних и разнодобних шума, извршену сечу пребирних шума, извршене проредне сече.
Табеларни део из става 1. тачка 1) овог члана дат је у Прилогу 1 – Приказ стања шума, табеларни део из става 1. тачка 2) овог члана дат је у Прилогу 2 – Планови газдовања и табеларни део из става 1. тачка 3) овог члана дат је Прилогу 3 – Евиденција извршених радова, који су одштампани уз овај правилник и чине његов саставни део.
Члан 17.
Прилог Плана развоја који се односи на тематске карте из члана 15. тачка 5) овог правилника садржи:
1) карте просторне поделе, размере 1 : 25.000 или 1 : 50.000;
2) карте намена површина, размере 1 : 25.000 или 1 : 50.000; 
3) карте по категорији власништва шума, размере 1 : 25.000 или 1 : 50.000.
Члан 18.
Састојинска инвентура је начин прикупљања података о стању шума на терену.
Стање шума из става 1. овог члана у Плану развоја врши се рачунским свођењем катастарских и дендрометријских података у складу са основом газдовања шумама и програмом газдовања шумама сопственика.
Члан 19.
Даном ступања на снагу овог правилника престају да важе одредбе чл. 8–27. Правилника о садржини основа и програма газдовања шумама, годишњег извођачког плана и привременог годишњег плана газдовања приватним шумама („Службени гласник РС”, број 122/03).
Члан 20.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-184/2014-09
У Београду, 23. децембра 2014. године
Министар,
проф. др Снежана Богосављевић Бошковић, с.р.
 
 

				Прилози
 
 

Прилог 1 - Приказ 
				стања шума
Прилог 2 - 
				Планови газдовања
Прилог 3 - 
				Евиденција извршених радова