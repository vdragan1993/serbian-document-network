На основу члана 6. став 6. Закона о контроли предмета од драгоцених метала („Службени гласник РС”, број 36/11), 
	
Министар финансија и привреде доноси
 
ПРАВИЛНИК
о техничким и другим захтевима у погледу израде предмета од драгоцених метала 
	

	"Службени гласник РС", број 61 од 12. јула 2013.
 
Члан 1. 
Овим правилником ближе се прописују технички захтеви који се односе на степен финоће средстава за лемљење, превлаку од другог драгоценог метала, делове од недрагоцених метала и неметалне делове, уколико их предмети од драгоцених метала садрже, као и друге захтеве у погледу њихове израде. 
	
Члан 2. 
Овај правилник примењује се на предмете од драгоцених метала и мешовите предмете, у смислу закона којим се уређује контрола предмета од драгоцених метала. 
	
Технички захтеви за степен финоће средстава за лемљење
Члан 3. 
Лемљење предмета од драгоценог метала врши се средством за лемљење од легуре истог драгоценог метала и најмање истог степена финоће као што је и сам предмет. 
	
Лемљење предмета чији су саставни делови израђени од легура различитих драгоцених метала врши се средством за лемљење од легуре једног од драгоцених метала од којих је предмет израђен.
У случају из става 2. овог члана степен финоће средства за лемљење не сме бити мањи од степена финоће најмање драгоценог метала.
Лемљење предмета чији су саставни делови израђени од легура истог драгоценог метала, али различитих степена финоће врши се средством за лемљење од легуре чији степен финоће није мањи од најнижег степена финоће у том предмету. 
	
Изузетно од одредаба ст. 1–4. овог члана лемљење предмета од злата:
1) финоће изнад 750/1000 врши се средством за лемљење чија финоћа не сме бити мања од 750/1000;
2) израђених од жице чији је пречник мањи од 1 mm може се вршити средством за лемљење које не садржи злато, под условом да то не утиче на степен финоће тог предмета у односу на означени степен финоће.
Технички захтеви за превлаку од другог драгоценог метала
Члан 4.
Предмети од драгоценог метала превучени другим драгоценим металом сматрају се предметима од оног драгоценог метала од којег је предмет израђен. 
	
Степен финоће превлаке од другог драгоценог метала не сме бити мањи од најнижег степена финоће који је прописан за тај драгоцени метал.
Предмети од драгоценог метала могу бити превучени и превлаком од родијума или рутенијума.
Дебљина слоја превлаке мора бити таква да омогући несметано испитивање степена финоће драгоценог метала од кога је предмет израђен.
Члан 5.
Предмети од драгоценог метала са превлаком морају да задовоље означени степен финоће.
Узорци предмета из става 1. овог члана испитују се без уклањања превлаке, једном од прописаних метода. 
	
Технички захтеви за делове од недрагоцених метала и неметалне делове, уколико их предмет садржи
Члан 6.
Делови од недрагоцених метала или неметални делови, уколико их предмет садржи морају се јасно разликовати од делова предмета који су израђени од драгоцених метала.
Делови из става 1. овог члана не смеју бити превучени превлаком од драгоценог метала.
Делови из става 1. овог члана означавају се у складу са законом којим се уређује контрола предмета од драгоцених метала.
Други захтеви у погледу израде
Члан 7.
Приликом израде предмета од драгоцених метала произвођач обезбеђује место за утискивање жига у складу са прописом којим се уређује начин испитивања и жигосања предмета од драгоцених метала.
Место за утискивање жига из става 1. овог члана мора бити површина на коју је, поред утиснутог знака произвођача и ознаке финоће који су јасно видљиви, могуће утиснути јасно видљив жиг. 
	
Предмети од драгоцених метала који подлежу обавези жигосања у складу са законом којим се уређује контрола предмета од драгоцених метала, на којима није могуће обезбедити место за утискивање жига или који би се утискивањем жига на њима могли оштетити, могу имати плочицу од драгоценог метала од којег је израђен и сам предмет која је неодвојиви део предмета од драгоценог метала и служи за утискивање жига.
Члан 8.
Приликом израде предмета од драгоцених метала не могу се користити недрагоцени метали или неметали у сврху испуњавања шупљина, повећања масе делова од драгоцених метала, односно постизања бољих механичких карактеристика предмета од драгоцених метала. 
	
За намене из става 1. овог члана не могу се користити ни драгоцени метали који су мање драгоцени од драгоценог метала од кога је предмет израђен, као ни драгоцени метали чији је степен финоће мањи од степена финоће тог драгоценог метала.
Члан 9.
Украси од драгоцених метала који се налазе на предметима од недрагоцених метала сматрају се предметима од драгоцених метала ако се од предмета од недрагоцених метала могу одвојити без оштећења тог предмета.
Члан 10. 
Даном ступања на снагу овог правилника престаје да важи Правилник о условима које у погледу израде морају испуњавати предмети од драгоцених метала („Службени лист СРЈ”, број 8/95).
Члан 11. 
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 011-00-807/2013-33
У Београду, 4. јула 2013. године
Министар,
Млађан Динкић, 
	с.р.