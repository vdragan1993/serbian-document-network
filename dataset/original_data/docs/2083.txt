На основу члана 8. Закона о буџету Републике Србије за 2017. годину („Службени гласник РС”, број 99/16) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
УРЕДБУ
о утврђивању Програма стандардизованог сета услуга за акредитоване регионалне развојне агенције у 2017. години
"Службени гласник РС", број 5 од 25. јануара 
				2017.
 
Члан 1.
Овом уредбом утврђује се Програм стандардизованог сета услуга за акредитоване регионалне развојне агенције у 2017. години, који је одштампан уз ову уредбу и чини њен саставни део. 
Члан 2.
Ова уредба ступа на снагу наредног дана од дана објављивања у „Службеном гласнику Републике Србије”.
05 број 110-349/2017
У Београду, 24. јануара 2017. године
Влада
Председник,
Александар Вучић, с.р.
ПРОГРАМ СТАНДАРДИЗОВАНОГ СЕТА УСЛУГА ЗА АКРЕДИТОВАНЕ РЕГИОНАЛНЕ РАЗВОЈНЕ АГЕНЦИЈЕ У 2017. ГОДИНИ
I. ПРЕДМЕТ
Законом о буџету Републике Србије за 2017. годину („Службени гласник РС”, број 99/16) у оквиру Раздела 20 – Министарство привреде, Програм – 1505 Регионални развој, функција 474 – Вишенаменски развојни пројекти, Програмска активност/пројекат 0004 – Подстицање равномерног регионалног развоја, економска класификација 424 – Специјализоване услуге, обезбеђена су средства у износу од 20.000.000,00 динарa за реализацију Програма стандардизованог сета услуга за акредитоване регионалне развојне агенције у 2017. години (у даљем тексту: Програм).
Програмом се утврђују циљеви, намена средстава, корисници средстава, начин коришћења средстава, начин реализације и праћење реализације Програма.
Програм спроводи Министарство привреде (у даљем тексту: Министарство) у сарадњи са Развојном агенцијом Србије (у даљем тексту: Развојна агенција).
II. ЦИЉЕВИ
Општи циљ Програма је унапређење обима и квалитета услуга које акредитоване регионалне развојне агенције (у даљем тексту: АРРА) пружају јединицама локалне самоуправе.
Посебан циљ Програма је подизање капацитета јединица локалне самоуправе за припрему и спровођење регионалних и локалних развојних пројеката.
III. НАМЕНА СРЕДСТАВА
Средства из Програма намењена су за реализацију следећих услуга АРРА:
1) учешће у припреми и спровођењу регионалних и локалних развојних пројеката у 2017. години;
2) промоција програма и уредбе, и то: Програма подстицања регионалног и локалног развоја у 2017. години, Програма подршке развоју пословне инфраструктуре за 2017. годину, као и Уредбе о поступку по коме се бирају инфраструктурни пројекти и поступку по коме се спроводи подршка унапређења локалне и регионалне инфраструктуре – Градимо заједно.
Корисници услуга које пружају АРРА су јединице локалне самоуправе.
IV. КОРИСНИЦИ СРЕДСТАВА
Корисници средстава су АРРА, које је у претходном периоду акредитовала Национална агенција за регионални развој у складу са Законом о регионалном развоју („Службени гласник РС”, бр. 51/09, 30/10 и 89/15 – др. закон) и Уредбом о утврђивању услова, критеријума и начина акредитације за обављање послова регионалног развоја и одузимања акредитације пре истека рока на који је издата („Службени гласник РС”, бр. 74/10 и 4/12), односно Развојна агенција, у складу са Законом о улагањима („Службени гласник РС”, број 89/15).
V. НАЧИН КОРИШЋЕЊА СРЕДСТАВА
Средства утврђена Програмом додељују се AРРА као бесповратна средства за спровођење стандардизованог сета услуга на следећи начин:
1) за реализацију услуге пружања помоћи у припреми и спровођењу регионалних и локалних развојних пројеката:
а) за припрему предлога пројекта локалног карактера одобрава се износ од 50.000,00 динара, а уколико је припремљен предлог пројекта и одобрен на јавном конкурсу, одобрава се додатни износ од 25.000,00 динара;
б) за припрему предлога пројекта регионалног карактера одобрава се износ од 100.000,00 динара, а уколико је припремљен предлог пројекта и одобрен на јавном конкурсу, одобрава се додатни износ од 50.000,00 динара.
Основ за одобравање средстава представља објављен јавни конкурс који спроводе домаће и/или међународне институције.
АРРА доставља Развојној агенцији у два примерка следећу документацију: 
– припремљен предлог пројекта са целокупном конкурсном документацијом која је поднета на јавни конкурс;
– основне информације о јавном конкурсу;
– информацију о вредности пројекта;
– изјаву корисника услуге да је АРРА пружила помоћ у припреми предлога пројекта;
– потврду о поднетом припремљеном предлогу пројекта на јавни конкурс;
– одговарајући доказ уколико је припремљен предлог пројекта одобрен на јавном конкурсу;
2) за реализацију услуге промоције програма и уредбе из главе III. став 1. тачкa 2) овог програма, одобраваjу се средства у износу од 15.000,00 динара по промоцији програма и уредбе, односно максимално 45.000,00 динара по свакој АРРА на годишњем нивоу.
АРРА доставља Развојној агенцији у два примерка следећу документацију:
– прослеђен позив за промоцију;
– доказ о организацији промоције за најмање пет јединица локалних самоуправа;
– преглед са потписима присутних;
– припремљену презентацију наведених програма и уредбе.
VI. НАЧИН РЕАЛИЗАЦИЈЕ
Министарство по усвајању Програма потписује уговор о реализацији Програма са Развојном агенцијом, којим Развојна агенција преузима обавезу:
– да закључи уговоре о реализацији Програма са АРРА које испуњавају услове за учешће у Програму;
– да врши надзор и контролу реализације Програма од стране АРРА;
– да преноси средстава АРРА и контролише наменско коришћење средстава и
– да уколико не утроши сва пренета средства, та средства врати у буџет Републике Србије.
Развојна агенција писаним путем обавештава АРРА и позива да приступе потписивању уговора о реализацији Програма у року од осам дана од дана достављања писаног обавештења. 
Обавезни елементи уговора који закључују Развојна агенција и АРРА су: могући новчани износ за намене за које се средства одобравају, начин преноса бесповратних средстава, рокови за завршетак активности, као и обавеза АРРА да све активности реализује у периоду од 1. јануара до 31. децембра 2017. године.
За сваки од прва три квартала АРРА доставља Развојној агенцији Квартални извештај о реализованим активностима за претходни квартал до 10. у месецу, а Развојна агенција доставља Министарству Предлог листе реализованих активности АРРА за сваки квартал са пратећом документацијом на одобравање до 15. у месецу.
Министарство врши контролу Предлога листе реализованих активности АРРА за тај квартал, након чега министар привреде доноси Одлуку о одобравању средстава АРРА за спроведен стандардизован сет услуга (у даљем тексту: Одлука), на кварталном нивоу. 
Након доношења Одлуке Развојна агенција подноси Министарству Захтев за пренос средстава за наведени квартал. Након преноса средстава од стране Министарства на рачун Развојне агенције, Развојна агенција одобрена средства преноси на рачун АРРА.
За четврти квартал Министарство врши пренос преосталог износа средстава Развојној агенцији до 15. децембра 2017. године.
Извештај о реализованим активностима за четврти квартал АРРА доставља Развојној агенцији до 15. јануара 2018. године, а Развојна агенција доставља Министарству Предлог листе реализованих активности АРРА за четврти квартал са пратећом документацијом на одобравање до 20. јануара 2018. године.
Након донете Одлуке за четврти квартал Развојна агенција врши пренос средстава АРРА у висини предвиђеној Одлуком.
VII. ПРАЋЕЊЕ РЕАЛИЗАЦИЈЕ
АРРА је дужна да Министарству и Развојној агенцији омогући контролу реализације активности и увид у документацију у свакој фази реализације Програма. 
Годишњи извештај о реализованим активностима АРРА доставља Развојној агенцији најкасније до 31. јануара 2018. године.
Развојна агенција је у обавези да све активности у вези са овим програмом заврши до 15. фебруара 2018. године и о томе поднесе Министарству Извештај о реализацији Програма.
Развојна агенција је у обавези да неутрошена средства врати у буџет Републике Србије најкасније до 28. фебруара 2018. године.