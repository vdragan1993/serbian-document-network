На основу члана
48. став 4. Закона о запошљавању и осигурању за случај незапослености („Службени
гласник РС”, број 36/09), 
Министар надлежан
за послове запошљавања доноси
 
 
УПУТСТВО
о условима за укључивање
незапосленог у мере активне политике запошљавања
“Службени гласник
РС”, број 97 од 27. новембра 2009.
 

 
1. Овим упутством
уређују се ближи услови за укључивање незапосленог у мере активне политике запошљавања.
2. Ближи услови
за укључивање незапосленог у мере активне политике запошљавања (које су опредељене
индивидуалним планом запошљавања) обезбеђују постизање бољих ефеката у спровођењу
законом и акционим плановима запошљавања – утврђених циљева и приоритета у спровођењу
мера активне политике запошљавања и подизање нивоа запослености.
3. Ефикасно
укључивање незапосленог у мере активне политике запошљавања подразумева да су индивидуалним
планом запошљавања опредељене адекватне мере активне политике запошљавања, односно
да су те мере опредељене:
1) у року од
90 дана након увођења у евиденцију, тј. у року од 30 дана од дана пријављивања промене
која је од утицаја на запошљивост незапосленог, односно у року од шест месеци од
настанка промене у вези са стањем на тржишту рада;
2) након извршеног
групног или индивидуалног информисања о правима и обавезама незапослених лица, стању
и кретањима на тржишту рада, улози носилаца послова запошљавања, могућностима запошљавања,
програмима и мерама активне политике запошљавања (општег и циљног карактера) и другим
релевантним чињеницама;
3) после индивидуалног
разговора незапосленог са саветником за запошљавање, у току којег су анализирани:
особености незапосленог које су релевантне за његово запошљавање и укључивање у
мере активне политике запошљавања, захтеви тржишта рада, процена запошљивости незапосленог
по основу примене објективних критеријума одређених овим упутством, а у току примене
акционог плана запошљавања, односно очекиване тешкоће и могућности за запошљавање;
4) на основу
процене запошљивости незапосленог применом објективних критеријума у односу на стање
на конкретном тржишту рада (анализа пријава потреба за запошљавањем, будућих потреба
послодаваца, односа понуде и тражње на тржишту рада, суфицитарности и дефицитарности
занимања, упоредивих  података републичког органа надлежног за послове статистике,
података о регионалној развијености појединих подручја, тржишно оријентисаној привреди
и њеним последицама, избору и могућности за запошљавање, посебним трендовима у одређеним
областима и  делатностима);
5) полазећи
од тога да ли незапослени има отежан приступ тржишту рада, односно да ли се суочава
са мање или више тешкоћа при запошљавању у односу на друге незапослене на конкретном
подручју.
4. Објективни
критеријуми за процену запошљивости јесу:
1) године живота,
пол, место пребивалишта, као и други социјално-демографски услови, а нарочито посебни
фактори ризика – укључујући: врсту инвалидности и степен радне способности, статус
(избеглице, расељеног лица, самохраног родитеља, детета из хранитељске породице
или установе за смештај деце и омладине, повратника из затвора, зависника), припадност
етничким мањинама код којих је израженија стопа незапослености, материјални положај
(број издржаваних чланова породице, остваривање права на материјално обезбеђење
породице или другог права из области социјалне заштите);
2) образовање
(врста и степен стеченог образовања, занимање, знање српског и страног језика, посебна
знања и вештине), радно искуство на одређеним пословима, односно оспособљеност за
успешно обављање конкретних послова и период незапослености;
3) други критеријуми
који се односе на интересовања, ставове и мотивацију, реалност очекивања у вези
запослења, спремност за преузимање иницијативе и самостално тражење посла, идентификацију
баријера и ограничења у вези са прихватањем и налажењем посла.
5. Ближи услови
за адекватно и одрживо укључивање незапосленог у мере активне политике запошљавања
подразумевају:
1) да се, анализом
података о тржишту рада – пријављених потреба за запошљавањем и других података
са евиденције који се односе на незапослена лица, послодавце, обвезнике доприноса
за осигурање за случај незапослености и будућих потреба послодаваца, сагледа стање
на конкретном – локалном тржишту рада и избором и применом конкретне мере активне
политике запошљавања подигне запошљивост незапосленог лица које има одређене карактеристике
у односу на друга незапослена лица на том подручју, као и у односу на незапослена
лица на другом локалном тржишту рада; 
2) да се незапослена
лица која немају отежан приступ тржишту рада, односно која се суочавају са мањим
тешкоћама при запошљавању у односу на друге незапослене на конкретном подручју првенствено
укључују у основне мере активне политике запошљавања у посредовању, и то: информисање
о слободним пословима, обука АТП-1, сајам запошљавања, посредовање, као и по потреби
специфичне услуге у активном тражењу посла тренинг самоефикасности АТП-2, припремне
радионице за укључивање у клуб за тражење посла, клуб за  тражење посла, програми
додатног образовања и обука, као и у друге мере активне политике запошљавања, ако
се, у складу са проценом саветника и на основу врсте мере, омогућава запошљавање,
односно подизање нивоа запошљивости незапосленог;
3) да се незапослена
лица која имају отежан приступ тржишту рада, односно која се суочавају са већим
тешкоћама при запошљавању у односу на друге незапослене на конкретном подручју,
поред основних мера активне политике запошљавања приоритетно укључују и у интензивне
мере, и то: свеобухватна помоћ психолога и/или стручњака медицине рада, упућивање
на процену радне способности, припремне радионице за укључивање у клуб за тражење
посла, тренинг самоефикасности АТП-2, клуб за тражење посла, субвенције за запошљавање,
самозапошљавање, јавни радови, програми додатног образовања и обука и сл.
6. Ово упутство
ступа на снагу осмог дана од дана објављивања у „Службеном гласнику Републике Србије”.
 
 
Број 011-00-434/2009-15
У Београду, 16. новембра 2009. године
Министар,
         
Млађан Динкић, с.р