На oснoву чланa 22. став 2. Закона о рoбним резервaмa („Службeни глaсник РС”, број 104/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси 
 
УРЕДБУ
о висини, начину обрачуна, плаћања и располагања накнадом за формирање обавезних резерви нафте и деривата нафте
"Службени 
				гласник РС", бр. 108 од 10. октобра 2014, 53 од 19. јуна 
				2015.
 
I. УВОДНE ОДРЕДБE
Члан 1. 
Овом уредбом прописују се висина, начин обрачуна и начин плаћања накнаде, као и располагање средствима накнаде за формирање обавезних резерви нафте и деривата нафте (у даљем тексту: накнада).
Члан 2.
Обвезници обрачуна и плаћања накнаде су енергетски субјекти који обављају енергетску делатност производње деривата нафте и енергетску делатност трговине нафтом, дериватима нафте, биогоривима и компримованим природним гасом, у складу са законом (у даљем тексту: обвезници плаћања накнаде). 
Члан 3. 
Обвезницима плаћања накнаде министарство надлежно за послове енергетике (у даљем тексту: Министарство) додељује одговарајући евиденциони број и води евиденцију обвезника обрачуна и плаћања накнаде у електронској форми.
Пријава за евиденцију обвезника обрачуна и плаћања накнаде подноси се на обрасцу Н-1 – Пријава за евиденцију обвезника плаћања накнаде за формирање обавезних резерви нафте и деривата нафте, који је одштампан уз ову уредбу и чини њен саставни део.
По извршеној евиденцији Министарство издаје енергетском субјекту доказ о извршеној евиденцији и додељеном евиденционом броју. 
Ако обвезник плаћања накнаде не поднесе пријаву за регистрацију, Министарство по службеној дужности додељује евиденциони број, на основу расположивих података, односно фактичких околности. 
II. ВИСИНА НАКНАДЕ
Члан 4.
Висина накнаде износи за:
– безоловни моторни бензин: 2,60 динара /лит;
– авионски бензин: 2,60 динара /лит;


– млазна горива: 0,10 динара/kg;*
– гасна уља: 2,60 динара /лит;
– течни нафтни гас: 2,60 динара /кг;
– уља за ложење: 2,60 динара /кг.
Висина накнаде усклађује се једном годишње са Годишњим програмом обавезних резерви, у року од 15 дана од дана доношења тог програма. Висина накнаде можe дa ce мeња тoкoм годинe, у складу са изменама и допунама закона којим се уређује буџет Републике Србије.
*Службени гласник РС, број 53/2015
III. НАЧИН ОБРАЧУНА
Члан 5. 
Накнада се обрачунава за деривате нафте који су стављени у промет на тржиште Републике Србије и/или су на међународним аеродромима у Републици Србији испоручени за потребе снабдевања ваздухоплова на међународним линијама сагласно прописима о квалитету течних нафтних горива, и то: безоловни моторни бензини, авионски бензини, гасна уља, течни нафтни гас, млазна горива и уља за ложење (у даљем тексту: деривати нафте).
Члан 6.
Основица за обрачун накнаде је количина деривата нафте изражена у мерној јединици литар за безоловне моторне бензине, авионске бензине и гасна уља, односно у мерној јединици килограм за течни нафтни гас, млазна горива и уља за ложење.
Члан 7.
Обвезник плаћања накнаде је дужан да обрачуна накнаду приликом:
1) стављања деривата нафте у промет;
2) отпреме горива намењеног снабдевању ваздухоплова на међународним линијама.
Стављањем у промет деривата нафте сматра се:
1) свако отпремање деривата нафте из производног погона од стране произвођача ових производа, осим отпремања деривата нафте из производног погона у царинско складиште за које је надлежни орган дао акцизну дозволу, утоварено у складу са прописом којим се уређују општа правила и поступци који се примењују на робу која се уноси и износи из царинског подручја Републике Србије;
2) свако отпремање деривата нафте из акцизног складишта, осим отпремања у сопствено друго акцизно складиште, односно у царинско складиште за које је надлежни орган дао акцизну дозволу, утоварено у складу са царинским прописима;
3) исказивање мањка производа у акцизном складишту, осим мањка који се може правдати вишом силом;
4) исказивање расхода (кало, растур, квар и лом) у акцизном складишту, изнад количине утврђене прописом којим се утврђује количина расхода (кало, растур, квар и лом) на који се не плаћа акциза. 
Надлежни царински орган је дужан да обрачуна накнаду при увозу деривата нафте, на дан обрачуна увозних дажбина.
Обвезник плаћања накнаде је дужан да обрачуна накнаду при отпреми горива намењеног снабдевању ваздухоплова на међународним линијама на дан отпреме горива из царинског складишта или на дан обавезе спровођења поступка извозног царињења. 


Енергетски субјекти који имају лиценцу за обављање 
				енергетске делатности производње деривата нафте не обрачунавају 
				накнаду за промет деривата нафте који врше са територије 
				Републике Србије, ван територије АП Косово и Метохија за време 
				Резолуције Савета безбедности ОУН број 1244 (у даљем тексту: 
				АПКМ), на територију АПКМ.*
*Службени гласник РС, број 53/2015
 
Члан 8. 
Износ накнадe се обрачунава према формули:
ИН= К x Н
где је
ИН = износ обрачунате накнаде;
К = количина деривата нафте који су основица за обрачун накнаде;
Н = висина накнаде. 
IV. НАЧИН ПЛАЋАЊА НАКНАДЕ
Члан 9.
Накнада се плаћа за деривате нафте који су:
1) произведени у Републици Србији;
2) увезени у Републику Србију. 
Изузетно од става 1. тачка 2) овог члана, енергетски субјекти који имају лиценцу за обављање енергетске делатности производње деривата нафте не плаћају накнаду за деривате нафте који ће бити употребљени у даљем процесу производње, о чему је произвођач дужан да достави доказе надлежном царинском органу.
Члан 10.
Обвезник плаћања накнаде је дужан да обрачунату накнаду плати: 
1) најкасније последњег дана у месецу – износ накнаде обрачунат за период од 1. до 15. дана у месецу;
2) најкасније 15. дана у месецу – износ накнаде обрачунат за период од 16. дана до краја претходног месеца.
Накнада се уплаћује на рачун прописан за уплату јавних прихода буџета Републике Србије. 
Обрачунату накнаду при увозу, обвезник плаћања накнаде је дужан да плати у роковима и на начин који су утврђени прописима којима се уређује наплата увозних дажбина. 
У случају да обвезник плаћања накнаде плати износ виши од износа наведеног у обрасцу Н-3 из члана 11. ове уредбе, разлика више плаћеног износа сматраће се аконтацијом за обавезу која доспева за текући месец.
Члан 11. 
Oбвезник плаћања накнаде дужан је израдити месечни и годишњи обрачун количина деривата нафте који чине основицу за обрачун накнаде, као и месечни и годишњи обрачун износа обавезе плаћања накнаде.
Месечни обрачун количина деривата нафте доставља се Министарству на обрасцу Н-2 – Извештај о утврђивању количине деривата нафте за формирање обавезних резерви нафте и деривата нафте за период од _____ до ____, а месечни обрачун износа обавезе плаћања Накнаде на обрасцу Н-3 – Извештај о обрачунатој накнади за формирање обавезних резерви нафте и деривата нафте за период од _____ до ____, који су одштампани уз ову уредбу и чине њен саставни део, најкасније до 20. у месецу за претходни месец у писаној и електронској форми на е-mail адресу објављеној на web страници Министарства.
Годишњи обрачун количина деривата нафте и годишњи обрачун износа обавезе плаћања накнаде достављају се на обрасцима из става 2. овог члана најкасније до 31. јануара текуће године за претходну годину.
Годишњи обрачуни из става 3. овог члана који се разликују од суме месечних обрачуна, могу садржати исправке и допуне, а обвезник плаћања накнаде је дужан да достави образложење за одступање годишњих обрачуна у односу на суму месечних обрачуна.
Обрасци из става 2. овог члана састављају се на основу одговарајућих књиговодствених и других евиденција.
Члан 12. 
Обвезник плаћања накнаде дужан је обавестити Министарство о обављеној уплати. 
Обавештење о уплати садржи податке о датумима уплате, уплаћеним износима и банкама преко којих су извршена плаћања. 
Обавештење о уплати доставља се на обрасцу Н-4 – Извештај о уплатама накнаде за формирање обавезних резерви нафте и деривата нафте за период од _____ до ____, који је одштампан уз ову уредбу и чини њен саставни део.
Обавештење о уплати доставља се најкасније до 20. у месецу за претходни месец у писаној и електронској форми на е-mail адресу објављеној на web страници Министарства.
Члан 13.
Ако обвезник плаћања накнаде не изврши обрачун накнаде, односно не достави Министарству месечни обрачун износа обавезе плаћања накнаде на обрасцу Н-3 најкасније до 20. у месецу за претходни месец, Министарство утврђује износ месечне обавезе плаћања накнаде на основу извештаја достављеног у претходном месецу, односно уколико тај извештај не постоји на основу просечног обрачуна према извештајима обвезника плаћања накнаде достављеним у претходном месецу.
Ако обвезник плаћања накнаде не достави у року из члана 11. ове уредбе Министарству обавештење о уплати накнаде, односно уколико није извршио уплату накнаде у износу исказаном на обрасцу Н-3 или износа утврђене обавезе плаћања Министарство мора послати опомену обвезнику плаћања накнаде којом налаже начин и рок уплате дуга, као и камате настале због кашњења у плаћању.
Ако обвезник плаћања накнаде не изврши уплату у року утврђеном опоменом из става 2. овог члана, Министарство доставља Пореској управи захтев за принудну наплату у складу са одредбама закона којима се уређује порески поступак и пореска администрација.
У случају да се утврде значајна одступања у достављеним подацима у односу на стварно стање које утврди Министарство, као и у случајевима постојања сумње да обвезник не врши обрачун накнаде у складу са законом и овом уредбом, Министарство Пореској управи доставља списак обвезника над којима је потребно спровести контролу обрачуна накнаде.
Начин и структура података које Министарство доставља Пореској управи, као и начин и структура података о преузетим активностима од стране Пореске управе, уређују се протоколом о сарадњи.
V. РАСПОЛАГАЊЕ СРЕДСТВИМА НАКНАДЕ
Члан 14.
Средства наплаћена по основу накнаде приход су буџета Републике Србије.
Накнада се користи за потребе подмирења трошкова формирања, складиштења, обнављања обавезних резерви, других трошкова везаних за обавезне резерве, као и инвестиција у складишта и пратећу инфраструктуру, у складу са законом. 
Други трошкови везани за обавезне резерве могу да обухвате трошкове осигурања резерви и складишта, трошкове контроле количине и квалитета обавезних резерви, трошкове настале ради задуживања на финансијском тржишту и остале трошкове капитала, трошкове правног, техничког и финансијског саветовања, као и друге трошкове који настају у циљу формирања и управљања обавезним резервама те пуштања обавезних резерви на тржиште у случају поремећаја снабдевања, у складу са законом.
Средства за формирање, складиштење и обнављање обавезних резерви, као и за друге трошкове везане за обавезне резерве, инвестиције у складишта и пратећу инфраструктуру обезбеђују се у буџету Републике Србије у висини која се за сваку годину одређују буџетом Републике Србије у оквиру раздела Министарства, у складу са законом. 
VI. ПРЕЛАЗНЕ И ЗАВРШНЕ ОДРЕДБЕ
Члан 15. 
Обвезници плаћања накнаде дужни су да поднесу Министарству пријаву за евиденцију обвезника плаћања накнаде у року од десет дана од дана почетка примене ове уредбе. 
Члан 16.
Ова уредба ступа на снагу наредног дана од дана објављивања у „Службеном гласнику Републике Србије”, а примењује се од 15. октобра 2014. године.
 
05 број 110-12144/2014
У Београду, 9. октобра 2014. године
Влада
Председник, 
Александар Вучић, с.р.
 

				Прилози
 

Образац Н-1 -
				Пријава за 
				евиденцију обвезника плаћања накнаде за формирање обавезних 
				резерви нафте и деривата нафте

Образац Н-2 -
				Извештај о 
				утврђивању количине деривата нафте за формирање обавезних 
				резерви нафте и деривата нафте за период од __________ до 
				__________

Образац Н-3 -
				Извештај о 
				обрачунатој накнади за формирање обавезних резерви нафте и 
				деривата нафте за период од __________ до __________

				Образац Н-4 - 
				Извештај о уплатама накнаде за формирање обавезних резерви нафте 
				и деривата нафте за период од __________ до 
				__________