Редакцијски пречишћен текст


ЗАКОН

о 
оснивању Музеја жртава геноцида

„Службени гласник РС”, бр. 49 од 21. 

јула 1992, 53 од 16. 
јула 1993 
- др. закон, 67 од 30. 
августа 1993 
- др. закон, 48 од 20. 
јула 1994 
- др. закон, 101 од 21. 
новембра 2005 
- др. закон

 

 Члан 1.

Ради трајног сећања на жртве геноцида над Србима, прикупљања, обраде и коришћења података о њима и остваривању обавеза из Међународне конвенције о спречавању и кажњавању злочина геноцида, оснива се: „Музеј жртава геноцида”, са седиштем у Крагујевцу (у даљем тексту:Музеј).

Музеј се може бавити и прикупљањем, обрадом и коришћењем података о геноциду над Јеврејима, Ромима и припадницима других народа и националних мањина.

 

Члан 2.

Ради обележавања сећања на жртве геноцида над Србима, Јеврејима и Ромима установљава се 22. април дан пробоја затвореника усташког логора Јасеновац, 1945. године, као Дан сећања на жртве геноцида.

 

Члан 3.

Музеј:

1. Прикупља, обрађује и чува податке о појединачним и групним жртвама злочина геноцида (лични и породични подаци, време, место и начин стрељања, наступиле последице и др.) и другим геноцидним чињеницама (принудно расељавање, узимање талаца, одвођење у логор, принудни рад, пљачка имовине, употреба недозвољених средстава у борби, уништавање и пљачкање културно-историјских споменика и добара и др.);

2. прикупља, испитује и чува грађу (службена документа, спискове, сведочења, музејске експонате, фотографије, филмове, видео и тонске снимке, књиге, медицинску и другу документацију и др.) о злочину геноцида,

3. прикупља, обрађује и чува податке од значаја за утврђивање организатора, извршилаца злочина, наредбодаваца и саучесника одговорних за учињене злочине геноцида (лични и породични подаци, време, место и начин извршења злочина и др.);

4. прикупља, обрађује и чува податке о спасиоцима жртава злочина геноцида (лични и породични подаци, време, место и начин спасавања жртава и др.);

5. утврђује и ради на обележавању места страдања (логора, јама, стратишта) жртава;

6. обезбеђује коришћење културно-историјске грађе и сазнања којим располаже у културне, образовне, васпитне, информативне и друге сврхе путем излагања ове грађе у оквиру сталних и повремених изложби, публиковања и на други начин чини доступним јавности;

7. сарађује са сродним институцијама у земљи и иностранству.

Музеј може образовати сталне збирке и одељења и у месту ван свог седишта.

Статутом Музеја ближе се уређују послови Музеја из става 1. овог члана, као и организација рада на прикупљању и обради података (начин укључивања истакнутих стручњака и научних радника, образовање експертских група за обраду одређених података и др.). Музеј организује стручне и научне скупове посвећене сећању на злочине геноцида.

Послови из става 1. овог члана су послови од интереса за Републику.

 

Члан 4.

Музеј, податке које у складу са овим законом обрађује и чува, прикупља од грађана, организација и органа.

Државни и други органи, предузећа, установе и друге организације дужни су да Музеју достављају податке и грађу о злочину геноцида којим располажу, а које у складу са овим законом прикупља и обрађује Музеј.

Надлежни републички органи предузимају мере на обезбеђивању података и друге грађе за Музеј којима располажу органи и организације ван територије Републике Србије, односно одговарајући савезни органи.

 

Члан 5.

На рад Музеја примењују се прописи који важе за установе, као и прописи о културним добрима, ако овим законом није друкчије одређено.

 

Члан 6.

Средства за оснивање и рад Музеја обезбеђују се у буyету Републике.

Музеј може да стиче средства за остваривање своје делатности и из:поклона, легата, фондова, задужбина, сопствене издавачке делатности и из других извора.

 

Члан 7.

Органи Музеја су директор, управни одбор и надзорни одбор.

 

Члан 8.

Радом Музеја руководи директор.

Директора Музеја именује и разрешава Влада Републике Србије (у даљем тексту: Влада), на време од четири године.

 

Члан 9.

Директор одговара Влади за извршавање послова Музеја и одговоран је за законитост његовог рада.

 

Члан 10.

Управни одбор има пет чланова, од којих су два из реда запослених у Музеју.

Председника и чланове Управног одбора именује и разрешава Влада, на време од четири године.

 

Члан 11.

Управни одбор:

1. доноси статут Музеја;

2. одлучује о пословању Музеја;

3. усваја годишњи извештај о пословању и годишњи обрачун;

4. доноси програм рада Музеја;

5. одлучује о коришћењу средстава, у складу са законом;

6. врши и друге послове утврђене статутом.

Сагласност на статут и програм рада Музеја даје Влада.

 

Члан 12.

Управни одбор даје одобрење за коришћење и публиковање података или докумената којима располаже Музеј.

 

Члан 13.

Надзорни одбор има три члана, од којих је један из реда запослених у Музеју.

Председника и чланове Надзорног одбора именује и разрешава Влада, на време од две године.

 

Члан 14.

Надзорни одбор:

1. врши надзор над пословањем Музеја, прегледа годишњи извештај и годишњи обрачун;

2. указује Влади на пропусте управног одбора и директора;

3. предлаже Влади и управном одбору Музеја мере које треба предузети ради успешнијег пословања на основу нађеног чињеничног стања.

 

Члан 15.

Директор Музеја може образовати, у складу са статутом, савет Музеја, као своје саветодавно тело, кога чине истакнути научни радници.

 

Члан 16.

Надзор над законитошћу рада Музеја врши Министарство културе.

 

Члан 17.

Новчаном казном 
до 1.000.000 динара* казниће се за прекршај предузеће, установа и друга организација која Музеју не достави податке из члана 4. став 2. овог закона.

За прекршај из става 1. овог члана казниће се и одговорно лице у предузећу, установи и организацији новчаном казном 
до 50.000 динара*.

Новчаном казном 
до 50.000 динара* казниће се за прекршај из става 1. овог члана и одговорно лице у државном органу. 


 

* Службени гласник РС, број 101/2005

 

Члан 18.

Министарство културе утврђује испуњеност услова за почетак рада Музеја.

 

Члан 19.

Директор Музеја подноси пријаву за упис Музеја у судски регистар.

 

Члан 20.

Министарство културе и Министарство за везе са Србима изван Србије обављаће административно-стручне послове за Музеј, до његовог уписа у судски регистар.

 

Члан 21.

Музеј почиње са радом у року од осам дана од дана ступања на снагу овог закона.

Управни одбор је дужан да донесе статут у року од 60 дана од дана почетка рада Музеја.

 

Члан 22.

Овај закон ступа на снагу наредног дана од дана објављивања у „Службеном гласнику Републике Србије”.