На основу члана 18. став 6. Закона о безбедности и здрављу на раду („Службени гласник РС”, број 101/05),
Министар рада, запошљавања и социјалне
политике доноси
 
 
ПРАВИЛНИК

о поступку
утврђивања испуњености прописаних услова у области безбедности и здравља на раду
"Службени гласник
РС", број 60 од 14. јула 2006.
 
 
Члан 1.
Овим правилником уређује се поступак утврђивања испуњености прописаних
услова у области безбедности и здравља на раду.
 
Члан 2.
Поступак утврђивања испуњености прописаних услова у области безбедности
и здравља на раду врши се, у складу са законом, пре почетка обављања делатности послодавца.
Захтев за утврђивање испуњености прописаних услова у области безбедности
и здравља на раду (у даљем тексту: захтев) подноси
послодавац.
Захтев се, у складу са законом, подноси министарству надлежном за послове
рада – инспекцији рада, најмање осам дана пре почетка обављања делатности послодавца.
У захтеву послодавац наводи делатност коју ће обављати и површину радног и помоћног простора у коме ће наведену делатност
обављати, а за коју се тражи утврђивање испуњености прописаних услова у
области безбедности и здравља на раду.
Уз захтев послодавац прилаже:
1) шематски приказ средстава за рад (радни и помоћни простор и положај
опреме за рад која се користи у процесу рада);
2) доказ о примењеним прописаним мерама у области безбедности и здравља на раду за опрему за рад са документацијом за њену употребу и одржавање
у исправном стању;
3) доказ о извршеној уплати трошкова утврђивања испуњености прописаних
услова у области безбедности и здравља на раду.
 
Члан 3.
Испуњеност прописаних услова у области безбедности и здравља на раду утврђује инспектор рада, најкасније у року од пет дана од
дана пријема уредног захтева.
 
Члан 4.
Поступак утврђивања испуњености прописаних услова у области безбедности
и здравља на раду обухвата проверу података из захтева и преглед средстава
за рад и радне околине.
 
Члан 5.
Провером података из захтева утврђује се усаглашеност стварног стања
са достављеним подацима из захтева.
 
Члан 6.
Прегледом средстава за рад утврђује се испуњеност прописаних услова
у области безбедности и здравља на раду у објекту који се
користи као радни и помоћни простор, укључујући и
објекат на отвореном простору, са свим припадајућим инсталацијама и опремом за рад
која се користи у процесу рада.
 
Члан 7.
Прегледом радне околине утврђује се испуњеност прописаних услова у
области безбедности и здравља на раду за сва радна места
код послодавца, као и за радне услове (загревање, проветравање, осветљеност и др.).
 
Члан 8.
По извршеном прегледу инспектор рада саставља записник којим утврђује да су испуњени прописани услови у области
безбедности и здравља на раду за обављање делатности из захтева послодавца и у року од три дана од дана састављања записника доноси решење о испуњености прописаних услова у области
безбедности и здравља на раду.
 
Члан 9.
Ако у поступку утврђивања испуњености прописаних услова у области безбедности
и здравља на раду инспектор рада утврди да нису испуњени прописани услови,
записником налаже послодавцу да отклони утврђене неправилности и одређује му рок
за њихово отклањање.
 
Члан 10.
Даном ступања на снагу овог правилника престаје да важи Правилник о
поступку утврђивања испуњености прописаних услова из заштите на раду („Службени
гласник РС”, број 7/99).
 
Члан 11.
Овај правилник ступа на снагу осмог дана од објављивања у „Службеном гласнику Републике Србије”.
 
Број 110-00-442/2006-20
У Београду, 23. јуна 2006. године
Министар,
Слободан Лаловић, с.р.