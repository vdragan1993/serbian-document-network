Редакцијски пречишћен текст
 
 
 
 
На основу члана 50. став 5. Закона о заштити ваздуха („Службени гласник РС”, број 36/09) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
	


Влада доноси


 


 


ОДЛУКУ


о оснивању Националног тела за спровођење пројеката механизма чистог развоја


„Службени гласник РС“, бр. 32 од 14. маја 2010, 101 
	од 23. октобра 2012.


 


 


1. Овом одлуком оснива се Национално тело за спровођење пројеката Механизма чистог развоја (у даљем тексту:  Национално тело).
	


 


2. Задатак Националног тела је да: проверава усаглашеност програма и пројеката Механизма чистог развоја са одредбама Кјото протокола, националним индикаторима одрживог развоја и условима за подношење и одобравање пројеката Механизма чистог развоја и прописима Републике Србије, врши техничку проверу и одобрава програме и пројекте који се спроводе у оквиру Механизма чистог развоја у складу са прописаном процедуром и критеријумима у форми писма одобрења, односно  доноси одлуке о одбијању одобравања предложених пројеката Механизма чистог развоја у форми писма одбијања.
	


 


3. Чланови Националног тела су представници 
	следећих министарстава: министарства надлежног за послове грађевинарства; 
	министарства надлежног за послове енергетике, развоја и заштите животне 
	средине; министарства надлежног за послове пољопривреде, шумарства и 
	водопривреде; министарства надлежног за послове регионалног развоја; 
	министарства надлежног за послове природних ресурса, рударства и просторног 
	планирања; министарства надлежног за послове саобраћаја; министарства 
	надлежног за послове финансија и привреде.*


Радом Националног тела руководи министар надлежан за послове животне средине.
	


Чланове Националног тела именује Влада, на предлог министра надлежног за послове животне средине.
 
*Службени гласник РС, број 101/2012


 


4. У раду Националног тела могу учествовати представници других надлежних органа и организација, као и стручњаци из различитих области ради давања стручних мишљења у вези с појединим питањима из надлежности Националног тела.
	


 


5. Национално тело доноси пословник о свом раду.


 


6. Стручне и административно-техничке послове за потребе Националног тела обављаће 
	министарство надлежно за послове енергетике, развоја и заштите 
	животне средине*.


 
*Службени гласник РС, број 101/2012
 


7. Ова одлука ступа на снагу осмог дана од дана објављивања у „Службеном гласнику Републике Србије”.





 


05 број 02-3489/2010-1


У Београду, 13. маја 2010. године


Влада


Председник,


др Мирко Цветковић, с.р.