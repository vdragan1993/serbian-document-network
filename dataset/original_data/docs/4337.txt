На основу члана 104. Закона о привредним друштвима („Службени гласник РС”, број 125/04), члана 38. Закона о професионалној рехабилитацији и запошљавању особа са инвалидитетом („Службени гласник РС”, број 36/09) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
Влада доноси
 
 
ОДЛУКУ
o изменама и допунама оснивачког акта Предузећа за оспособљавање и запошљавање инвалида за обављање производно трговинске делатности „Фиаз заштита” д.о.о. Прокупље
"Службени гласник РС", број 20 од 25. марта 2011.
 
 
I. ОСНОВНЕ ОДРЕДБЕ
 
Члан 1.
Предузеће за оспособљавање и запошљавање инвалида за обављање производно трговинске делатности „Фиаз заштита” д.о.о., Прокупље, ул. Вука Караџића бр. 2, организује се као једночлано друштво с ограниченом одговорношћу (у даљем тексту: Предузеће) и послује у складу са прописима којима се уређује правни положај привредних друштава и прописима којима се уређује рад и пословање предузећа за професионалну рехабилитацију и запошљавање особа са инвалидитетом.
 
Члан 2.
Предузеће за оспособљавање и запошљавање инвалида за обављање производно трговинске делатности „Фиаз заштита” д.о.о., Прокупље, ул. Вука Караџића бр. 2, је основано као зависно предузеће од стране „Фиаз” Друштвеног предузећа Прокупље, као матичног предузећа.
Друштвено предузеће „Фиаз”, Прокупље одлуком број 426/02 од 19. априла 2002. године одриче са свих права у погледу оснивачког улога и свих других улагања, чиме укида свој статус матичног предузећа. Предузеће за оспособљавање и запошљавање инвалида за обављање производно трговинске делатности „Фиаз заштита” д.о.о., Прокупље је одлуком број 671/02 од 3. децембра 2002. године прихватило уступање свих улога од стране оснивача матичног предузећа.
Закључком Владе 05 број 46-4227/2010 од 10. јуна 2010. године, утврђен је удео државног капитала од 100% у Предузећу за оспособљавање и запошљавање инвалида за обављање производно трговинске делатности „Фиаз заштита” д.о.о., Прокупље. 
Републичка дирекција за имовину Републике Србије, у име Републике Србије и Предузеће за радно оспособљавање инвалида за обављање производно трговинске делатности „Фиаз заштита” д.о.о., Прокупље, закључили су Споразум о уделу државне својине у средствима која користи Предузеће за радно оспособљавање инвалида за обављање производно трговинске делатности, „Фиаз заштита” д.о.о. Прокупље, од 5. јула 2010. године, којим је Република Србија преузела оснивачка и управљачка права.
 
Члан 3.
Предузеће послује средствима у државној својини.
Предузеће има својство правног лица.
Предузеће у правном промету са трећим лицима има сва овлашћења и иступа у своје име и за свој рачун.
 
 
II. ПОСЛОВНО ИМЕ И СЕДИШТЕ
 
Члан 4.
Предузеће послује под следећим пословним именом: Предузеће за професионалну рехабилитацију и запошљавање особа са инвалидитетом „Фиаз заштита” д.о.о. Прокупље, ул. Вука Караџића бр. 2, друштво с ограниченом одговорношћу.
Скраћено пословно име Предузећа је: „Фиаз заштита” д.о.о., Прокупље.
 
Члан 5.
Седиште Предузећа је у Прокупљу, ул. Вука Караџића бр. 2.
 
 
III. ПЕЧАТ И ШТАМБИЉ ПРЕДУЗЕЋА
 
Члан 6.
Предузеће има печат и штамбиљ.
Печат је округлог облика пречника 32 mm, на коме је исписано пословно име и седиште Предузећа, на српском језику, ћириличким писмом.
Излазни штамбиљ је правоугаоног облика, дужине 60 mm и ширине 30 mm, на коме је исписано пословно име и седиште Предузећа на српском језику, ћириличким писмом.
Улазни штамбиљ је правоугаоног облика, дужине 65 mm и ширине 32 mm, на коме је исписано пословно име и седиште Предузећа на српском језику, ћириличким писмом.
Директор Предузећа доноси одлуку којом се утврђује начин употребе и чувања печата и штамбиља Предузећа.
 
 
IV. ПОДАЦИ О ОСНИВАЧУ
 
Члан 7.
Оснивач Предузећа је Република Србија за коју на основу законског овлашћења оснивачка права врши Влада, Београд, ул. Немањина бр. 11 (у даљем тексту: Оснивач).
 
 
V. ДЕЛАТНОСТ ПРЕДУЗЕЋА
 
Члан 8.
Претежна делатност Предузећа је: 
8899 – остала непоменута социјална заштита без смештаја
Поред делатности из става 1. овог члана Предузеће обавља и следеће делатности:
1624 – производња осталих производа од дрвета, плуте, сламе и прућа
1729 – производња осталих производа од папира и картона
2221 – производња плоча, листова, цеви и профила од пластике
1419 – производња осталих одевних предмета и прибора
1413 – производња остале одеће
1412 – производња радне одеће
1399 – производња осталих текстилних предмета
1712 – производња папира и картона
8810 – социјална заштита без смештаја за стара лица с посебним потребама
8559 – остало образовање.
 
 
VI. ОСНОВНИ КАПИТАЛ
 
Члан 9.
Основни капитал Предузећа се састоји од новчаног и неновчаног капитала. Неновчани капитал Предузећа износи 3.843,64 евра према Потврди Удружења банака Србије о прерачуну основног капитала из USD доларе у евре 0501 бр. 6/2-84489 од 3. фебруара 2011. године. 
Новчани капитал износи 53.087,40 динара што је по средњем курсу Народне банке Србије 500 евра према Потврди Удружења банака Србије о прерачуну основног капитала из динара у евре 0501 бр. 6/2-84667 од 3. фебруара 2011. године.
Средства за рад Предузећа чини и:
1) право коришћења кат. парцеле бр. 1705/1 и 1705/2 КО Прокупље, све уписано у ЛН број 3168, КО Прокупље;
2) друге непокретности, покретне ствари (посебно опрема), новчана средства и хартије од вредности, као и права и обавезе које Предузеће има на дан 5. јула 2010. године.
 
 
VII. РАСПОДЕЛА ДОБИТИ
 
Члан 10.
Добит Предузећа, утврђена у складу са законом, може се расподелити за повећање основног капитала, резерве или за друге намене, у складу са законом и овом одлуком.
Одлуку о расподели добити доноси Скупштина Предузећа, уз сагласност оснивача.
 
 
VIII. ЗАСТУПАЊЕ ПРЕДУЗЕЋА
 
Члан 11.
Предузеће заступа директор Предузећа, без ограничења.
Директор може у оквиру својих овлашћења дати другом лицу писано пуномоћје за заступање Предузећа.
 
 
IX. СКУПШТИНА ПРЕДУЗЕЋА
 
Члан 12.
Овлашћења Скупштине Предузећа врши Оснивач, преко овлашћених представника, с тим да број овлашћених представника Оснивача не може бити мањи од три.
Одлуку о одређивању и разрешењу председника и чланова Скупштине доноси Оснивач.
 
Члан 13.
Скупштина Предузећа у оквиру својих овлашћења одлучује о:
1) одобравању финансијских извештаја;
2) доношењу годишњих програма рада и финансијског пословања Предузећа;
3) именовању интерног ревизора и утврђивању накнаде за њихов рад;
4) повећању и смањењу основног капитала Предузећа;
5) расподели добити и покрићу губитака;
6) промени делатности;
7) избору и разрешењу директора;
8) утврђивању зараде директора;
9) статусним променама, промени правне форме и престанку Предузећа;
10) промени пословног имена и седишта Предузећа;
11) давању одобрења на правне послове директора и других повезаних лица са Предузећем;
12) стицању, продаји, давању у закуп, залагању или другом располагању имовином велике вредности, у складу са законом којим се уређује правни положај привредних друштава;
13) измени оснивачког акта;
14) образовању огранака Предузећа и давању пословног пуномоћја органима;
15) давању сагласности на акт о организацији и систематизацији послова Предузећа;
16) другим питањима из делокруга Скупштине, у складу са законом и овом одлуком.
Акте из става 1. тач. 2), 5), 12) и 13) овог члана Скупштина доноси уз сагласност Оснивача.
 
 
X. ДИРЕКТОР ПРЕДУЗЕЋА 
 
Члан 14.
Директора Предузећа бира и разрешава Скупштина Предузећа.
Директор Предузећа бира се на период од четири године.
Директор Предузећа је у радном односу у Предузећу са пуним радним временом.
 
Члан 15.
Директор Предузећа:
1) заступа Предузеће;
2) организује и води пословање Предузећа, у складу са законом и овом одлуком;
3) стара се о законитости рада и одговара за законитост рада Предузећа;
4) стара се о испуњености услова и обављању послова професионалне рехабилитације и запошљавање особа са инвалидитетом; 
5) стара се о испуњавању услова за одржање статуса Предузећа, у складу са прописима о запошљавању особа са инвалидитетом;
6) предлаже доношење одлука из делокруга рада Скупштине;
7) спроводи одлуке Скупштине;
8) одлучује о правима, обавезама и одговорностима запослених у Предузећу, у складу са законом којим се уређују радни односи;
9) доноси акт о организацији и систематизацији послова и друге опште акте Предузећа;
10) обавља друге послове у складу са законом и овом одлуком.
 
 
XI. ИНТЕРНИ РЕВИЗОР
 
Члан 16.
Интерни ревизор:
1) контролише веродостојност и комплетност финансијских извештаја Предузећа;
2) контролише усклађеност пословања Предузећа са законом, програмом рада и пословања Предузећа;
3) обавља и друге послове у складу са законом.
 
Члан 17.
Интерни ревизор извештава Скупштину Предузећа о:
1) веродостојности и потпуности финансијских извештаја Предузећа;
2) основаности предлога за расподелу добити;
3) другим питањима од значаја за оцену законитости и целисходности поступања у спровођењу пословне политике и пословања Предузећа.
Интерни ревизор подноси извештај о питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина или Оснивач.
 
 
XII. АКТИ ПРЕДУЗЕЋА
 
Члан 18.
У Предузећу се води књига удела, са подацима и на начин прописан законом којим се уређује правни положај привредних друштава.
 
Члан 19.
У Предузећу се води књига одлука.
У књигу одлука уносе се одлуке које доноси Скупштина Предузећа.
 
Члан 20.
Акти Предузећа су и правилници и одлуке којима се, у складу са законом уређују одређена питања.
Измене и допуне правилника и одлука врше се на начин и по поступку који су одређени за њихово доношење.
 
Члан 21.
Предузећe води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
 
Члан 22.
Предузеће је дужно да држи и чува све акте Предузећа у складу са законом којим се уређује правни положај привредних друштава.
 
 
XIII. ЗАШТИТА ЖИВОТНЕ СРЕДИНЕ
 
Члан 23.
Предузеће је, при обављању делатности, дужно да се стара о заштити животне средине, у складу са законом.
 
 
XIV. ПРЕСТАНАК ПРЕДУЗЕЋА
 
Члан 24.
Предузеће престаје:
1) одлуком Скупштине Предузећа;
2) статусним променама које воде престанку;
3) стечајем или ликвидацијом;
4) ако се правноснажном пресудом утврди ништавост регистрације и одреди брисање Предузећа;
5) у другим случајевима предвиђеним законом.
 
 
XV. ПРЕЛАЗНЕ И ЗАВРШНЕ ОДРЕДБЕ
 
Члан 25.
Запослени у „Фиаз заштита” д.о.о. предузећу за оспособљавање и запошљавање инвалида за обављање производно трговинске делатности, Прокупље, ул. Вука Караџића бр. 2, настављају да раде у Предузећу, а своја права и обавезе остварују у складу са законом и општим актима Предузећа.
 
Члан 26.
Предузеће ће општа акта ускладити са овом одлуком у року од три месеца од дана регистрације Предузећа у Регистар привредних субјеката.
 
Члан 27.
До избора директора Предузећа дужност директора обављаће у својству вршиоца дужности директора Предузећа, Даница Васиљевић, ЈМБГ 1508952738515, која ће извршити судску оверу ове одлуке у складу са законом.
 
Члан 28.
Ову одлуку објавити у „Службеном гласнику Републике Србије”.
 
 
05 број 023-1622/2011 
У Београду, 17. марта 2011. године
Влада
Председник,
др Мирко Цветковић, с.р.