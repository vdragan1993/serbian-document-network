Редакцијски пречишћен текст
 
 
 
На основу члана 18. став 2, члана 20. став 1, члана 21. став 6, 
члана 23. став 5, члана 31. став 7. и члана 36. став 4, а у вези са чланом 241. 
и чланом 262. став 1. тачка 1. Закона о тржишту капитала („Службени гласник РС”, 
број 31/2011),
Комисија за хартије од вредности доноси
 
 
ПРАВИЛНИК
о форми, минималном садржају информација које
треба укључити у проспект и основни
проспект и оглашавању у вези са проспектом
"Службени гласник РС", бр. 
89 од 25. новембра 2011, 14 од 13. фебруара 2013, 14 од 22. фебруара 2016, 74 од 
2. септембра 2016.
 
 
Члан 1.
(1) Правилником о форми, минималном садржају информација које треба укључити 
у проспект и основни проспект и оглашавању у вези са проспектом прописује се:
1. форма и минималан садржај информација које треба укључити у проспект у 
вези са различитим издаваоцима, хартијама од вредности и понудама,
2. објављивање и оглашавање у вези са проспектом,
3. садржина основног проспекта,
4. начин и рокови објављивања годишњег документа о објављеним информацијама, 
и рокови доставе тог документа Комисији за хартије од вредности (у даљем тексту: 
Комисија),
5. критеријуми за изостављање података из проспекта,
6. форма и садржина података које садржи извештај о исходу јавне понуде.
 
Форма и минимални садржај проспекта
 
Члан 2.
(1) Проспект се саставља одговарајућом комбинацијом Прилога I-X, у зависности 
од карактеристика издаваоца и хартија од вредности које се јавно нуде или 
укључују у трговање на регулисано тржиште, односно мултилатералну трговачку 
платформу (у даљем тексту: МТП).
(2) Основни проспект се саставља одговарајућом комбинацијом Прилога I-X и 
садржи информације које садржи и проспект, уз могућност изостављања информација 
које се у складу са Законом о тржишту капитала (у даљем тексту: Закон) могу 
изоставити из основног проспекта.
 
Проспект који се односи на акције
 
Члан 3.
(1) Одредбе овог члана се примјењују на састављање Документа о регистрацији, 
Документа о хартијама од вредности, односно састављање јединственог проспекта у 
вези са понудом акција или њиховим укључивањем у трговање на регулисано тржиште, 
односно МТП. 
(2) Документ о регистрацији у вези са понудом акција или њиховим укључивањем 
у трговање на регулисано тржиште, односно МТП, саставља се у складу са одредбама 
Прилога I, а Документ о хартијама од вредности се саставља у складу са одредбама 
Прилога II.
(3) Скраћени проспект се саставља у складу са одредбама члана 16. Закона.
(4) Јединствени проспект који се односи на акције се саставља комбинацијом 
Прилога I и Прилога II овог правилника и укључивањем скраћеног проспекта, који 
се укључује и чита као увод у проспект.
(5) Код састављања јединственог проспекта, комбинацијом Прилога I и II, треба 
избегавати двоструко навођење истих информација из тачака Прилога I и Прилога 
II.
(6) У Документу о регистрацији и Документу о хартијама од вредности је 
потребно поштовати редослед тачака из Прилога I и Прилога II овог правилника.
(7) Одредбе става 6. овог члана се на одговарајући начин примењују и код 
састављања јединственог проспекта.
(8) Дозвољено је да се у Документ о регистрацији, Документ о хартијама од 
вредности, односно јединствени проспект, укључе и додатне информације, поред 
оних које су предвиђене прилозима I и II.
(9) Одредбе овог члана се на одговарајући начин примјењују и на састављање 
Јединственог проспекта, односно Документа о регистрацији и Документа о хартијама 
од вредности, који се односе на хартије од вредности које су изједначене са 
акцијама.
 
Проспект који се односи на дужничке и изведене
хартије од вредности
 
Члан 4.
(1) Одредбе овог члана се примењују на састављање Документа о регистрацији, 
Документа о хартијама од вредности, односно састављање јединственог проспекта у 
вези са понудом дужничких и изведених хартија од вредности или њиховим 
укључивањем у трговање на регулисано тржиште, односно МТП.
(2) Документ о регистрацији се саставља у складу са одредбама Прилога III, 
Документ о хартијама од вредности који се односи на дужничке хартије од 
вредности се саставља у складу са одредбама Прилога IV, а Документ о хартијама 
од вредности који се односи на изведене хартије од вредности, у складу са 
одредбама Прилога V.
(3) Скраћени проспект се саставља у складу са одредбама члана 16. Закона.
(4) Јединствени проспект се саставља комбинацијом Прилога III и Прилога IV за 
дужничке, односно Прилога V за изведене хартије од вредности, овог правилника и 
укључивањем скраћеног проспекта, који се укључује и чита као увод у проспект.

(5) Код састављања јединственог проспекта, комбинацијом Прилога III и Прилога 
IV за дужничке, односно Прилога V за изведене хартије од вредности, треба 
избегавати двоструко навођење истих информација.
(6) У Документу о регистрацији и Документу о хартијама од вредности је 
потребно поштовати редослед тачака из Прилога III и IV, односно V, овог 
правилника.
(7) Одредбе става 6. овог члана се на одговарајући начин примењују и код 
састављања јединственог проспекта.
(8) Дозвољено је да се у Документ о регистрацији, Документ о хартијама од 
вредности, односно јединствени проспект, укључе и додатне информације, поред 
оних које су предвиђене прилозима III и IV, односно V.
 
Члан 5.
(1) Када су предмет понуде, односно укључења у трговање дужничке или изведене 
хартије од вредности које дају право на стицање акција, јединствени проспект, 
Документ о регистрацији и Документ о хартијама од вредности се састављају као за 
дужничке и изведене хартије од вредности, а додатно се укључују и подаци из 
прилога VI, за акцију као инструмент који је у подлози хартија које се нуде, 
односно укључују.
 
Проспект који се односи на акције затворених
инвестиционих фондова
 
Члан 6.
(1) Одредбе овог члана се примењују на састављање Документа о регистрацији, 
Документа о хартијама од вредности, односно састављање јединственог проспекта у 
вези са понудом акција затворених инвестиционих фондова или њиховим укључивањем 
у трговање на регулисано тржиште, односно МТП. 
(2) Документ о регистрацији се саставља у складу са одредбама Прилога VII, а 
Документ о хартијама од вредности се саставља у складу са одредбама Прилога II.
(3) Скраћени проспект се саставља у складу са одредбама члана 16. Закона.
(4) Јединствени Проспект се саставља комбинацијом Прилога VII и Прилога II 
овог правилника и укључивањем скраћеног проспекта, који се укључује и чита као 
увод у проспект.
(5) Код састављања јединственог проспекта, комбинацијом Прилога VII и Прилога 
II, потребно је избегавати двоструко навођење истих информација из тачака тих 
Прилога.
(6) У Документу о регистрацији и Документу о хартијама од вредности је 
потребно поштовати редослед тачака из Прилога VII и Прилога II овог правилника.
(7) Одредбе става 6. овог члана се на одговарајући начин примењују и код 
састављања јединственог проспекта.
(8) Дозвољено је да се у Документ о регистрацији, Документ о хартијама од 
вредности, односно јединствени проспект, укључе и додатне информације, поред 
оних које су предвиђене прилозима VII и II.
 
Проспект који се односи на депозитне потврде
 
Члан 7.
(1) Одредбе овог члана примењују се на састављање проспекта у вези са понудом 
депозитних потврда или њиховим укључивањем у трговање на регулисано тржиште, 
односно МТП.
(2) Проспект у вези са понудом депозитних потврда или њиховим укључењем на 
уређено тржиште, односно МТП, садржи информације наведене у Прилогу IX овог 
правилника.
 
Проспект који се односи на дужничке хартије од вредности
чији је издавалац Република Србија, аутономне покрајине, јединица локалне 
самоуправе, правна лица корисници
буџетских средстава и организације обавезног социјалног
осигурања у Републици
 
Члан 8.
(1) Одредбе овог члана се примењују на састављање Документа о регистрацији, 
Документа о хартијама од вредности, односно састављање јединственог проспекта у 
вези са понудом дужничких хартија од вредности чији је издавалац Република 
Србија, аутономне покрајине, јединица локалне самоуправе, правна лица корисници 
буџетских средстава и организације обавезног социјалног осигурања у Републици 
или њиховим укључивањем у трговање на регулисано тржиште, односно МТП.
(2) Документ о регистрацији се саставља у складу са одредбама Прилога VIII, а 
Документ о хартијама од вредности се саставља у складу са одредбама Прилога IV.
(3) Скраћени проспект се саставља у складу са одредбама члана 16. Закона.
(4) Јединствени проспект се саставља комбинацијом Прилога VIII и Прилога IV 
овог правилника и укључивањем скраћеног проспекта, који се укључује и чита као 
увод у проспект.
(5) Код састављања јединственог проспекта, комбинацијом Прилога VIII и 
Прилога IV, треба избегавати двоструко навођење истих информација из тачака тих 
Прилога.
(6) У Документу о регистрацији и Документу о хартијама од вредности је 
потребно поштовати редослед тачака из Прилога VIII и Прилога IV овог правилника.

(7) Одредбе става 6. овог члана се на одговарајући начин примењују и код 
састављања јединственог проспекта.
(8) Дозвољено је да се у Документ о регистрацији, Документ о хартијама од 
вредности, односно јединствени проспект, укључе и додатне информације, поред 
оних које су предвиђене прилозима VIII и IV.
 

Проспект који се односи на дужничке хартије 
од вредности које издају стране државе, државни органи, централне банке, 
међународне и наднационалне институције, као што су Међународни монетарни фонд, 
Meђунaрoднa бaнкa зa обнoву и рaзвoj, Meђунaрoднa финaнсиjскa кoрпoрaциja, кao и 
oстaлe члaницe Групaциje Свeтскe бaнкe, Европска централна банка, Европска 
инвестициона банка, Европска банка за обнову и развој и остале сличне 
међународне организације
*Службени гласник РС, број 14/2016
 
Члан 9.

(1) Одредбе овог члана се примењују на састављање Документа о 
регистрацији, Документа о хартијама од вредности, односно састављање 
јединственог проспекта у вези са понудом или укључивањем у трговање на 
регулисано тржиште, односно МТП, дужничких хартија од вредности чији је 
издавалац страна држава, државни органи, централне банке, међународне и 
наднационалне институције, као што су Међународни монетарни фонд, Meђунaрoднa 
бaнкa зa обнoву и рaзвoj, Meђунaрoднa финaнсиjскa кoрпoрaциja, кao и oстaлe 
члaницe Групaциje Свeтскe бaнкe, Европска централна банка, Европска инвестициона 
банка, Европска банка за обнову и развој и остале сличне међународне 
организације.
(2) Документ о регистрацији се саставља у складу са одредбама Прилога X, а 
Документ о хартијама од вредности се саставља у складу са одредбама Прилога IV.
(3) Скраћени проспект се саставља у складу са одредбама члана 16. Закона.
(4) Јединствени проспект се саставља комбинацијом Прилога X и Прилога IV овог 
правилника и укључивањем скраћеног проспекта који се укључује и чита као увод у 
проспект.
(5) Код састављања јединственог проспекта, комбинацијом Прилога X и Прилога 
IV, треба избегавати двоструко навођење истих информација из тачака тих Прилога.
Брисани су ранији ст. (6) и (7) 
(види члан 1. Правилника - 74/2016-14)
(6) Дозвољено је да се у Документ о регистрацији, Документ о хартијама од 
вредности, односно, јединствени проспект укључе и додатне информације, поред 
оних које су предвиђене прилозима X и IV.
*Службени гласник РС, број 14/2016
**Службени гласник РС, број 74/2016
 
 
 
Гаранција
 
Члан 10.
(1) У случају да за обавезе издаваоца по хартијама од вредности гарантује 
неко друго лице, у Документ о регистрацији, односно јединствени проспект, на 
одговарајући начин треба укључити информације из тачке 18. Прилога III.
 
Објављивање проспекта у електронском облику
 
Члан 11.
(1) Поред правила о начину и условима објављивања проспекта, прописаних 
одредбама члана 31. Закона, свако објављивање проспекта у електронском облику 
треба да испуњава следеће услове:
1. проспект или основни проспект мора да буде доступан на једноставан начин 
након уласка на интернет страницу;
2. формат документа у коме је састављен проспект или основни проспект мора 
бити такав да га неовлашћене особе не могу изменити;
3. проспект или основни проспект не може да садржи хиперлинкове, изузев 
линкова на адресе на којима се налазе информације укључене у проспект позивањем 
на те информације;
4. инвеститори морају имати могућност преузимања и штампања проспекта или 
основног проспекта.
(2) Документи који садрже информације из става 1. тачка 3. овог члана морају 
да буду доступни непосредним приступом путем наведеног хиперлинка.
(3) Проспект који је стављен на располагање јавности на један од начина из 
члана 31. став 1. тач. 1. и 2, објављује се и у електронском облику у складу са 
ставом 1. тачка 3. или 4. наведеног члана Закона.
 
Објављивање обавештења о проспекту
 
Члан 12.
(1) Обавештење о начину на који је проспект стављен на располагање јавности 
објављује се наредног радног дана од дана објављивања проспекта у најмање једном 
дневном листу који се дистрибуира на целој територији Републике.
(2) Обавештење из става 1. овог члана садржи: 
1. пословно име, матични број и седиште издаваоца
који је домаће правно лице, односно пословно име, број регистрације или 
други идентификациони број, уколико га поседује, и седиште подносиоца захтева 
који је страно правно лице;
2. врсту, класу и количину хартија од вредности које се издају, односно 
укључују на регулисано тржиште, односно МТП;
3. временски план понуде, односно укључења хартија од вредности;
4. изјава на који начин и ког датума је објављен проспект; 
5. уколико је проспект објављен у штампаним медијима навести назив штампаних 
медија и датум објаве;
6. уколико је проспект стављен на располагање у писаном облику, навести место 
и адресу на којој је стављен на располагање и временски период у коме ће бити 
доступан јавности;
7. уколико је проспект објављен на интернет страници навести интернет адресу 
на којој је објављен проспект;
8. изјава где, и у ком временском периоду се може преузети писани примерак 
проспекта;
9. датум обавештења.
(3) Копија обавештења из члана 1. овог члана се доставља Комисији истог дана 
када је објављено, с тим да се из копије може јасно утврдити назив дневног листа 
и датум објаве.
*Службени гласник РС, број 14/2016
 
Објављивање годишњег документа
о објављеним информацијама
 
Члан 13.
(1) Годишњи документ о објављеним информацијама из члана 23. Закона, 
објављује се на један од начина из члана 31. став 1. Закона и истовремено 
доставља Комисији уз назнаку на који начин је објављен.
(2) У случају да годишњи документ о објављеним информацијама садржи 
информације које су застареле, документ мора да садржи и напомену о застарелости 
тих информација.
 
Критеријуми за изостављање података из проспекта
 
Члан 14.
(1) Понуђач који, у складу са чланом 21. Закона, намерава да изостави 
поједине податке из проспекта, мора да достави Комисији:
1. захтев из којег је видљиво које информације намерава да изостави из 
проспекта, са детаљним навођењем разлога због којих захтева изостављање тих 
информација
2. образложење са документацијом којом се доказује да су испуњени услови за 
изостављање те информације из проспекта у складу са чланом 21. Закона.
 
Извештај о исходу јавне понуде
 
Члан 15.
(1) Извештај о исходу јавне понуде из члана 36. Закона садржи податке 
наведене у Прилогу XI, односно Прилогу XII овог правилника, у зависности од 
врсте хартија од вредности које су понуђене.
 
Завршне одредбе
 
Члан 16.
(1) Прилози I-XII су саставни део овог правилника.
(2) Даном почетка примене овог правилника престаје да важи Правилник о 
садржини и форми проспекта и других докумената који се подносе ради издавања 
хартија од вредности („Службени гласник РС”, број 100/2006, 116/2006, 71/2008 и 
27/2011).
(3) Овај правилник ступа на снагу осмог дана од дана објављивања у „Службеном 
гласнику Републике Србије”.
 
Број 2/0-01-658/1-11
У Београду, 15. новембра 2011. године
Председник Комисије,
др Зоран Ћировић, с.р.
 
НАПОМЕНА ИЗДАВАЧА: Правилником о изменама и допунама 
Правилника о форми, минималном садржају информација 

које треба укључити у проспект и основни проспект и оглашавању у вези са 
проспектом („Службени гласник РС”, број 14/2016) измењени су прилози IV и XII и 
назив прилога и прилог X  (види чл. 3-5. Правилника -14/2016-69)
 
Прилози
 
Прилог I - Минимални садржај информација у Документу о регистрацији за акције
Прилог II - Минимални садржај информација у Документу о хартијама од вредности за акције
Прилог III - Минимум информација у Документу о регистрацији за дужничке хартије од вредности и изведене хартије од вредности
Прилог IV - Минимум информација у Документу о хартијама од вредности који се односи на дужничке хартије од вредности
Прилог V - Минимум информација у Документу који се односи на изведене хартије од вредности (деривате)
Прилог VI - Додатне информације које се објављују у случају када је акција основни инструмент власничких хартија од вредности
Прилог VII - Минимални садржај Документа о регистрацији за акције затворених инвестиционих фондова
Прилог VIII - Минимални садржај Документа о регистрацији за дужничке хартија од вредности које издаје Република Србија, аутономне покрајине или јединице локалне самоуправе
Прилог IX - Минимални садржај Документа о депозитним потврдама које се односе на акције 

Прилог X - 

Минимални садржај документа о регистрацији за дужничке хартије од вредности које 
издају стране државе, државни органи, централне банке, међународне и 
наднационалне институције, као што су Међународни монетарни фонд, Међународна 
банка за обнову и развој, Међународна финансијска корпорација, као и остале 
чланице групације Светске банке, Европска централна банка, Европска инвестициона 
банка, Европска банка за обнову и развој и остале сличне међународне 
организације
Прилог XI - Извештај о исходу јавне понуде за власничке хартије од вредности
Прилог XII - Извештај о исходу јавне понуде за дужничке хартије од вредности