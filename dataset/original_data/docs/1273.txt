ЗАКОН


о увођењу јединственог матичног броја грађана

„Службени
лист СФРЈ”, број 58 од 31. 
децембра 1976.

 

 

Члан
1.

Овим законом
утврђују се облик и начин образовања јединственог матичног броја грађана (у
даљем тексту: матични број) и одређује обавеза коришћења матичног броја у раду
органа и организација који,на основу закона, евидентирају о грађанима податке у
области друштвеног живота који су од интереса за целу земљу.

 

Члан
2.

Матични број
одређује надлежни орган у републици, односно аутономној покрајини на основу
података утврђених овим законом.

 

Члан
3.

Матични број се
састоји од тринаест цифара, сврстаних у шест група, и то:

I група: дан рођења
(две цифре);

II група: месец
рођења (две цифре);

III група: година
рођења (три цифре);

IV група: број
регистра (две цифре);

V група: комбинација
пола и редног броја за лица рођена истог датума (три цифре), мушкарци од
000–499, жене од 500–999;

VI група:контролни
број (једна цифра).

 

Члан
4.

Део матичног броја
који се односи на податке о дану рођења (I група), месецу рођења (II група),
години рођења (III група), и полу (V) група, одређује надлежни орган на основу
података из матичне књиге рођених.

Ако се подаци из
става 1. овог члана промене у поступку предвиђеном законом, нови матични број
одредиће се на основу решења којим је одређена исправка односних података у
матичној књизи рођених.

Савезни секретар за
унутрашње послове доноси ближе прописе о начину одређивања матичног броја ако
нису познати подаци о дану, месецу или години рођења.

 

Члан
5.

Број регистра (IV група)
и начин примењивања редних бројева (V група) утврђује орган надлежан за
одређивања подручја за које се води регистар.

Подела бројева
регистра (IV група) између федерације, република и аутономних покрајина
утврђује се договором који закључе надлежни републички и покрајински органи и
савезни орган управе који одреди Савезно извршно веће.

 

Члан
6.

Контролни број (VI
група) одређује се електронским рачунаром по модулу 11, на начин који одреди
Савезно извршно веће.

 

Члан
7.

Грађанину се даје
само један матични број. Исти матични број не може се дати другом грађанину.

Приликом промене
пребивалишта, грађанин задржава матични број.

 

Члан
8.

Орган из члана 2.
овог закона води евиденцију о датим матичним бројевима, која садржи, име и
презиме грађанина, име једног родитеља, место и републику, односно аутономну
покрајину рођења грађанина и матични број.

Савезно извршно веће
може одредити да евиденција из става 1. овог члана садржи и друге податке.

 

Члан
9.

Утврђени магични
број дужни су да користе органи и организације који на основу савезног закона
воде евиденцију о грађанима и на основу те евиденције издају јавне исправе.

 

Члан
10.

Матични број се
уписује у личну карту, матичне књиге рођених, венчаних и умрлих, радну књижицу,
здравствену легитимацију, путну исправу, возачку дозволу и друге евиденције
које се о грађанима воде на основу савезног закона, као и у јавне исправе које
се на основу тих евиденција издају грађанима.

Републичким, односно
покрајинским прописима одређује се у које се евиденције и јавне исправе које се
утврђују републичким, односно покрајинским законом уписује матични број.

Прописе о начину и
поступку уписивања матичног броја у поједине евиденције и јавне исправе из ст.
1. и 2. овог члана доноси орган који се законом одређује да о вођењу тих
евиденција, односно о обрасцима тих јавних исправа доноси прописе.

 

Члан
11.

Савезни секретар за
унутрашње послове доноси ближе прописе о начину одређивања матичног броја
странаца о којима се на основу закона воде евиденције и издају јавне исправе, о
вођењу евиденције о матичним бројевима који су дати тим странцима, као и о
уписивању издатих матичних бројева у евиденције и јавне исправе.

 

Члан
12.

Надлежни републички и
покрајински органи уредиће, у року од пет година од дана ступања на снагу овог
закона, увођење матичног броја на свом подручју и међусобне односе и обавезе
органа и организација у републици, односно аутономној покрајини у извршавању
овог закона.

 

Члан
13.

Овај закон ступа на
снагу осмог дана од дана објављивања у „Службеном листу СФРЈ”.