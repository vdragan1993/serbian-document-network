На
основу члана 193. став 2. тачка 22. Закона о полицији („Службени гласник РС”, број
101/05),
Министар
унутрашњих послова доноси
 
 
ПРАВИЛНИК
о условима и начину избора
полицијског службеника који се упућује на рад у иностранство и о његовим дужностима,
правима и одговорностима за време вршења службе у иностранству
„Службени гласник
РС“, број 5 од 18. јануара 2007.
 
 
I. ОСНОВНЕ ОДРЕДБЕ
 
Члан 1.
Полицијски
службеник може бити упућен на рад у иностранство на основу утврђених правила о међународној
полицијској сарадњи и у складу са Законом о полицији, ради обављања одређених послова
у сарадњи са полицијама других држава или учествовања у извршавању полицијских или
других мирнодопских задатака.
Сарадња
из става 1. овог члана остварује се у складу са међународним уговорима и принципом
узајамности, односно на захтев међународних организација или на основу међународних
споразума чија је чланица или потписница наша земља, а обухвата полицијске и друге
мирнодопске задатке у оквиру активности на очувању мира, активности у оквиру мировних
снага и мисија, учествовање у вежбама, обуци, пружању хуманитарне помоћи, активности
којима се штите људска права, подржава владавина права и друге на које се наша земља
обавезала.
 
Члан 2.
Полицијски
службеници упућују се на рад у иностранство на основу одлуке министра унутрашњих
послова (у даљем тексту: министар).
Одлука
из става 1. овог члана доноси се у складу са претходном одлуком надлежног државног
органа о употреби полиције за извршавање полицијских или других мирнодопских задатака,
односно о њеном учешћу у одређеним активностима и деловању у иностранству.
 
II. УСЛОВИ И НАЧИН ИЗБОРА
ПОЛИЦИЈСКОГ СЛУЖБЕНИКА КОЈИ СЕ УПУЋУЈЕ НА РАД У ИНОСТРАНСТВО
 
Члан 3.
У
мировне операције и на обављање других послова из члана 1. овог правилника могу
се у иностранство упућивати само обучени и претходно припремљени полицијски службеници,
који су се на то посебно обавезали уговором.
Други
запослени у Министарству унутрашњих послова (у даљем тексту: Министарство) и припадници
помоћне полиције Министарства, под условима из става 1. овог члана, могу се у иностранство
упућивати само ради пружања хуманитарне помоћи и учествовања на вежбама и у обуци
на основу међународних уговора.
Запослени
у Министарству из става 2. овог члана могу се, искључиво уз личну сагласност, упућивати
у иностранство и ради обављања цивилних и неоружаних задатака у оквиру мировних
операција и других послова из члана 1. овог правилника.
 
Члан 4.
Приликом
утврђивања предлога за упућивање на рад у иностранство полицијских службеника, других
запослених и припадника помоћне полиције (у даљем тексту: припадници полиције) Министарство,
по потреби, остварује сарадњу са Црвеним крстом Србије и другим хуманитарним организацијама.
 
Члан 5.
Кад
за упућивање на рад у иностранство има више обучених и спремних припадника полиције
него што је потребно за одређену мисију, министар може одлучити да се у Министарству
спроведе интерни конкурс ради утврђивања предлога за упућивање.
О
начину спровођења интерног конкурса и ближим условима и начину избора припадника
полиције ради утврђивања предлога за упућивање на рад у иностранство министар даје
упутство, на основу члана 10. став. 2. Закона о полицији.
Министар
није дужан да прихвати предлог утврђен применом ст. 1. и 2. овог члана.
 
III. ДУЖНОСТИ, ПРАВА
И ОДГОВОРНОСТИ ПОЛИЦИЈСКОГ СЛУЖБЕНИКА ЗА ВРЕМЕ ВРШЕЊА СЛУЖБЕ У ИНОСТРАНСТВУ
 
Члан 6.
Полицијски
службеник за време вршења службе у иностранству има дужности, права и одговорности
утврђене међународним уговорима и споразумима чија је чланица или потписница наша
земља, прописима међународне организације под чијим се покровитељством спроводи
активност у иностранству и уговором из члана 3. овог правилника.
За
време вршења службе у иностранству полицијском службенику мирује радни однос у Министарству
и по повлачењу са службе у иностранству има право да се врати на радно место у Министарству
са кога је упућен или, уз личну сагласност, на друго радно место у оквиру његове
стручне спреме. Уколико је радно место са кога је упућен у међувремену укинуто,
биће распоређен на радно место у оквиру његове стручне спреме.
Поред
права из ст. 1. и 2. овог члана полицијски службеник остварује и друга права која
му по закону припадају за време мировања радног односа.
 
Члан 7.
Поред
права из члана 6. овог правилника, полицијски службеник који се упућује на рад у
иностранство има и права на:
1)
једнократну новчану надокнаду у висини плате коју је примио за последња три месеца
пре упућивања на рад у иностранство;
2)
месечну накнаду за одвојени живот ако издржава породицу.
Полицијски
службеник има и право на путне трошкове, ако то право не остварује по другом основу.
 
Члан 8.
Изузетно
од чл. 6. и 7. овог правилника, кад трошкове вршења службе у иностранству у целини
сноси Република Србија, полицијски службеник упућен на рад у иностранству има право
на зараду и, сходно прописима из области спољних послова, право на накнаде трошкова
утврђене упутством које даје министар.
 
Члан 9.
У
случају повреда, рањавања или смрти за време учествовања у мировним операцијама
или другим активностима у иностранству примењују се прописи о накнади штете међународне
организације под чијим се покровитељством спроводи операција, односно активност.
Полицијском
службенику упућеном на рад у иностранство јамчи се у земљи остваривање права на
накнаду штете под условима предвиђеним за полицијске службенике на раду у земљи,
ако право на накнаду штете не остварује по основу из става 1. овог члана.
 
IV. ЗАВРШНА ОДРЕДБА
 
Члан 10.
Овај
правилник ступа на снагу осмог дана од дана објављивања у „Службеном гласнику Републике
Србије”.
 
01 број 188/07
У Београду, 9. јануара 2007. године
Министар,
Драган Јочић, с.р.