Редакцијски пречишћен текст



 
 
 
 

 

ЗАКОН

о 
регресу дела камате на кредите који се користе за извоз опреме и бродова и 
извођење инвестиционих радова у иностранству на кредит

„Службени лист СФРЈ”, број 21 од 20. 

априла 1990. и „Службени лист СРЈ”, бр. 16 од 7. 

априла 1993 
- др. закон, 31 од 18.

јуна 1993 
- др. закон, 41 од 23.

јула 1993 
- др. закон, 50 од 26.

августа 1993 
- др. закон

 

 

Члан 1.

Овим законом утврђује се право на регрес дела камате на кредите који се користе за извоз опреме и бродова и извођење инвестиционих радова у иностранству на кредит (у даљем тексту: право на регрес) преко Југословенске банке за међународну економску сарадњу (у даљем тексту: Југословенска банка) и начин обезбеђивања и коришћења тих средстава.

 

Члан 2.

Право на регрес остварују:

1) предузећа и друга правна лица која извозе опрему и бродове на кредит и изводе инвестиционе радове у иностранству на кредит, а које кредитира или рефинансира Југословенска банка;

2) Југословенска банка – за кредите дате страним купцима или наручиоцима радова, страним банкама и другим страним лицима у складу са чланом 10. Закона о Југословенској банци за међународну економску сарадњу („Службени лист СФРЈ”, бр. 77/88).

Право на регрес утврђује се на износ обрачунате и наплаћене камате по одобреном кредиту из става 1. овог члана.

 

Члан 3.

Предузећа и друга правна лица за кредите из члана 2. став 1. тачка 1. овог закона и Југословенска банка за кредите из члана 2. став 1. тачка 2. овог закона, остварују право на регрес дела камате на те кредите у висини разлике између 10% годишње каматне стопе и каматне стопе коју утврди Југословенска банка. Ако је каматна стопа Југословенске банке већа од есконтне стопе Народне банке Југославије, право на регрес дела камате остварује се у висини разлике између 10% годишње каматне стопе и есконтне стопе Народне банке Југославије.

Предузећа и друга правна лица из става 1. овог члана право на регрес остварују преко Југословенске банке.

 

Члан 4.

Југословенска банка саставља обрачун и доставља захтев за наплату регреса савезном органу управе надлежном за послове финансија.

 

Члан 5.

Функционер који руководи савезним органом управе надлежним за послове финансија прописаће поступак, начин и документацију потребну за остваривање права на регрес.

 

Члан 6.

Средства за регрес обезбеђују се сваке године у буџету федерације.

Висину средстава за регрес утврђује, сваке године, Скупштина

СФРЈ својом одлуком.

 

Члан 7.

Новчаном казном од 4.500 до 45.000 динара казниће се за привредни преступ Југословенска банка ако поднесе нетачан обрачун и оствари регрес на терет средстава за регрес на који није имала право.

За радњу из става 1. овог члана казниће се и одговорно лице у Југословенској банци новчаном казном од 250 до 2.500 динара. 


 


НАПОМЕНА ИЗДАВАЧА:
Висина новчаних казни није усклађивана после увођења новог динара.

 

Члан 8.

Изузетно од одредбе члана 6. став 2. овог закона, у Буџету федерације за 1990. годину обезбеђују се средства за регрес у износу до 942,000.000 динара, с тим што се обрачун врши од 1. јануара 1990. године.

 

Члан 9.

Овај закон ступа на снагу осмог дана од дана објављивања у „Службеном листу СФРЈ”.