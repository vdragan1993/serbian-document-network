Редакцијски пречишћен текст


	 
На основу члана 83. став 3. Закона о пореском поступку и пореској администрацији („Службени гласник РС”, бр. 80/2002, 84/2002 и 23/2003),

Влада Републике Србије доноси


 

 
УРЕДБУ
о висини трошкова принудне наплате пореза
„Службени гласник РС“, бр. 63 од 20. јуна 2003, 51 од 27. јула 2010.
 


Члан 1.

Овом уредбом уређује се висина трошкова у поступку принудне наплате пореза и споредних пореских давања (у даљем тексту: трошкови) који падају на терет пореског обвезника.


 


Члан 2.


У поступку принудне наплате плаћају се трошкови, и то:


1) за сваки излазак пореског извршитеља ради пописа и процене покретне ствари или непокретности пореског обвезника, независно од тога да ли је покретна ствар, односно непокретност у поседу пореског обвезника или у државини другог лица, у поступку обезбеђења пореског потраживања у принудној наплати пореза (залога) и у поступку принудне наплате пореске обавезе 3.000* динара


2) за сваки излазак пореског извршитеља ради заплене пописане покретне ствари, односно непокретности пореског обвезника у поступку принудне наплате пореске обавезе, као и у поступку обезбеђења пореског потраживања у принудној наплати пореза из покретних ствари 3.000* динара


3) за свако одржано усмено јавно надметање у поступку продаје заплењених покретних ствари, односно непокретности пореског обвезника 4.000* динара


4) сведоку за присуствовање радњама пореског извршитеља у поступку обезбеђења пореског потраживања у принудној наплати пореза и у поступку принудне наплате пореске обавезе – по дану 2.000* динара


 


*Службени гласник РС, број 51/2010


 


Члан 3.


Трошкове процене пописаних покретних ствари пореског обвезника од стране другог стручног лица одређује Пореска управа закључком, узимајући у обзир захтев тог лица у погледу висине награде за извршену процену.


Трошкови вештака у поступку утврђивања почетне вредности непокретности ради принудне наплате пореске обавезе утврђују се на начин из става 1. овог члана.


 


Члан 4.


Трошкови чувања и продаје заплењених хартија од вредности пореског обвезника у поступку принудне наплате пореске обавезе из хартија од вредности, одређују се уговором о депоновању, чувању и продаји хартија од вредности који закључују Пореска управа и банка, односно друга финансијска организација.


У случају кад хартије од вредности из става 1. овог члана чува и продаје Централни регистар, депо и клиринг хартија од вредности, накнада за чување и продају тих хартија одређује се према тарифи тог регистра.*


Уговор из става 1. овог члана, у име Пореске управе, потписује директор Пореске управе или лице које он овласти.


 


*Службени гласник РС, број 51/2010


 


Члан 5.


Трошкове превоза, складиштење и чување одузетих покретних ствари пореског обвезника у поступку принудне наплате пореске обавезе, као и трошкове оглашавања продаје заплењених покретних ствари, односно непокретности, која се врши путем усменог јавног надметања, Пореска управа утврђује закључком, у стварним износима.


 


Члан 6.


У поступку принудне наплате секундарне пореске обавезе из члана 31. Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09 и 72/09 – др. закон*), трошкови се утврђују у износима и на начин из чл. 1–5. ове уредбе.


 


*Службени гласник РС, број 51/2010


 


Члан 7.


Трошкови принудне наплате, као и трошкови из чл. 2–6. ове уредбе, уплаћују се на прописани подрачун консолидованог рачуна трезора Републике Србије.


 


Члан 8.


Брисан је (види члан 4. Уредбе – 51/2010-3)


 


Члан 9.


Даном ступања на снагу ове уредбе престаје да важи Уредба о одређивању трошкова принудне наплате („Службени гласник РС”, број 38/98).


 


Члан 10.


Ова уредба ступа на снагу осмог дана од дана објављивања у „Службеном гласнику Републике Србије”.


 

05 број 43-3417/2003-1
У Београду, 12. јуна 2003. године

Влада Републике Србије
Потпредседник,
проф. др 
	Жарко Кораћ, с.р