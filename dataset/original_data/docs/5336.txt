На основу члана 50. став 3. Закона о јавним набавкама („Службени гласник РС”, бр. 124/12, 14/15 и 68/15), 
Управа за јавне набавке доноси
 
ПРАВИЛНИК 
о садржини одлуке о спровођењу поступка јавне набавке од стране више наручилаца 
"Службени гласник РС", број 83 од 3. 
				октобра 2015.
 
Члан 1. 
Овим правилником утврђује се садржина одлуке коју наручиоци доносе када заједнички спроводе поступак јавне набавке или када један наручилац овласти другог наручиоца да у његово име и за његов рачун спроведе поступак јавне набавке или предузме одређене радње у том поступку (у даљем тексту: одлука о спровођењу поступка јавне набавке од стране више наручилаца). 
Члан 2.
Одлука о спровођењу поступка јавне набавке од стране више наручилаца, садржи:
1) називе свих наручилаца који учествују у спровођењу поступка јавне набавке (у даљем тексту: наручиоци);
2) навођење врсте предмета јавне набавке;
3) податке о јавној набавци, и то:
(1) предмет јавне набавке;
(2) назив и ознаку из општег речника набавке;
(3) врсту поступка јавне набавке;
(4) укупан износ процењене вредности јавне набавке;
4) податке о уређивању односа између наручилаца за поједине радње у поступку са назнаком који од наручилаца ће поједину радњу у поступку извршити, и то за:
(1) достављање захтева за мишљење о основаности примене преговарачког поступка без објављивања позива за подношење понуда Управи за јавне набавке;
(2) доношење одлуке о покретању поступка јавне набавке и решења о образовању комисије за јавну набавку;
(3) објављивање огласа и конкурсне документације, односно упућивање позива за подношење понуда;
(4) доношење одлуке о додели уговора, закључењу оквирног споразума, обустави поступка, признавању квалификације;
(5) поступање у случају захтева за заштиту права;
(6) закључење уговора о јавној набавци или оквирног споразума;
5) навођење разлога за доношење одлуке о спровођењу поступка јавне набавке од стране више наручилаца, односно навођење позитивних ефеката који се постижу спровођењем поступка јавне набавке од стране више наручилаца;
6) начин расподеле трошкова поступка јавне набавке између наручилаца;
7) потписе овлашћених лица свих наручилаца.
Члан 3. 
Даном ступања на снагу овог правилника престаје да важи Правилник о садржини одлуке о заједничком спровођењу поступка јавне набавке (,,Службени гласник РС”, број 44/14).
Члан 4. 
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-17/15
У Београду, 2. октобра 2015. године
Директор,
др Предраг Јовановић, с.р.