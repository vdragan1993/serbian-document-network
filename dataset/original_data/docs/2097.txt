На основу члана 27а Закона о електронским комуникацијама („Службени гласник РС”, бр. 44/10, 60/13 – УС и 62/14), члана 64. став 1. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – испрaвка и 108/13) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси 
 
ОДЛУКУ
о отварању Буџетског фонда за унапређење и развој области електронских комуникација и информационог друштва

"Службени гласник РС", број 79 од 
				29. јула 2014.
 
1. Отвара се Буџетски фонд за унапређење и развој области електронских комуникација и информационог друштва (у даљем тексту: Буџетски фонд), као евиденциони рачун у оквиру главне књиге трезора, и то у оквиру Раздела Министарства трговине, туризма и телекомуникација, Функција 460 – Комуникације.
2. Буџетски фонд отвара се за унапређење и развој области електронских комуникација и информационог друштва, у смислу одредбе члана 27а Закона о електронским комуникацијама („Службени гласник РС” бр. 44/10, 60/13 – УС и 62/14 – у даљем тексту: Закон), а финансирање активности и мера вршиће се у складу са годишњим програмом коришћења средстава Буџетског фонда који доноси Влада на предлог Министарства трговине, туризма и телекомуникација у складу са чланом 27а став 5. Закона.
3. Буџетски фонд финансира се из:
1) средстава из члана 27. став 6. Закона која се уплаћују на одговарајући рачун прописан за уплату јавних прихода буџета Републике Србије; 
2) донација.
4. Буџетски фонд се отвара на неодређено време.
5. Обавезе Буџетског фонда измирују се до нивоа средстава одобрених Буџетском фонду.
6. Буџетским фондом управља Министарство трговине, туризма и телекомуникација, а по укидању Буџетског фонда, права и обавезе преузима то министарство.
7. Стручне и административно техничке послове за Буџетски фонд обављаће Министарство трговине, туризма и телекомуникација.
8. О реализацији ове одлуке стараће се Министарство трговине, туризма и телекомуникација.
9. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 400-8042/2014
У Београду, 24. јула 2014. године
Влада
Председник,
Александар Вучић, с.р.