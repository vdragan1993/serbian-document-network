На основу члана 13. став 7. Закона о социјалном становању (,,Службени гласник РС”, брoj 72/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 68/12 – УС и 72/12), 
	
Влада доноси
 
УРЕДБУ
о стандардима и нормативима за планирање, пројектовање, грађење и условима за коришћење и одржавање станова за социјално становање
"Службени гласник РС", број 26 од 20. марта 	2013.
 
I. УВОДНЕ ОДРЕДБЕ
Предмет уређивања
Члан 1.
Овом уредбом се утврђују стандарди и нормативи за планирање, пројектовање, грађење и друге видове прибављања станова и стамбених зграда намењених социјалном становању и услови за коришћење и одржавање станова и стамбених зграда намењених социјалном становању, начин коришћења земљишта за изградњу, начин одређивања закупнине, као и поступак набавке добара, услуга и радова у изградњи стамбених зграда и станова намењених социјалном становању.
Овом уредбом нису обухваћени програми и пројекти изградње јединица за боравак за привремено решавање стамбених потреба социјално угрожених лица, као и алтернативна стамбена решења којима се унапређује постојећи стамбени простор.
Појмови
Члан 2.
Поједини појмови употребљени у овој уредби имају следеће значење:
1) вредност стана је вредност непокретности на дан 31. децембра претходне године, утврђена у складу са Законом о порезима на имовину;
2) непрофитна стамбена организација је стамбена агенција, коју оснива јединица локалне самоуправе, стамбена задруга, основана и организована у складу са законом и други организациони облици који испуњавају све услове прописане Законом о социјалном становању (у даљем тексту: Закон);
3) нето трошковна закупнина је трошковна закупнина која је обрачуната на основу стварних трошкова за прибављање стана умањених за субвенције дате за смањење ових трошкова (објектне субвенције) и стварних трошкова за коришћење стана;
4) објектна субвенција је субвенција дата за смањење трошкова за прибављање стана;
5) стамбени додатак (субјектна субвенција) је субвенција одобрена домаћинствима за покривање дела утврђене закупнине;
6) стан, у смислу ове уредбе, подразумева стан за социјално становање, изграђен, односно прибављен, у складу са Законом;
7) стандард, у смислу ове уредбе, подразумева скуп општих правила, смерница и критеријума за програме и пројекте социјалног становања чијом применом се остварује оптимални ниво услова социјалног становања;
8) програм социјалног становања је скуп активности и програмских мера којим се остварују циљеви Националне стратегије социјалног становања и Акциони план, а у складу са одредбама чл. 6. и 7. Закона;
9) пројекат социјалног становања је скуп активности којима се спроводи утврђени програм социјалног становања;
10) трошковна закупнина је закупнина која је обрачуната на основу стварних трошкова за прибављања и коришћење стана.
Програми и пројекти социјалног становања
Члан 3.
Програми и пројекти социјалног становања у смислу ове уредбе односе се на:
1) изградњу, односно прибављање, управљање и давање у закуп станова за социјално становање за издавање у закуп на одређено време, без могућности откупа или куповине, односно без могућности стицања својине путем куповине;
2) управљање изградњом станова за продају под непрофитним условима;
3) алтернативна стамбена решења којима се обезбеђује нови или унапређује постојећи стамбени простор;
4) различити програми везани за коришћење и одржавање станова за социјално становање који се издају под закуп.
Непрофитне стамбене организације, које испуњавају услове прописане Законом, реализују пројекте из става 1. овог члана, што подразумева:
1) управљање изградњом, односно прибављањем, станова за социјално становање за давање у закуп;
2) управљање њиховим коришћењем и одржавањем;
3) уговарање закупа и однос са крајњим корисницима; 
4) организовање наплате закупнине;
5) управљање изградњом, односно прибављањем, станова за социјално становање за непрофитну продају;
6) уговарање непрофитне продаје;
7) организовање наплате рата и ануитета за продате станове;
8) наменско коришћење прикупљених финансијских средстава од закупнина, рата и ануитета за продате станове у складу са Законом, овом уредбом и прописаним условима појединачних програма. 
	
Члан 4.
Програми и пројекти социјалног становања се планирају и спроводе у складу са поштовањем основних начела одрживог развоја, што у смислу ове уредбе подразумева усклађивање аспеката економске и социјалне одрживости и заштите животне средине.
Члан 5.
У програмима и пројектима социјалног становања примењују се и други прописи којима се уређује планирање, пројектовање и изградња стамбених објеката ако овом уредбом и додатним условима одобрених пројеката није другачије уређено. 
	
Члан 6.
У програмима и пројектима изградње објеката за социјално становање нарочито се подстичу иновативна урбанистичка и пројектантска решења, која су у складу са условима дефинисаним овом уредбом.
Ради постизања оптималних просторно урбанистичких и архитектонских решења у оквиру програма расписују се урбанистичко-архитектонски конкурси, осим у случајевима када је за одређену локацију која се предлаже за тај програм, а која задовољава остале услове програма, већ издато решење о издавању грађевинске дозволе.
II. УСЛОВИ И КРИТЕРИЈУМИ ЗА ПЛАНИРАЊЕ, ПРОЈЕКТОВАЊЕ, ГРАЂЕЊЕ, КОРИШЋЕЊЕ И ОДРЖАВАЊЕ СТАНОВА ЗА СОЦИЈАЛНО СТАНОВАЊЕ
Општи услови за планирање, пројектовање и грађење објеката за социјално становање
Члан 7.
У зависности од могућности које пружа локација и планом дефинисани урбанистички параметри, приликом планирања локације тежити формирању отворених, слободних површина односно амбијенталних целина са посебном пажњом на формирање зеленила. 
	
Објекти намењени социјалном становању морају имати наглашен степен рационалности и економичности која се постиже кроз једноставност конструкције односно избор економичног конструктивног система, инсталација и примењених грађевинских материјала, типизацију и стандардизацију грађевинских елемената, производа и опреме. 
	
Приликом планирања и пројектовања објеката за социјално становање мора се водити рачуна о рационалности и економичности њиховог будућег коришћења и одржавања, уз истовремено поштовање приватности корисника социјалног становања и очување вредности имовине.
При расписивању конкурса из члана 6. става 2. ове уредбе, у програмским условима за избор одговарајућег урбанистичко-архитектонског решења треба обухватити и услове за постизање најоптималнијег решења са становишта ефикасне потрошње земљишта, енергије, воде и других ресурса, те за подстицање поновне употребе материјала који се уграђују, посматрано са становишта целокупног животног века објекта за социјално становање.
Критеријуми за одређивање локације за социјално становање
Члан 8.
Локација за изградњу објекта намењеног социјалном становању утврђује се урбанистичким планом као засебна зона, целина или потцелина или као појединачна локација у зонама вишепородичног становања.
Уколико урбанистичким планом није посебно утврђена локација за изградњу објекта намењеног социјалном становању, утврђује се у складу са основним начелима одрживости из члана 4. ове уредбе уз примену следећих критеријума:
1) могућност погодног и економичног прикључења на постојећу инфраструктурну мрежу или постројења, а најмање на: саобраћајну, водоводну, канализациону и електромрежу, при чему се предност даје локацијама са већим степеном инфраструктурне опремљености;
2) близина постојећих стамбених комплекса и друге компатибилне намене, уз избегавање просторне сегрегације, социјалног становања;
3) погодно и безбедно земљиште за изградњу, са становишта геомеханичких својстава терена, сигурности од поплава и подземних вода, као и задовољења неопходних услова заштите животне средине и одговарајуће удаљености од извора загађења и других негативних утицаја из непосредног окружења;
4) могућност комбиновања објеката социјалног становања са садржајима комерцијалног карактера и другим видовима становања у случајевима планирања већих стамбених комплекса;
5) доступност станице јавног превоза, као и близина постојећих терминала и линија градског саобраћаја већег капацитета;
6) доступност објеката друштвеног стандарда (основне школе, дечије установе, здравствене установе и центри снабдевања); 
	
7) близина јавних зелених површина.
III. ТЕХНИЧКИ УСЛОВИ ЗА СТАМБЕНЕ ОБЈЕКТЕ И СТАНОВЕ НАМЕЊЕНЕ СОЦИЈАЛНОМ СТАНОВАЊУ 
	
Опремљеност земљишта за изградњу објеката за социјално становање
Члан 9.
Грађевинска парцела за изградњу социјалних станова мора бити опремљена прикључцима на путну, водоводну, канализациону и електроенергетску мрежу, као и фиксну телефонију.
Саобраћајне и пешачке површине
Члан 10.
Грађевинска парцела, односно стамбени објекат мора имати директан приступ јавној саобраћајној површини. 
	
Јавне саобраћајне пешачке и саобраћајне површине (тротоари, пешачке стазе и пешачки прелази, рампе, прилази објекту) у оквиру стамбеног комплекса морају бити прилагођене захтевима лица са инвалидитетом и других особа са смањеном покретљивошћу, односно димензионисане тако да задовољавају важеће прописе који уређују стандарде приступачности.
Паркинг места
Члан 11.
Приликом планирања локације намењене за социјално становање, потребно је обезбедити паркирање за минимум 0.7 паркинг места по стану унутар припадајуће грађевинске парцеле.
Број паркинг места намењених коришћењу особа са инвалидитетом, мора бити пропорционалан броју стамбених јединица намењеним тим особама, а не мањи од 10% од укупног броја паркинг места. Ова паркинг места морају бити позиционирана што ближе улазу и минималне ширине 350 сm.
Пратећи садржаји комерцијалног карактера
Члан 12.
У приземљу стамбених објеката, осим простора намењених становању, могу се планирати комерцијални садржаји у функцији становања, уколико су већ задовољени услови из члана 21. ове уредбе, односно, услови за смештај неопходних заједничких простора у функцији становања из члана 14. ове уредбе. 
	
Улаз у зграду 
Члан 13.
Улаз у зграду мора бити пројектован и грађен тако да је омогућена несметана комуникација станара, односно задовољени стандарди приступачности.
Улаз у зграду мора бити јасно обележен кућним бројем.
Кота пода приземља са становима мора бити изнад коте терена код улаза у зграду, најмање висине једног степеника не нижег од 15 сm, а највише 120 сm.
Несметан прилаз особама са инвалидитетом са коте прилаза згради до коте приземља са становима, односно најниже главне станице лифта мора бити обезбеђен путем рампе максималног нагиба 1:12, а у свему према важећим прописима.
Улаз у зграду мора имати ветробран минималних димензија ширине 180 cm, дубине 210 cm и висине 240 cm.
Минимална ширина улазних врата у зграду је 120 cm.
Заједнички простори у стамбеној згради
Члан 14.
Обавезни заједнички простори у стамбеним зградама су: вертикалне комуникације, хоризонталне комуникације, топлотне подстанице (код система даљинског грејања), котларнице (код сопственог система грејања), простор за одлагање алата и средстава за одржавање зграде, простор за водомер, простор за главни разводни ормар и простор за поштанске сандучиће у улазном делу објекта. 
	
Уколико постоји потреба, неопходно је предвидети и простор за повећање притиска воде (пумпе). 
	
Простор за одлагање алата и средства за одржавање зграде је минималне површине 2.0m², и најмање ширине 120 сm, са предвиђеним изводом воде и сливником у поду. 
	
У новопројектованим зградама намењеним социјалном становању, када је могуће, а обавезно оним са преко десет стамбених јединица, поред обавезних заједничких простора треба предвидети и простор за састанке, одржавање скупштине станара и заједничка окупљања, величине минимално 15 m².
Комуникацијски и други заједнички простор у објекту треба пројектовати максимално рационално и економично.
Просторни услови заједничких комуникација у стамбеној згради
Члан 15.
Најмања светла ширина степенишних кракова и подеста је 120 cm.
Најмања светла ширина ходника износи 140 cm, док најмања светла висина ходника износи 240 cm.
Најмања светла ширина простора испред улаза у друге просторије, станове или лифт износи 150 cm.
Најмања светла висина између два степенишна крака је 220 cm.
Растојање од вертикалне комуникације до најудаљенијег стана је максимално 30 m.
У свакој згради са лифтом треба обезбедити простор за погонске уређаје и управљање као и приступ њима. Станице лифта морају бити на нивоима са којих се улази у стан.
За објекте са пет и више етажа, рачунајући надземне и подземне у функцији становања, обавезна је уградња најмање једног путничког лифта у складу са потребним капацитетима, минималних димензија кабине 110x140 cm, ради могућности смештаја инвалидских колица опреме, намештаја и др. 
	
Када су подземне етаже у функцији становања (нпр. за гараже, станарске оставе и сл.) станица лифта се поставља на ниво те етаже.
Светла ширина кабине лифта је минимално 80 cm.
Остали заједнички простори у функцији стамбених зграда 
Члан 16.
У оквиру објекта или на грађевинској парцели треба планирати простор за остављање бицикла, тако да се за сваког члана домаћинства предвиди 0.4 места.
Уколико се паркирање возила предвиђа у објекту, светла висина гаража у овом случају не сме бити мања од 220 сm. У случају димензионисања броја гаражних места унутар објекта, важе иста правила као за паркирање моторних возила.
Сигурност употребе заједничких простора зграде и опреме у зградама 
	
Члан 17.
Степеништа, балкони, лође, терасе и слично, на висини већој од 45 сm од терена, морају бити осигурани оградом висине најмање 110 сm. Отвори у огради морају онемогућити пењање деце и пролаз предмета пречника већег од 12 cm.
Рукохвате на рампама и степеништима, системе за оријентацију, треба пројектовати у складу са правилима приступачности.
Површински нормативи за станове
Члан 18.
У програмима и пројектима социјалног становања, код изградње нових станова, примењују се површински нормативи дати у следећој табели:




Величина домаћинства

Површина по домаћинству

Површина по члану



1-члано

22 – 30 m²

22 – 30 m²



2-члано

30 – 42 m²

15 – 21 m²



3-члано

40 – 55 m²

13,3 – 18,3 m²



4-члано

50 – 65 m²

12,5 – 16,2 m²



5-члано

62 – 75 m²

12,4 – 15 m²



6-члано

75 – 85 m²

12,5 – 14,2 m²



За свако увећање броја чланова, преко шесточланог домаћинства, површине из табеле овог члана се увећавају за 6 m².
У програмима социјалног становања може се доделити и стан мање површине од минималне дате у табели, али не мањи од 10 m² по члану домаћинства, односно, не мањи од од 20 m² у случају једночланог домаћинства.
У програмима социјалног становања, а уз сагласност корисника, може се доделити и стан веће површине од максималне дате у табели за вишечлано домаћинство, али не више од 10 m².
Минимални просторни услови у стану
Члан 19.
Стан мора имати најмање: улазни простор, собу, простор за припремање хране, простор за одржавање личне хигијене.
У случају гарсоњере, соба подразумева дневни боравак са простором за спавање и припрему хране, а у случају једнособних станова, соба у смислу дневног боравка намењена је и простору за ручавање, с тим да је простор за припрему хране одвојен.
Минимална површина собе за једну особу у стану већем од једноипособног је 7 m² , а минимална ширина 210 сm. 
	
Соба, осим собе из става 3. овог члана и дневног боравка, у вишесобним становима, јесте соба минималне површине 9 m² и минималне ширине 240 сm.
Спаваће собе не смеју да буду пролазне.
Минимална површина дневног боравка за све типове станова је 15 m², осим у случају гарсоњера и станова који у склопу дневног боравака имају простор за ручавање, где је минимална површина 20 m².
Минимална ширина дневног боравка је 330 сm. 
У циљу што рационалнијег коришћења стамбеног простора, позиционирање отвора у стану (улазна врата, собна врата, прозори), извршити тако да се омогући рационално и функционално постављање свог неопходног покретног намештаја, као и плакара, гардеробера и других плакарских остава.
У становима већим од једнособних обавезно је одвајање дневних и ноћних зона предпростором.
Члан 20.
Минимална ширина улазног простора у становима износи 120 cm, а секундарних комуникација 90 cm. 
	
Димензије купатила се одређују тако да исте омогућавају смештање следеће опреме: умиваоника, туш кабине минималних димензија 80x80 cm, или каде минималне дужине 140 cm, WC шоље. За особе са инвалидитетом, дозвољене су туш кабине које су у равни пода. Минимална површина купатила је 3.30 m². 
	
Уколико се у купатилу планира и простор за смештај веш машине, минимална површина купатила је 3.50 m². 
	
Кухиња је димензионисана тако да минимално може да стане шпорет 60x60 cm, фрижидер 60x60 cm, судопера 60x60 cm и радна површина 60x60 cm, с тим да се у кухињама већим од задатог минимума, односно уколико се у стану не предвиђа кухињска остава као засебна просторија, обезбеди простор за уградњу плакарске оставе. 
	
Уколико се у стану не предвиђа кухињска остава, треба предвидети кухињску плакарску оставу.
Површина кухињских остава не треба да пређе 1.6 m² . 
У случају да у купатилу није предвиђен простор за веш машину, потребно je предвидети простор у кухињи. 
	
У становима већим од двоипособног обавезно пројектовати и тоалет са wc шољом и лавабоом.
Светла висина стана је минимално 260 сm.
Станови мањих површина морају да имају најмање француски балкон, док станови преко 40 m² морају да имају минимално један балкон, лођу или терасу, мининималне површине 2.0 m² и минималне дубине 1.0 m.
Све површине у стану обрачунавају се према SRPS-u U.C2.100 из 2002. године.
Члан 21.
Станови намењени особама са инвалидитетом, по правилу се смештају у приземље објекта, а пројектују се у свему према одредбама прописа који уређују стандарде приступачности.
Инсталације у стамбеној згради
Члан 22.
Санитарне чворове и друге инсталационе водове треба пројектовати што рационалније, груписањем и постизањем најмањих могућих дужина. 
	
Свака стамбена јединица мора да има минимум један димњак или прикључак на димњак, систем вештачке вентилације уколико иста није обезбеђена природним путем, систем грејања топле воде уколико објекат није прикључен на градски топловод.
Свака стамбена јединица мора да има минимално једну трофазну утичницу и прикључак на телефонску мрежу, заједничку антену или кабловску мрежу у дневном боравку.
У случају када се предвиђа клима уређај, потребно је лоцирати електрични прикључак и одредити положај уређаја тако да буде постављен на мање видном месту, односно да не нарушава изглед објекта. Обавезно је предвидети засебно одвођење воде из клима уређаја и забрањено је прикључивање на постојеће олуке. 
	
Завршна обрада и опрема стана
Члан 23.
У завршној обради у стамбеним зградама намењеним социјалном становању треба употребљавати материјале који се лако одржавају, који су безбедни и избалансираног односа цене и квалитета, односно најмање квалитета II класе. 
	
Опрема која се уграђује (санитарна и друга) треба да буде најмањег квалитета II класе. 
	
Сви материјали примењени у изградњи и опремању морају имати одговарајуће домаће сертификате који дефинишу квалитет и нешкодљивост по људско здравље. 
	
Противпожарна заштита
Члан 24.
Обавезно је придржавати се важећих противпожарних прописа, како на нивоу планирања локације тако и нивоу пројектовања и изградње објеката.
Стална контрола придржавања наведених прописа неопходна је у току грађења и експлоатације објекта.
Топлотна заштита зграде
Члан 25.
Поред опште важећих стандарда који се односе на топлотну заштиту, приликом планирања и пројектовања објекта намењеног за социјално становање, обавезно је придржавати се донетих прописа из области енергетске ефикасности зграда. 
	
IV. УСЛОВИ ЗА КОРИШЋЕЊЕ И ОДРЖАВАЊЕ СТАНОВА
Коришћење станова
Члан 26.
Станови за социјално становање се користе по основу закупа на одређено време – период од три године, у складу са њиховом наменом без могућности откупа или куповине, односно без могућности стицања својине путем куповине, као и по основу стицања права својине у складу са Законом, а према условима који су утврђени у оквиру сваког посебног програма социјалног становања, односно у складу са одредбама закона о потврђивању међународних уговора којима се уређује изградња станова за социјално становање у Републици Србији.
Ако се неко лице усели у стан или заједничке просторије стамбене зграде, или користи стан без закљученог уговора о закупу, или коме је поништен правни основ по коме је закључен уговор о закупу (престанак уговора о закупу, отказ уговора о закупу и друго), закуподавац може код општинског органа надлежног за стамбене послове да захтева његово исељење, по поступку и начину прописаним законом којим се уређује становање. 
	
Управљање и одржавање станова који се издају у закуп
Члан 27.
Управљањем и одржавањем станова који се издају у закуп, у смислу ове уредбе, сматра се:
1) одлучивање о коришћењу и одржавању стамбених зграда, станова и заједничких делова; 
	
2) доношење одлуке о кућном реду које се требају придржавати сви корисници станова (у даљем тексту: Закупци);
3) обезбеђивање и коришћење финансијских средстава за одржавање стамбених зграда, станова и заједничких делова;
4) вођење свих потребних евиденција о становима, као и података о Закупцима који су битни за коришћење и ефикасно одржавање, и који ће бити ажурирани и архивирани на начин на који се омогућава увид у оправданост и начин коришћења станова;
5) обрачун и наплата закупнине;
6) израда процедура за провођење одржавања и избора овлашћеног представника Закупаца на нивоу улаза или зграде;
7) именовање управника зграде;
8) друга питања значајна за коришћење и одржавање станова. 
За реализацију активности из става 1. овог члана задужена је непрофитна стамбена организација (у даљем тексту: Закуподавац).
Закуподавац, у вршењу функције управљања коришћењем и одржавањем стамбених зграда обавља и следеће задатке: 
	
1) доноси годишњи програм инвестиционог одржавања;
2) закључује уговоре са трећим лицима која се ангажују у сврху одржавања стамбених зграда, станова и заједничких делова;
3) организује наплату закупнине утврђене уговором о закупу;
4) води одговарајуће пословне књиге које се односе на вредност стамбених зграда, станова и заједничких делова;
5) врши контролу и предузима потребне мере за реализацију уговорних обавеза из уговора о закупу.
Обезбеђење средстава
Члан 28.
Непрофитна стамбена организација – стамбена агенција на територији јединице локалне самоуправе обезбеђује средства за реализацију активности из члана 26. став 1. ове уредбе, као и за одржавање станова и заједничких делова зграде, из прикупљене закупнине, донација и других финансијских средстава обезбеђених за те намене у складу са Законом.
Задаци у управљању
Члан 29.
Непрофитна стамбена организација у вршењу функције управљања стамбеним зградама, становима и заједничким деловима, обавља следеће задатке:
1) доноси годишњи програм инвестиционог одржавања;
2) закључује уговоре са трећим лицима која се ангажују у сврху одржавања стамбених зграда, станова и заједничких делова;
3) организује наплату закупнине утврђене уговором о закупу;
4) води одговарајуће пословне књиге које се односе на вредност стамбених зграда, станова и заједничких делова;
5) врши контролу и предузима потребне мере за реализацију уговорних обавеза из уговора о закупу.
Закуп стана
Члан 30.
О закупу стана закључује се уговор о закупу стана на одређено време између непрофитне стамбене организације – стамбене агенције на територији јединице локалне самоуправе на којој се стан налази и лица које је стекло право на закуп стана.
Уговор о закупу стана закључује се у писменој форми и садржи нарочито: уговорне стране, време и место закључења уговора, податке о стану који је предмет закупа, време трајања закупа, права и обавезе уговорних страна у коришћењу и одржавању стана, висину закупнине, начин и рокове плаћања закупнине, услове и рокове за отказ уговора и лица која ће користити стан.
Закуп почиње да тече од дана примопредаје стана, о чему су Закуподавац и Закупац дужни да сачине записник о примопредаји стана, који треба да садржи податке о стану, уређајима и опреми који се издају у закуп и опис стања у коме се налазе у тренутку примопредаје.
Престанак уговора о закупу
Члан 31.
Уговор о закупу стана престаје: 
1) истеком времена на које је закључен;
2) споразумним раскидом;
3) отказом.
У случају смрти Закупца, чланови породичног домаћинства који су са Закупцем становали у истом стану настављају са коришћењем тог стана, с тим што уговор о закупу закључује лице који они споразумно одреде.
Ако лице из става 2. овог члана не закључи уговор о закупу у року од 60 дана од дана смрти Закупца, Уговор о закупу престаје.
Отказ Уговора о закупу
Члан 32.
Закуподавац може дати отказ уговора о закупу стана:
1) ако је Закупац у поступку остваривања права на стан дао нетачне податке;
2) ако Закупац без сагласности Закуподавца користи стан за обављање пословне делатности, издаје стан у подзакуп или дозволи коришћење стана лицима која нису предвиђена Уговором, у року дужем од 60 дана;
3) ако Закупац не плати закупнину за најмање три месеца узастопно или четири месеца у току године;
4) уколико Закупац не плаћа све дажбине у вези коришћења стана (струја, вода, грејање и друго) у периоду дужем од шездесет дана предвиђеног рачуном за плаћање дажбина;
5) ако Закупац, особе које са њим станују или лица којима дозволи улазак у стан изазову већу штету у стану или заједничким деловима зграде;
6) ако Закупац, особе које са њим станују или лица којима дозволи улазак у стан начином коришћења стана грубо крше основна правила суседског суживота утврђена кућним редом, или начином коришћења ометају друге становнике у њиховом мирном коришћењу стана;
7) уколико престане да користи стан у периоду дужем од три месеца;
8) ако Закупац или неко од чланова породичног домаћинства стекне у својину стан или кућу;
9) ако Закупац врши или изврши у стану и уграђеној опреми преправке, без претходно прибављене сагласности Закуподавца;
10) уколико Закупац не дозволи улазак у стан у неком од случајева предвиђеним чланом 40. ове уредбе;
11) уколико Закупац, без оправданих разлога, не преузме стан и не отпочне са његовим коришћењем у року дужем од 30 дана од дана закључења уговора о закупу.
Закуподавац не може раскинути уговор о закупу уколико претходно није писмено опоменуо Закупца о кршењу уговора о закупу. 
	
Опомена мора да садржи: вид кршења уговора о закупу, као и начин отклањања разлога за раскид и рок за отклањање, који не може бити краћи од 10 дана.
Закуподавац може раскинути уговор о закупу и без писмене опомене, уколико је то поновљено кршење уговора о закупу, а од претходне опомене није протекло више од годину дана.
Објективне околности
Члан 33.
Закуподавац не може раскинути уговор о закупу стана, иако Закупац није исплатио закупнину и дажбине за коришћење стана, уколико се Закупац или чланови породичног домаћинства који са њим користе стан нађу у изузетним околностима које се нису могле предвидети и на које нису могли утицати (смрт у породици, тежа болест, крупнија повреда, губитак посла и друго). У таквим приликама, Закупац је дужан да у року не дужем од 30 дана, писмено обавести Закуподавца о настанку непредвиђених околности и да поднесе захтев за утврђивање стамбеног додатка уколико испуњава услове, или да затражи споразум о репрограму дуга.
Уколико Закуподавац процени да објективне околности указују на дуготрајну немогућност плаћања закупа и осталих дажбина у вези коришћења стана, Закупца може преселити у други стан намењен за привремено решавање стамбених потреба социјално угрожених лица.
Продужетак уговора о закупу
Члан 34.
Закуп се може продужити уколико постоји сагласност воље обе уговорне стране и уколико су испуњени посебни услови за продужетак уговора. 
	
Закупац заинтересован за продужетак уговора о закупу дужан је да, у року од 120 дана пре истека тог уговора, Закуподавцу достави писмени захтев за продужетак уговора о закупу, уз следећу документацију:
1) потврду о примањима чланова домаћинства;
2) потврду Пореске управе о имовини свих чланова домаћинства;
3) изјаву пунолетних чланова породичног домаћинства да не поседују стан или породичну кућу на територији Републике Србије;
4) оверене фотокопије личних докумената свих чланова домаћинства (легитимацију избеглих лица, личне карте, изводе из матичних књига рођених за малолетна лица).
Закуподавац неће продужити уговор о закупу са Закупцем:
1) ако је он или члан његовог породичног домаћинства у међувремену постао власник стана или породичне куће на територији Републике Србије;
2) ако примања породичног домаћинства одступају за више од ± 15 % од опсега примања из услова за стицање права коришћења по уговору о закупу, а Закупац није остварио право на субвенционисање закупнине;
3) уколико му се број чланова породичног домаћинства увећао услед неког другог разлога, који није рођење детета или склапање брака.
Обавезе Закупца
Члан 35.
Закупац се обавезује да при коришћењу стана и заједничких делова зграде, уређаја, инсталације и опреме у згради, поступа са пажњом доброг домаћина и да врши текуће одржавање стана својим средствима.
Закупац је обавезан да организује и сноси трошкове оправки у стану, делу стана или на другим деловима зграде или уређајима, инсталацијама и опреми које проузрокује намерно или непажњом, или их проузрокују чланови његовог породичног домаћинства или особе које су у стану и згради уз његов пристанак.
Обавезе закупца код текућег одржавања стана
Члан 36.
Закупац је дужан да организује и сноси трошкове текућег одржавања стана и то:
1) поправке или замену делова електричних инсталација у стану (прекидача, сијалица и др.);
2) дератизацију, дезинсекцију и дезинфекцију просторија у стану;
3) редовне прегледе и сервисирање инсталација водовода и канализације од прикључка на заједничку водоводну и канализациону вертикалу зграде до прикључка на санитарни уређај (сифон судопере, умиваоника и сл.) у стану;
4) одгушивање канализационе мреже која припада само стану закупца, одношење изливних остатака и дезинфекција просторија у стану;
5) чишћење снега и леда са прозора, балкона, лођа и тераса свог стана;
6) поправку или замену окова, брава, катанаца и других уређаја за затварање просторија у стану;
7) кречење просторија у стану;
8) одржавање хигијене у стану (чишћење и прање просторија, застакљених површина и др.);
9) друге радове којима се обезбеђује текуће одржавање стана на задовољавајућем нивоу употребљивости.
Обавезе Закуподавца код текућег одржавања зграде
Члан 37.
Закуподавац је дужан да организује и сноси трошкове текућег одржавања зграде и то:
1) поправке или замену аутомата за заједничко осветљење, прекидача, сијалица и др.;
2) дератизацију, дезинсекцију и дезинфекцију заједничких просторија у згради;
3) редовне прегледе и сервисирање хидрофорских постројења у згради, инсталација централног грејања (подстаница, мреже са грејним телима, вентиле и др.), инсталација и уређаја за гашење пожара у згради, громобранских инсталација, инсталација водовода и канализације у згради, електроинсталација, уређаја за нужно светло, уређаја и опреме за вентилацију зграде;
4) чишћење олука и олучних цеви зграде;
5) поправку или замену окова, брава, катанаца и других уређаја за затварање ормара за струјомере, водомере, телефонске и телевизијске инсталације у згради;
6) кречење заједничких просторија у згради;
7) одржавање хигијене у заједничким деловима зграде (чишћење и прање улаза, заједничких просторија, степеништа, ходника, застакљених површина и др.);
8) друге радове којима се обезбеђује текуће одржавање зграде на задовољавајућем нивоу употребљивости.
О потреби поправке зграде Закупац је дужан да обавести Закуподавца преко управника зграде.
Инвестиционо одржавање стана и зграде
Члан 38.
Закуподавац сноси трошкове инвестиционог одржавања стана и зграде и то:
1) кровне конструкције и других конструктивних делова зграде;
2) кровног покривача и других елемената крова (димњаци, вентилациони канали, кровни отвори, кровни светларници, лимене опшивке и увале, сливници, одводи и други елементи крова, заједничких лођа и тераса и др.);
3) олука, олучних цеви и других елемената за одвод воде са крова и заштиту зграде од продора воде;
4) хоризонталне и вертикалне хидроизолације;
5) водоводне и канализационе мреже од прикључка на градску водоводну и канализациону мрежу, сенгрупа или другог изливног места до прикључка на санитарни уређај (сифон судопере, умиваоника и сл.) у згради;
6) вентилационих цеви канализационе мреже и њихових глава на крову зграде;
7) електроинсталације зграде до струјомерног ормара;
8) инсталација централног грејања, грејних тела у згради, делова топлотних постројења и уређаја зграде са пуњењем, пражњењем и озрачивањем топловодне мреже, као и поправка или замена инсталација за гас;
9) пумпног постројења за избацивање воде (отпадне, подземне и кишне) са припадајућим деловима (просторија са инсталацијама и уређајима);
10) хидрофорског или другог пумпног постројења за снабдевање зграде водом или за смањење притиска воде, са припадајућим деловима и инсталацијама;
11) дотрајалих металних, стаклених и других ограда на крову, степеништу, терасама, лођама и другим заједничким деловима зграде;
12) канала за смеће у згради;
13) дотрајалих подова, плафона и зидова у заједничким деловима зграде и стану;
14) дотрајалих дрвених и металних делова на прозорима и вратима стана и заједничких просторија зграде;
15) оштећених и дотрајалих фасада, фасадних облога и елемената фасаде и других спољних делова зграде са приоритетом заштите фасаде од продора воде и влаге;
16) инсталације и уређаја за узбуњивање у згради;
17) громобрана, интерфона, кабловских и ПТТ инсталација, антенских уређаја и њихових делова у згради;
18) хидраната, хидрантских црева и других хидрантских делова у згради;
19) противпожарног степеништа зграде и инсталација и уређаја за заштиту од пожара;
20) дотрајалих санитарних уређаја стана и зграде;
21) уређаја за нужно осветљење.
Хитне интервенције
Члан 39.
Закуподавац организује радове и сноси трошкове хитних интервенција.
Под хитним интервенцијама сматрају се радови на одржавању стамбене зграде којима се отклања непосредна опасност по живот и здравље људи или за околину и изводе се без одлагања.
Радови хитних интервенција обухватају:
1) скидање малтера, фасадних облога и других елемената фасаде и крова за које се утврди да угрожавају безбедност људи и имовине;
2) поправке или замене делова кровног покривача, ради заштите од прокишњавања односно продора воде и других атмосферских падавина;
3) кидање или поправке оштећених делова зграде, на балкону, тераси, лођи и степеништу зграде за које се утврди да угрожавају безбедност људи и имовине;
4) поправке или замене водоводних и канализационих цеви у згради или стану када дође до прскања њених делова;
5) поправку или замену хидрофора и његових делова када због квара зграда остане без воде;
6) одгушивање заједничке канализационе мреже у згради или стану, одношење изливних остатака и дезинфекције просторија у згради или стану;
7) избацивање подземних и сливних вода из подрумских и других просторија у згради;
8) отклањање узрока нестанка струје због квара на електроинсталацији зграде од струјомерног ормара до разводне табле у стану односно сијаличног места у заједничким просторијама;
9) утврђивање и отклањање узрока електризирања заједничких уређаја у згради и инсталација у згради и стану;
10) поправке или замену цевне мреже, грејних тела и делова топловодних односно плинских постројења зграде, због прскања делова мреже, грејних тела и топловодног односно плинског система;
11) отклањање кварова и недостатака који могу довести до пожара.
Закупац је обавезан да одмах по сазнању оваквих околности, обавести Закуподавца преко управника зграде о потреби предузимања радова који се изводе као хитне интервенције.
Дозвола уласка Закуподавца у стан
Члан 40.
Закупац се обавезује да ће запосленима које овласти Закуподавац дозволити улазак ради утврђивања потребе и извођења неопходних радова на одржавању станова, заједничких делова и уређаја, инсталације и опреме у згради.
Закуподавац има право да најмање једном месечно, а по потреби и чешће, обиђе стан, провери да ли се стан користи у складу са уговором о закупу и провери да ли је Закупац платио рачуне за комуналне услуге.
Преправке и реконструкције стана
Члан 41.
Закупац није овлашћен да у стану врши било какве преправке и реконструкције без писмене сагласности Закуподавца.
V. НАЧИН ОДРЕЂИВАЊА ЗАКУПНИНЕ
Стамбена закупнина
Члан 42.
За коришћење закупљеног стана Закупац плаћа Закуподавцу стана закупнину, под условима и на начин одређен уговором о закупу, а у складу са одредбама ове уредбе. 
	
Закупнина се одређује на основу обрачуна свих стварних трошкова прибављања и коришћења стана, у складу са чланом 43. ове уредбе.
Трошковна закупнина
Члан 43.
Трошковна (непрофитна) закупнина покрива трошкове одржавања стана и заједничких делова зграде, трошкове осигурања, трошкове вођења послова управљања, амортизацију за животни век од 67 година, трошкове финансирања средстава уложених у стан и припадајуће заједничке делове, као и земљиште на коме је изграђен стамбени објекат.
Вредност стана је тржишна вредност непокретности на дан 31. децембар године која претходи години обрачуна закупнине, утврђена у складу са законом и другим прописима који уређује порезу на имовину за лица која не воде пословне књиге.
Трошковна (непрофитна) закупнина се састоји из следећих елемената:
1) трошкова одржавања, што су трошкови инвестиционог и текућег одржавања заједничких делова зграде и трошкови инвестиционог одржавања стана и могу износити највише 1,20 % од вредности стана на годишњем нивоу за неамортизоване станове, односно 2,00% од вредности стана на годишњем нивоу за амортизоване станове, уз обавезу издвајања неутрошених средстава за ову намену у посебни резервни фонд који мора да има свака непрофитна стамбена организација – стамбена агенција на територији јединице локалне самоуправе за финансирање већих инвестиционих улагања;
2) трошкова осигурања, што су трошкови осигурања од уобичајених ризика пожара и изливања воде и могу износити највише 0,05 % од вредности стана на годишњем нивоу;
3) трошкова управљања, што су трошкови управљања зградама, становима и закупцима, укључујући и трошкове покривања ризика наплате закупнине и могу износити највише 0,50 % од вредности стана на годишњем нивоу;
4) амортизације, која се за неамортизоване станове израчунава по стопи од 1,50 % на годишњем нивоу, док се за станове старије од 67 година не рачуна;
5) трошкови финансирања су ануитети за утрошена кредитна или сопствена финансијска средства и обрачунавају се као производ главнице утрошених средстава за прибављање стана и годишње каматне стопе. Трошкови финансирања непрофитног стана могу износити највише 2,00 % од вредности стана на годишњем нивоу. 
	
Збир највиших стопа појединих елемената закупнине, изражена као проценат од вредности стана на годишњем нивоу, је горња граница годишње стопе трошковне – непрофитне закупнине.
Надлежни орган јединице локалне самоуправе може својом одлуком одредити и ниже стопе појединих елемената закупнине.
Непрофитна стамбена организација – стамбена агенција, финансијска средства, од закупнина и других реализованих програма и пројеката у складу са Законом, воде на посебном наменском рачуну и користе за намене у складу са Законом, одредбама ове уредбе и посебним условима реализованих програма.
Контрола наменског коришћења средстава из става 6. овог члана врши се у складу са Законом.
Трошковна – непрофитна закупнина наменских станова
Члан 44.
Елементи обрачуна трошковне – непрофитне закупнине станова грађених неповратним (донаторским), или повратним финансијским средствима која су делимично субвенционисана, намењених одређеним категоријама становништва, могу одступати од елемената из члана 43. ове уредбе у складу са условима програма и пројеката у оквиру којих су станови изграђени, а највише до нивоа дате донације, односно субвенције.
Висину закупнине из става 1. овог члана утврђује својом одлуком надлежни орган јединице локалне самоуправе.
Обрачун закупнине
Члан 45.
Закупнина се обрачунава у фиксном динарском износу за период од годину дана, и то за другу половину текуће године и прву половину наредне године, а плаћа у једнаким месечним ратама до 15. у месецу за текући месец.
За редовно плаћање закупнине, Закупцу припада попуст у износу од 5% на износ закупнине, уколико уговором о закупу није другачије одређено.
За плаћање закупнине по истеку рока из става 1. овог члана за период доцње зарачунава се законска затезна камата, уколико уговором о закупу није другачије уређено.
Субвенционисање закупнине (стамбени додатак)
Члан 46.
Субвенционисање закупнине је намењено Закупцу стана за социјално становање у јавном стамбеном сектору, уколико износ нето трошковне закупнине прелази износ од 30% од просечног месечног прихода његовог породичног домаћинства, на начин утврђен у складу са законом осталим прописима којима се уређује област социјалне заштите.
Надлежни орган јединице локалне самоуправе одлучује о субвенционисању закупнине Закупцу стана за социјално становање у јавном сектору.
Највиши износ субвенције (стамбеног додатка) може износити до разлике између износа од 30% од прихода породичног домаћинства из става 1. овог члана до висине износа нето трошковне закупнине за предметни стан, у зависности од износа расположивих средстава за те намене.
Одобравање стамбеног додатка врше центри за социјални рад на територији јединице локалне самоуправе, на бази материјалних прилика квалификованим домаћинствима, за период од годину дана.
За одобрени износ стамбеног додатка Закуподавац стана смањује износ закупнине Закупцу, а тај износ наплаћује из фонда за стамбене додатке.
Ближи услови и поступак одобравања стамбеног додатка се утврђују одлуком надлежног органа јединице локалне самоуправе.
По истеку периода за који је одобрен стамбени додатак Закупац може поново поднети молбу за стамбени додатак, уколико испуњава услове.
VI. ПРЕЛАЗНЕ И ЗАВРШНЕ ОДРЕДБЕ
Члан 47.
Елементи обрачуна трошковне – непрофитне закупнине дати у члану 43. тач. 3) – 5) ове уредбе повећавају се постепено у наредном периоду, почев од првог дана у месецу након ступања на снагу ове уредбе и даље према временској динамици из следеће табеле:
Постепено повећање трошковне – непрофитне закупнине




Елементи закупнине


Горња граница у % од вредности стана у обрачунском периоду




до 30.06.2013.


01.07.2013.
30.06.2014.

01.07.2014.
30.06.2015.

01.07.2015.
30.06.2016.

01.07.2016.
30.06.2017.

01.07.2017. 
и даље



Трошкови одржавања


1,20

1,20

1,20

1,20

1,20

1,20



Трошкови осигурања


0,05

0,05

0,05

0,05

0,05

0,05



Трошкови управљања


0,50

0,50

0,50

0,50

0,50

0,50



Амортизација


0,00

0,00

0,00

0,00

0,00

0,00



Трошкови финансирања


1,00

1,20

1,40

1,60

1,80

2,00



Трошковна закупнина


2,75

2,95

3,15

3,35

3,55

3,75



Члан 48.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-2154/2013
У Београду, 14. марта 2013. године
Влада
Председник,
Ивица Дачић, с.р.