На основу члана 16а. став 2. и члана
50. став 1. Закона о Народној банци Југославије (“Службени лист СРЈ”, бр.
32/93, 41/94, 61/95, 29/97, 44/99 и 73/2000), гувернер Народне банке
Југославије доноси
  
ОДЛУКУ
о издавању и
основним обележјима новчанице од 200 динара
„Службени
лист СРЈ“, број
24 од 25.
маја 2001. 
 
 
1. Народна банка Југославије издаће
новчаницу од 200 динара.
 
2. Новчаница од 200 динара штампаће
се на белој заштићеној хартији са мултитонским воденим знаком у виду портрета
Надежде Петровић и са пласираним кинеграмом на лицу новчанице у доњем десном
углу пуног штампаног дела, који као елементе садржи грб СР Југославије,
текстуалну ознаку “YU” (оба елемента постављена су централно у
односу на форму кинеграма) и розету око грба Зависно од угла гледања и упадног
угла светлости, кинеграм формира неколико различитих слика које се преливају
једна у другу, при том мењајући боју. На наличју новчанице уграђена је и
испрекидана заштитна нит сребрне боје која садржи микротекст а “НБЈ–NBJ” који се
континуирано понавља и чита и с лица и с наличја новчанице (заштитна нит и
микротекст су с наличја јасно видљиви, а с лица под светлошћу која новчаницу
чини транспарентном). У папир су уграђена и влаканца у жутој, плавој и црвеној
боји, од којих су жута и црвена видљива под светлошћу лампе са ултраљубичастим
зрацима. Новчаница ће се штампати у комбинованој техници, и то лице у дубокој и
вишебојној офсет штампи, а наличје у вишебојној офсет штампи и техници високе
штампе за нумерацију. Та нумерација, смештена у горњем десном углу пуног
штампаног дела, на вишебојној правоугаоној површини – штампана је у црвеној
флуоресцентној боји и садржи две словне ознаке и седам нумеричких.
 
3. Новчаница од 200 динара имаће
димензије 70 х 147 mm.
 
Лице
новчанице
 
4. Диспозиција је хоризонтална.
На левој страни је портрет Надежде
Петровић, изведен техником дубоке штампе. Лево од портрета, у низу, у позитиву,
ћирилицом и латиницом исписане су речи “Надежда Петровић” и године њеног рођења
и смрти “1873–1915”.
Десно од портрета доминира приказ
скулптуре Надежде Петровић и дискретно, у позадини, обриси цркве манастира
Грачанице, мотива који је сликарка користила на својим платнима. Уз десну
маргину пуног штампаног дела дат је мотив сликарске четкице.
Ознака вредности апоена “200” дата у
негативу смештена је у горњем десном углу пуног штампаног дела, а она дата у
позитиву – у доњем делу беле површине.
Текст “Народна банка Југославије”,
исписан ћирилицом у два реда, смештен је на белој површини у десном делу, а
исти текст исписан латиницом у два реда – у близини леве маргине новчанице, и
то речи “Народна банка” у позитиву а реч “Југославије” у негативу.
Изнад речи “Југославије” исписане
латиницом у негативу, техником дубоке штампе изведена је ознака за слепе. Лево
од те речи, истом техником је ћирилицом и латиницом изведен микротекст “НБЈ”, у
шест редова.
У горњем делу беле површине
новчанице, техником дубоке штампе изведен је тзв. кип ефекат, који приказује
знак НБЈ. Тај знак се уочава само при посматрању новчанице под одређеним
угловима (правац гледања мора бити што ближи равни новчанице окренут за 45
степени у оба смера ротације), дајући при том слику у негативу и позитиву. Уз
горњу и доњу ивицу тог елементаналази се микротекст “НБЈ”, који се понавља,
горе дат у ћирилици, а доле у латиници.
У доњем делу, између кинеграма и
ознаке вредности апоена “200”, изведен је прозирни регистар, који представља
половину укупне слике чија се целина може сагледати тек заједно са
одговарајућим делом слике на наличју новчанице (укупну слику чини бели квадрат
унутар већег пуног квадрата окренутог у односу на први за 45 степени).
Десно од цифре у негативу “200”
исписан је латиницом текст “двеста динара”, док је исти ћирилични текст смештен
у доњем делу новчанице (између портрета и кинеграма).
Уз десну ивицу новчанице, на
браонцрвеној подлози која је у светлим тоновима, исписан је најпре ћирилицом, а
затим латиницом текст “Фалсификовање се кажњава по закону”, док је у наставку
дискретно назначена вредност апоена “200”.
 
Наличје
новчанице
 
5. Диспозиција је вертикална.
У доњем делу пуног штампаног дела
приказана је фигура Надежде Петровић као добровољне болничарке у време Првог
балканског рата.
Изнад фигуре, десно, дат је приказ
цркве манастира Грачаница, док се у горњем левом углу пуног штампаног дела
налази део композиције с једне од њених слика.
Ознака вредности апоена “200”, која
је дата у позитиву, смештена је у горњем десном углу беле површине, а она дата
у негативу – у доњем левом углу пуног штампаног дела.
У горњем десном углу пуног штампаног
дела исписан је текст “двеста динара”, и то у жутој боји ћирилицом а, испод
тога, у негативу латиницом. У доњем десном делу беле површине ћирилицом и
латиницом исписане су у три реда, одозго надоле, речи “Београд”, “година” и
“гувернер”, са ознаком године “2001” у негативу.
Испод њих је факсимил потписа
гувернера М. Динкића. Уз горњу и доњу ивицу пуног штампаног дела исписан је
текст “Народна банка Југославије – Завод за израду новчаница и кованог новца –
Топчидер” (у горњем делу ћирилицом, а у доњем латиницом). У доњем десном углу
штампаног дела исписан је у позитиву, наизменично ћирилицом и латиницом, у
неколико редова,микротекст “200 динара”.
Изнад микротекста је ознака вредности
апоена “200”. 
У горњем левом углу новчанице
графички је приказан грб СР Југославије, а плаво поље испод грба садржи
мултипликован микротекст“YU”. 
У горњем левом делу новчанице, на
граници беле површине и пуног штампаног дела, налази се други део прозирног
регистра из тачке 4. став. 8. ове одлуке.
 
6. На лицу и наличју новчанице
преовлађују тонови браонцрвене боје, уз додатак плавих тонова. Флуоресцентна
жута боја на наличју новчанице јасно је видљива под светлошћу лампе са
ултраљубичастим зрацима, нарочито текст “двеста динара”.
 
7. Ова одлука ступа на снагу даном
објављивања у “Службеном листу СРЈ”.
 
О. бр. 31 
25. маја
2001. године 
Београд 
Гувернер
Народне
банке Југославије
Млађан
Динкић, с. р.