На основу члана 32. Закона о привредним коморама („Службени гласник РС”, број 112/15),
Скупштина Привредне коморе Србије, на седници одржаној 31. марта 2016. године, доноси
 
СТАТУТ
Привредне коморе Србије
"Службени гласник РС", број 39 од 15. априла 
				2016.
 
I. ОПШТЕ ОДРЕДБЕ
Члан 1. 
Овим статутом уређују се права, обавезе и одговорност чланова Привредне коморе Србије (у даљем тексту: Комора); послови и задаци; облици рада и организовања; делокруг и овлашћења органа и тела; састав, број чланова, начин избора и трајање мандата чланова органа; начин управљања и одлучивања; посебна тела за решавање спорова; садржај и начин остваривања сарадње са надлежним државним органима и другим организацијама; садржај и начин сарадње са привредним коморама и сличним асоцијацијама у земљи и иностранству; јавност рада и обавештавање чланова; начин обезбеђења средстава за рад; положај и задаци стручне службе; поступак доношења и објављивања Статута и других општих аката, као и друга питања значајна за рад Коморе.
Члан 2.
Kомора је, у складу са законом којим се уређују привредне коморе (у даљем тексту: Закон), интересна, пословно-стручна и непрофитна организација привредних субјеката које повезује заједнички пословни интерес, у циљу усклађивања и заступања интереса чланова и подстицања привредних активности на територији Републике Србије. 
Члан 3.
Назив Коморе је: Привредна комора Србије.
Седиште Коморе је у Београду, Ресавска број 13–15.
При пословању са иностранством као назив Коморе се употребљава: Chamber of Commerce and Industry of Serbia.
Члан 4.
Комора има својство правног лица са правима, обавезама и одговорностима утврђеним Законом и овим статутом.
Комора је независна и самостална у раду. 
Члан 5.
Комора има печат округлог облика на коме су исписани назив и седиште Коморе ћирилицом и латиницом, у концентричним круговима.
Регионалне привредне коморе, односно привредна комора главног града користе печате округлог облика на коме је исписан скраћени назив регионалне привредне коморе, односно привредне коморе главног града, ћирилицом и латиницом, у концентричним круговима.
Комора може имати више печата, у које се обавезно уносе њихови бројеви. Печати носе ознаке римских бројева.
Комора има знак (логотип), чији садржај и облик утврђује Управни одбор Коморе.
Члан 6.
Комора и привредне коморе аутономних покрајина, представљају посебне организације јединственог коморског система Републике Србије, са својством правног лица.
Коморе из става 1. овог члана међусобне односе, који нису уређени Законом, уређују Споразумом, у складу са Законом. 
Члан 7.
Комора образује, као своје организационе делове, за подручје управног округа, одређене посебним прописом, регионалне привредне коморе, одлуком о образовању.
Регионалне привредне коморе могу бити образоване за подручје једног или више управних округа.
Kомора може, водећи рачуна о укупном развоју, заједничким и међусобно усклађеним циљевима и јединственим интересима привреде, образовати регионалне привредне коморе и за подручје више општина, чије територије припадају различитим управним окрузима. 
Одлука из става 1. овог члана садржи: 
– назив, скраћени назив и адресу регионалне привредне коморе, 
– одређивање управног округа за чије подручје се оснива регионална привредна комора, односно одређивање општина чије територије припадају различитим управним окрузима, а за чије подручје се образује регионална привредна комора,
– надлежности парламента привредника и директора регионалне привредне коморе, које нису утврђене Законом и овим статутом,
– број чланова парламента привредника регионалних привредних комора,
Комора може да образује привредну комору за територију главног града, одлуком о образовању, која садржи:
– назив и адресу привредне коморе главног града,
– надлежности парламента привредника и директора привредне коморе главног града, које нису утврђене Законом и овим статутом,
– број чланова парламента привредника привредне коморе главног града.
Члан 8.
Регионалне привредне коморе у свом називу садрже „Привредна комора Србије”, уз додатак „Регионална привредна комора” и ознаку назива управног округа.
Привредна комора главног града у свом називу садржи „Привредна комора Србије”, уз додатак „Привредна комора Београда”.
Члан 9.
Комора може да образује организационе јединице на територији Републике Србије (канцеларије, агенције).
II. ПРАВА, ОБАВЕЗЕ И ОДГОВОРНОСТ ЧЛАНОВА КОМОРЕ
Члан 10.
Чланови Коморе су сви привредни субјекти који обављају регистровану пословну делатност на територији Републике Србије, у складу са Законом. 
Правна лица из става 1. овог члана постају чланови Коморе уписом у Регистар привредних субјеката, у складу са посебним законом, којим се уређује поступак регистрације.
Физичка лица из става 1. овог члана су чланови Коморе преко општих удружења предузетника. Oпшта удружења предузетника су колективни чланови Коморе.
Задруге су колективни чланови Коморе преко задружних савеза.
Колективни чланови Коморе могу бити удружења и друштва, организације које обављају делатност у областима здравствене, социјалне, борачке, односно инвалидске заштите, друштвене бриге о деци и другим областима, као што је социјална сигурност, образовање, наука, култура, физичка култура, као и организације које својом делатношћу унапређују рад и пословање привредних субјеката или су у областима које су утврђене законом.
Колективни чланови Коморе могу бити и уговорне привредне коморе, основане у складу са Законом.
Чланови Коморе који имају седиште, односно који обављају делатност на територији аутономних покрајина, у складу са Законом, истовремено су и чланови привредних комора аутономних покрајина.
Члан 11.
Чланови Коморе остварују своје интересе преко гранских удружења, општих удружења предузетника, као и преко изабраних представника у органима Коморе, регионалних привредних комора и привредне коморе главног града.
Члан 12.
Чланови Коморе имају једнака права и обавезе.
Чланови Коморе имају права и обавезе да:
– буду бирани и бирају своје представнике у органе и тела Коморе и у парламенте привредника регионалних привредних комора и привредне коморе главног града;
– управљају Комором, преко својих изабраних представника у органима и телима Коморе;
– учествују у доношењу и реализовању програма и планова рада Коморе;
– покрећу и разматрају питања из делатности Коморе, у циљу унапређења пословања и развоја;
– дају предлоге, сугестије и мишљења, у циљу доношења одговарајућих одлука и закључака;
– користе стручну помоћ, као и услуге које Комора врши у оквиру своје делатности;
– достављају Комори информације потребне за вођење евиденције чланова Коморе, у складу са Правилником о вођењу евиденције;
– учествују у истраживањима које врши Комора;
– плаћају чланарину, ради обезбеђивања услова за рад Коморе;
– негују и поштују пословни морал и добре пословне обичаје;
– поштују Статут и опште акте Коморе.
Члан 13.
Комора води евиденцију својих чланова.
Јединствена садржина и начин вођења евиденције утврђује се Правилником о вођењу евиденције.
III. ПОСЛОВИ КОМОРЕ
Члан 14.
Комора обавља следеће послове:
– усаглашава, формулише, заступа и штити интерес својих чланова пред надлежним државним органима и институцијама у уређењу привредног система и дефинисању мера економске политике;
– покреће иницијативе за доношење закона и других прописа од значаја за привреду, као и мера економске политике;
– организује јавне расправе о предлозима закона и других прописа од значаја за привреду, као и о предлогу мера економске политике;
– формулише и образлаже ставове привреде на нацрте закона и других прописа од значаја за привреду, у складу са Законом и овим статутом;
– врши одређена јавна овлашћења која су јој поверена потврђеним међународним уговорима и посебним законима;
– издаје потврде о бонитету својих чланова;
– пружа подршку привреди у испуњавању обавеза које произилазе из процеса приступања Европској унији и хармонизовања домаћег законодавства са прописима Европске уније;
– успоставља и унапређује економску сарадњу привреде са иностранством, врши промоцију привредних потенцијала и привлачење страних инвестиција;
– припрема пројектне апликације и реализује пројекте по позивима Европске уније, међународних организација, фондова и других страних и домаћих институција и организација, од значаја за привреду;
– спроводи активности на унапређењу конкурентности привреде у целини;
– подстиче истраживање, иновације и развој економије базиране на знању, иновативности и савременим научно-технолошким достигнућима;
– пружа подршку развоју технолошке инфраструктуре привреде и информационог друштва; 
– подржава развој еколошке свести у привреди и усаглашавање привредних и друштвених интереса у области екологије;
– унапређује развој предузетништва;
– припрема програме пословне едукације у складу са потребама привреде и организује формалне и неформалне облике пословне едукације;
– утврђује правила доброг пословног понашања својих чланова, односно доноси узансе и кодексе;
– решава спорове пред Арбитражом Коморе, односно води поступке пред Судом части Коморе;
– пружа услуге посредовања у решавању спорова у привреди;
– обавља и друге послове од интереса за своје чланове;
– пружа услуге на тржишту и обавља друге делатности привредног карактера у складу са Статутом и другим актима Коморе;
– врши и друге услуге по захтеву чланова и трећих лица;
– обавља и друге послове утврђене овим статутом.
Члан 15.
Регионалне привредне коморе и привредна комора главног града, обављају следеће послове:
– проучавају питања која се односе на привредне гране заступљене у регионалној привредној комори и привредној комори главног града, прате појаве битне за привредни живот на подручју регионалне привредне коморе и привредне коморе главног града и врше оцену њиховог дејства на привреду управног округа, главног града и Републике Србије;
– подстичу развој привреде, предузетништва и предузетничке иницијативе на подручју управног округа, главног града и Републике Србије, преко парламента привредника регионалне привредне коморе и привредне коморе главног града, као и учешћем у раду органа и тела Коморе;
– учествују у организацији јавних расправа на подручју регионалне привредне коморе, односно привредне коморе главног града о предлозима закона и других прописа од значаја за привреду, као и о предлогу мера економске политике;
 – учествују у усаглашавању и формулисању ставова на нивоу Коморе о предлозима закона и других прописа од значаја за привреду, као и у дефинисању мера економске политике, ради покретања иницијатива пред надлежним државним органима;
– дају мишљења на предлоге одлука органа локалне самоуправе, односно главног града, којим се уводе додатна финансијска оптерећења за привреду; 
– прате реализацију покренутих иницијатива и извештавају привреднике о резултатима;
– усклађују међусобне интересе привредника управног округа, односно главног града;
– подстичу пословну сарадњу и пословно повезивање привредника управног округа, односно главног града;
– по позиву, учествују у раду органа локалне самоуправе, односно главног града, надлежних за послове привреде;
– сарађују са органима локалне самоуправе, односно главног града, на дефинисању и реализовању развојних пројеката округа и општина у саставу управног округа, односно главног града; 
– пружају подршку органима локалне самоуправе, односно главног града, у привлачењу инвеститора;
– учествују у организовању локалних, регионалних и прекограничних привредних скупова и манифестација;
– припремају пројектне апликације и реализују пројекте по позивима Европске уније, међународних организација, фондова и других страних и домаћих институција и организација, самостално или уз подршку Коморе;
– обављају послове јавних овлашћења и издају потврде, уверења и друге исправе;
– врше периодичну анализу потреба привреде за услугама и покрећу иницијативе за унапређење постојећих и развој нових услуга, у складу са захтевима и потребама привредника;
– пружају привредницима услуге и стручну помоћ, ради побољшања и унапређивања пословања;
– обезбеђују привредницима правовремене и квалитетне пословне информације;
– организују едукацију (предавања, семинаре, специјализоване курсеве) ради унапређења знања и вештина привредника;
– старају се о неговању добрих пословних обичаја и пословног морала и о поштовању правила доброг пословног понашања;
– старају се о унапређењу рада постојећих и оснивању нових општих удружења предузетника;
– врше и друге послове од интереса за привреднике на подручју регионалне привредне коморе и привредне коморе главног града;
– обављају и друге послове који су им поверени од стране Коморе.
Члан 16.
Потврде, уверења и друге исправе које Комора издаје у вршењу јавних овлашћења имају својство јавних исправа.
Комора организује вршење јавних овлашћења из става 1. овог члана, на начин који је у најбољем интересу њених чланова, успостављањем ефикасног и економски рационалног поступка.
Комора обезбеђује да се послови јавних овлашћења реализују на подручју регионалних привредних комора и привредне коморе главног града.
Члан 17.
Комора може оснивати своја представништва у иностранству, ако је то у интересу чланова, ради заступања економских интереса и промоције чланова Коморе у одређеној држави.
Представништво може бити основано за подручје једне или више држава.
Одлуку о оснивању представништва доноси Управни одбор Коморе, на основу предлога председника Коморе и анализе оправданости оснивања представништва, у складу са посебним актом Коморе.
Члан 18.
Комора може, у сарадњи са Владом, оснивати центре спољне трговине, ради заступања економских интереса и промоције привреде Србије у иностранству.
Статус, послови и начин оснивања центара спољне трговине у иностранству уређују се посебним актом Коморе и Владе.
Акт из претходног става закључује председник, уз претходну сагласност Управног одбора. 
IV. ОБЛИЦИ ОРГАНИЗОВАЊА И РАДА У КОМОРИ
Гранска удружења 
Члан 19.
Ради заједничког унапређивања рада и пословања, усклађивања посебних и заједничких интереса, предлагања мера за унапређење привредног амбијента и побољшање услова пословања, чланови Коморе се, према претежној делатности коју обављају, организују у гранска удружења (у даљем тексту: удружење), у складу са овим статутом.
Удружење је основни облик организовања и рада у Комори грански повезаних чланова Коморе, ради остваривања заједничких интереса за поједине гране привреде.
Чланови удружења могу бити и предузетници, према претежној делатности коју обављају, са истим правима и обавезама као и други чланови организовани у одређено удружење. 
Члан 20.
Удружење се организује за једну или више грана или група, односно подгрупа привреде.
Чланови Коморе могу бити организовани у више удружења, водећи при томе рачуна о интересима, потребама и репродукционој повезаности, као и другим чиниоцима за успешно и ефикасно пословање и остваривање циљева учлањивања у Комори. 
Управни одбор Коморе доноси одлуку о оснивању и укидању удружења за гране привреде, у складу са интересима привреде у целини.
Члан 21.
Питања из делокруга удружења која су од заједничког интереса за чланове Коморе који припадају одређеном удружењу разматра и решава одбор удружења, као орган удружења, водећи рачуна о интересима привреде у целини.
Одбор удружења сачињавају председници и заменици председника групација образованих у оквиру удружења. 
Члан 22.
Послови удружења су:
1. праћење и анализирање привредних кретања у одређеној грани привреде и предлагање мера органима Коморе ради унапређивања услова рада и пословања својих чланова;
2. разматрање и давање образложених ставова привреде органима Коморе на нацрте закона и других прописа са становишта њиховог утицаја на услове пословања и развој појединих грана привреде;
3. давање образложених предлога мера економске политике и стратегија развоја органима Коморе које се односе на послове удружења;
4. пословно повезивање чланова удружења у земљи и иностранству; 
5. праћење достигнућа у области техничко-технолошког развоја у одређеним гранама привреде;
6. праћење примене међународних техничких стандарда и норматива;
7. сарадња са другим удружењима, облицима организовања рада чланова у Комори, регионалним привредним коморама и привредном комором главног града, као и стручним службама у Комори на организовању и наступу привреде на сајмовима, презентацијама и другим промотивним активностима за потребе чланова Коморе, у земљи и у иностранству;
Члан 23.
Одбор удружења из својих редова бира председника и заменика председника oдбора удружења.
Председник и заменик председника одбора удружења бирају се на четири године и могу бити поново бирани. 
Члан 24.
Питања од заједничког интереса за два или више удружења могу се разматрати на заједничким седницама одбора тих удружења, или се за разматрање тих питања могу образoвати заједничка радна тела.
Ако се о питањима од заједничког интереса за два или више удружења не постигне сагласност од стране њихових одбора или заједничких радних тела, питање се износи пред Управни одбор, чији став је обавезан за удружења Коморе.
Члан 25.
Удружење има групације, као облик непосредног ужег повезивања чланова Коморе у оквиру удружења, ради разматрања и решавања питања од интереса за одређени део привреде, водећи рачуна о интересима привреде у целини.
Одлуку о образовању групације доноси одбор удружења, уз претходно прибављену сагласност генералног секретара.
Групација може имати одбор групације. 
Oдбор групацијe из својих редова бира председника и заменика председника одбора групације. 
Председник и заменик председника одбора групације бирају се на четири године и могу бити поново бирани. 
Члан 26.
Удружење има секретара.
Секретар удружења руководи радом удружења, стара се о припреми седница одбора удружења, координира рад групација и радних тела у удружењу; учествује у раду органа и тела у Комори, остварује сарадњу са удружењима, другим облицима организовања и рада, стручним службама у Комори, надлежним државним органима и организацијама.
Акте које доноси одбор удружења, односно групација, потписују секретар удружења и председник одбора удружења, односно председник групације.
Члан 27.
Секретара удружења именује председник Коморе. 
Секретар удружења за свој рад одговара председнику Коморе и генералном секретару.
Исто лице може бити именовано за секретара два и више удружења. 
Члан 28.
Пословник о раду, којим се уређује рад одбора удружења и групација, доноси Управни одбор. 
Центри 
Члан 29.
У Комори се могу образовати посебни центри ради заузимања ставова и давања предлога органима Коморе, поводом системских питања која су важна за рад свих чланова Коморе, независно од делатности коју обављају и грани привреде којој припадају.
Одлуку о образовању центара из става 1. овог члана доноси Управни одбор.
Члан 30.
Центар може имати савет који броји до 25 чланова.
Чланове савета центра бира Управни одбор, из реда угледних привредника, научних радника и стручне јавности, на предлог председника.
Секције
Члан 31.
За чланове Коморе који послују или имају интереса за пословање на тржиштима појединих земаља или региона може се образовати секција за одређену земљу или регион, за обављање одређених послова од заједничког интереса.
Чланови секције међусобно се информишу о могућностима пословања на одређеним тржиштима; договарају се о програму наступа и формирању заједничке понуде за та тржишта и о успостављању сарадње са привредним коморама и пословним удружењима; користе услуге представништава Коморе и центара спољне трговине у иностранству; разматрају и друга питања у интересу развоја економске сарадње са одређеним тржиштима.
Одлуку о образовању секција доноси Управни одбор.
Општа удружења предузетника
Члан 32.
Ради остваривања и заштите својих интереса и унапређења економског положаја предузетника, као и ради разматрања и решавања питања од заједничког интереса, предузетници се организују у општа удружења предузетника.
Чланови општих удружења предузетника су предузетници, као пословно способна физичка лица која обављају делатност у циљу остваривања прихода, регистрована у складу са законом.
Општа удружења предузетника оснивају се за подручје регионалних привредних комора и привредне коморе главног града или за подручје једне или више општина, и то за једну или више привредних делатности, у складу са актом o оснивању.
Члан 33.
Акт о оснивању из чланa 32. став 3. доноси се на оснивачкој скупштини и садржи:
а) назив и седиште општег удружењa предузетника;
б) подручје за које се оснива опште удружење предузетника;
в) привредну делатност за које се оснива опште удружење предузетника;
г) органе општег удружења предузетника.
Члан 34.
Скупштина општег удружења предузетника доноси статут.
Статутом општег удружења предузетника уређују се задаци, органи и тела и њихов делокруг и састав, начин избора и време трајања мандата чланoва органа и тела, права и дужности чланова, начин финансирања, као и друга питања од значаја за рад општег удружења предузетника.
Члан 35.
Опште удружење предузетника има својство правног лица, које стиче уписом у регистар општих удружења предузетника који води Комора.
Комора утврђује начин вођења Регистра општих удружења предузетника, у складу са Правилником о вођењу регистра општих удружења предузетника.
Члан 36.
Ради усаглашавања заједничких интереса и предлагања мера за побољшање услова пословања и економског положаја предузетника, у Комори се може образовати парламент предузетника, у складу са овим статутом.
Парламент предузетника чине представници општих удружења предузетника уписаних у регистар из члана 35. став 2. овог статута.
Скупштина доноси одлуку којом одређује број и састав, као и начин избора чланова парламента предузетника. Чланови парламента предузетника бирају се на четири године и могу бити поново бирани.
Парламент предузетника из својих редова бира председника и заменика председника парламента предузетника. 
Председник и заменик председника парламента предузетника бирају се на четири године и могу бити поново бирани.
Председник и заменик председника парламента предузетника су по функцији чланови Скупштине.
Рад парламента предузетника уређује се пословником, који доноси Управни одбор.
V. ОРГАНИ КОМОРЕ
Члан 37.
Комором управљају њени чланови, преко својих представника у органима и телима Коморе, који се бирају тако да се обезбеди равномерна заступљеност интереса привреде, на начин утврђен овим статутом.
Комором управљају њени чланови, који уредно извршавају своје чланске обавезе. 
Органи Коморе су: Скупштина, Управни одбор, Надзорни одбор и председник Коморе.
Скупштина
Члан 38.
Скупштина је највиши орган Коморе.
Скупштину сачињавају представници чланова Коморе који се бирају на начин утврђен Законом и овим статутом.
Чланови Скупштине бирају се на четири године и могу бити поново бирани.
Члан 39.
Чланови Скупштине бирају се по територијалном и гранском принципу.
Скупштина има до 150 чланова.
По територијалном принципу, чланове Скупштине бирају парламенти привредника регионалних привредних комора, односно парламент привредника привредне коморе главног града.
По гранском принципу, чланове Скупштине бирају одбори гранских удружења Коморе.
Чланови Скупштине су представници чланова привредних комора аутономних покрајина, у складу са посебним актом из члана 6. став 2. овог статута, тако да проценат учешћа чланова Скупштине које бирају, односно чине привредне коморе аутономних покрајина и парламенти привредника регионалних привредних комора са територије аутономних покрајина, буде једнак проценту учешћа у органима привредних комора аутономних покрајина које бира Комора, у складу са Законом.
Чланови Скупштине по функцији су председник и заменик председника парламента предузетника и председник Задружног савеза Србије.
Члан 40.
Одлуку о расписивању избора за чланове Скупштине доноси Скупштина, најкасније 45 дана пре истека мандата чланова Скупштине.
Изузетно, овај рок може бити и краћи, али не краћи од 30 дана, о чему одлучује Скупштина приликом расписивања избора.
Одлука из става 1. овог члана садржи:
– укупан број чланова Скупштине који се бира,
– број чланова Скупштине које појединачно бирају парламенти привредника регионалних привредних комора и парламент привредника привредне коморе главног града,
– број чланова Скупштине које појединачно бира сваки одбор гранског удружења, 
– број чланова Скупштине који чине представници чланова привредних комора аутономних покрајина. 
Члан 41.
Мандат члана Скупштине престаје пре истека времена на које је изабран:
1. ако поднесе оставку;
2. ако га Скупштина опозове због непридржавања одредаба Статута и општих аката Коморе, односно због неприсуствовања више од половини седница Скупштине у току године;
3. услед престанка рада члана Коморе. 
Члана Скупштине, чији је мандат престао по основу из става 1. овог члана, замењује други члан Коморе, изабран од стране парламента привредника регионалнe привреднe коморe или привредне коморе главног града, односно од стране одбора удружења Коморе.
Мандат члана Скупштине, изабраног у складу са одредбама претходног става, траје до истека мандата члана Скупштине уместо кога је изабран. Скупштина верификује мандат новоизабраног члана.
Уколико представнику члана Скупштине престане радни однос код члана Коморе, односно функција или дужност по основу које је представљао члана, замењује га други представник кога одређује члан Скупштине и о томе обавештава Комору. Скупштина на седници констатује промену представника члана Скупштине.
Члан 42.
Скупштина:
1. утврђује ставове и даје смернице за рад органа и тела Коморе у области економског развоја, привредног система и макроекономске политике, као и за унапређивање економских односа са иностранством;
2. доноси и усваја
1) Статут Коморе;
2) Програм рада Коморе;
3) Годишњи извештај о раду Коморе и њених органа и тела;
4) Одлуку о висини, начину и роковима плаћања чланарине;
5) Финансијски план Коморе;
6) Финансијски извештај Коморе;
7) Одлуку о расписивању избора за Скупштину и парламенте привредника;
8) Одлуку о давању сагласности на Споразум о уређивању међусобних односа Коморе и привредних комора аутономних покрајина; 
9) Одлуку о броју и саставу, као и начину избора чланова парламента предузетника;
10) Кодексе, посебне узансе и друга правила понашања;
11) Одлуку о купопродаји и закупу непокретности на период дужи од пет година Коморе;
12) Општа акта којима се утврђују састав и организација Арбитраже и Суда части при Комори;
13) Правилник о изборима органа и тела Коморе, у складу са Статутом;
14) Пословник о раду Скупштине;
3. бира и разрешава чланове Управног одбора, Надзорног одбора, председника и потпредседника Коморе. 
За вршење одређених послова Скупштина може образовати комисије и радне групе, сталног или привременог карактера. Одлуком о образовању комисије и радне групе утврђују се њен састав, делокруг и начин рада.
Члан 43.
Скупштина из реда својих чланова бира председника и заменика председника Скупштине.
Председник и заменик председника Скупштине бирају се на четири године и могу бити поново бирани.
Члан 44.
Скупштина ради на седницама и сазива се по потреби, а најмање два пута годишње.
Скупштину сазива председник Скупштине, у договору са председником Коморе.
Скупштина се обавезно сазива на захтев Управног одбора, Надзорног одбора, председника Коморе или најмање 1/3 чланова Скупштине.
Ако председник Скупштине не сазове седницу у року од 15 дана од дана поднетог захтева за сазивање седнице, седницу ће сазвати председник Коморе.
Рад Скупштине уређује се пословником.
Управни одбор
Члан 45.
Управни одбор је орган управљања Комором.
Управни одбор има 25 чланова. У овај број нису урачунати чланови Управног одбора који чланство остварују по функцији.
Председник Коморе је председник Управног одбора.
Члан 46.
Чланове Управног одбора бира Скупштина, на предлог председника Коморе, водећи рачуна о равномерној територијалној и гранској заступљености чланова Коморе.
Чланови Управног одбора бирају се на четири године и могу бити поново бирани.
Члан 47.
Мандат члана Управног одбора престаје пре истека времена на које је изабран:
1. ако поднесе оставку;
2. ако га Скупштина Коморе, на предлог председника Коморе, опозове због непридржавања одредаба Статута и општих аката Коморе, односно због неприсуствовања више од половини седница Управног одбора у току године;
3. услед престанка рада члана Коморе.
Члана Управног одбора, чији је мандат престао по основу из претходног става замењује други члан Коморе, кога бира Скупштина, на предлог председника.
Мандат члана Управног одбора, изабраног у складу са одредбама претходног става, траје до истека мандата члана Управног одбора уместо кога је изабран.
Уколико представнику члана Управног одбора престане радни однос код члана Коморе, односно функција или дужност по основу које је представљао члана, замењује га други представник кога одређује члан Управног одбора и о томе обавештава Комору. Управни одбор на седници констатује промену представника члана Управног одбора.
Члан 48.
Управни одбор:
1. разматра и анализира:
1) прописе из области привреде и мере економске политике, дефинише интересе привреде, заузима ставове и даје образложене ставове привреде надлежним органима; 
2) глобална привредна кретања и по појединим секторима привреде; 
3) предлоге мера текуће економске политике са становишта њиховог утицаја на услове пословања и развој делатности привреде и утврђује ставове при изради секторских стратегија развоја;
2. утврђује предлоге: 
1) Статута Коморе и општих аката које доноси Скупштина;
2) Програма рада Коморе; 
3) Годишњег извештаја о раду Коморе и њених органа и тела;
4) Одлуке о висини, начину и роковима плаћања чланарине;
5) Финансијског плана Коморе; 
6) Финансијског извештаја Коморе;
3. доноси и усваја:
1) акта Коморе чије доношење није у надлежности Скупштине или председника;
2) одлуку о образовању регионалних привредних комора и привредне коморе главног града;
3) одлуку о расписивању избора за органе и тела Коморе, осим одлука које доноси Скупштина; 
4) одлуку о оснивању и престанку рада установа формалног образовања у складу са посебним прописима и других организација у складу са потребама привреде;
5) одлуку о оснивању и престанку рада привредних друштава Коморе;
6) одлуку о оснивању и укидању представништва Коморе у иностранству и организационих јединица на територији Републике Србије (канцеларија, агенција), односно одлуку о давању сагласности на оснивање центара спољне трговине;
7) Пословник о раду Управног одбора;
За вршење одређених послова Управни одбор може образовати комисије, радне групе, форуме и савете, сталног или привременог карактера. Одлуком о образовању утврђује се састав, делокруг и начин рада комисије, радне групе, форума и савета Управног одбора.
Члан 49.
Управни одбор ради на седницама које се одржавају по потреби.
Управни одбор сазива председник Коморе.
Управни одбор се обавезно сазива на захтев Надзорног одбора, или најмање 1/3 чланова Управног одбора.
Рад Управног одбора уређује се пословником.
Надзорни одбор
Члан 50.
Надзорни одбор врши контролу законитости рада Коморе; контролише спровођење Статута и општих аката Коморе; контролише финансијско и материјално пословање Коморе и стручних служби и остварује увид у извршавање обавеза чланова Коморе. 
Надзорни одбор бира друштво за ревизију, у складу са посебним законом.
Члан 51.
Надзорни одбор има пет чланова које бира Скупштина из реда чланова Коморе, на предлог Управног одбора.
Чланови Надзорног одбора бирају се на четири године и могу бити поново бирани.
Члан Надзорног одбора не може бити члан Управног одбора. 
Рад Надзорног одбора уређује се пословником. 
Члан 52.
Надзорни одбор подноси Скупштини извештај о питањима из свог делокруга, приликом усвајања извештаја о раду Коморе, односно финансијског извештаја Коморе.
Председник
Члан 53.
Председника Коморе бира Скупштина из реда чланова Коморе, на предлог Управног одбора.
Председник Коморе бира се на пет година. Исто лице може бити изабрано за председника Коморе највише два пута узастопно.
За председника Коморе може бити изабрано лице које има стечено високо образовање, најмање пет година искуства на руководећим местима и није осуђивано за кривична дела која га чине недостојним за обављање ове функције.
Председник Коморе за свој рад одговара Скупштини.
Члан 54.
Председник Коморе:
1. представља Комору и одговоран је за законитост рада Коморе;
2. наредбодавац је за извршење финансијског плана Коморе;
3. руководи радом Коморе и усклађује рад и активности Коморе и њених органа и облика организовања и рада;
4. утврђује предлоге општих аката и одлука које доноси Управни одбор;
5. доноси Правилник о организацији и систематизацији стручне службе Коморе; 
6. организује, усмерава и врши координацију сарадње са Скупштином, Владом и другим државним органима, организацијама и агенцијама;
7. остварује сарадњу са привредним коморама страних земаља и другим међународним и националним организацијама и асоцијацијама;
8. остварује сарадњу са организацијама синдиката и послодаваца у Републици Србији;
9. именује и разрешава руководећа лица која не бира Управни одбор;
10. предлаже избор и разрешење потпредседника, као и именовање и разрешење генералног секретара Коморе;
11. одређује представнике Коморе у органе и тела других правних лица у складу са посебним прописима или на захтев посебних органа, организација и фондова;
12. даје пуномоћја за представљање и заступање Коморе у земљи и иностранству;
13. врши права и овлашћења пословодног органа у складу са Законом о раду и другим прописима којима се уређују радни односи.
Председник Коморе одређена овлашћења из свог делокруга може пренети на потпредседника, генералног секретара Коморе и на друга руководећа лица.
Потпредседници Коморе
Члан 55.
Потпредседнике бира Скупштина, на предлог председника Коморе. 
За потпредседника може бити изабрано лице које има стечено високо образовање, најмање пет година искуства на руководећим местима и није осуђивано за кривична дела која га чине недостојним за обављање ове функције.
Потпредседник обавља послове према посебној одлуци председника.
Потпредседник се бира на период мандата председника Коморе који га је предложио.
Констатовањем престанка мандата председника Коморе престаје мандат потпредседника.
Исто лице може бити поново бирано за потпредседника највише два пута узастопно.
Потпредседник је члан Управног одбора по функцији.
Потпредседник за свој рад одговара Скупштини, Управном oдбору и председнику Коморе.
Генерални секретар
Члан 56.
Комора има генералног секретара кога именује Управни одбор Коморе, на предлог председника Коморе.
За генералног секретара Коморе може бити именовано лице са завршеним правним факултетом и положеним правосудним испитом, са најмање пет година искуства на руководећим местима, који није осуђиван за кривична дела која га чине недостојним за обављање ове функције.
Генерални секретар може имати заменика, кога именује Управни одбор, на предлог председника и генералног секретара. 
За заменика генералног секретара може бити именовано лице са завршеним правним факултетом са најмање три године искуства на руководећим местима, који није осуђиван за кривична дела која га чине недостојним за обављање ове функције.
Генерални секретар за свој рад одговара Управном одбору и председнику Коморе.
Члан 57.
Генерални секретар: 
1. заступа Комору пред судовима и надлежним органима или даје овлашћење за заступање;
2. организује, координира и контролише обављање стручних послова у Комори и предузима мере за унапређивање тих послова;
3. координира припрему седница органа Коморе;
4. обезбеђује спровођење одлука и других аката органа Коморе; 
5. организује и координира комуникацију са директорима регионалних привредних комора и привредне коморе главног града;
6. обезбеђује услове за рад Арбитраже и Суда части;
7. обавља и друге послове које на њега пренесе председник Коморе.
По потреби, генерални секретар може да образује радне групе и комисије, за припрему одређених одлука, извештаја, информација и за друге потребе.
VI. РЕГИОНАЛНЕ ПРИВРЕДНЕ КОМОРЕ И ПРИВРЕДНА КОМОРА ГЛАВНОГ ГРАДА
Члан 58.
Регионалне привредне коморе и привредна комора главног града, као организациони делови Коморе, обављају послове из члана 15. овог статута на подручју за чију територију су образоване.
Члан 59.
Ради разматрања и предлагања ставова о питањима од интереса за одређени део привреде на подручју за чију територију су образоване регионалне привредне коморе и привредна коморе главног града, чланови Коморе се у тим привредним коморама могу непосредно повезивати у групације, у складу са члановима 21. и 25. овог статута, као и у друге уже облике организовања.
Органи регионалних привредних комора и привредне коморе главног града
Члан 60.
Органи регионалних привредних комора и привредне коморе главног града су парламент привредника и директор.
Парламент привредника
Члан 61.
Парламент привредника има до 100 чланова, што се одређује одлуком о образовању, у складу са Статутом.
Парламент привредника чине представници чланова Коморе, који имају регистровано седиште на подручју за чију територију је образована регионална привредна комора, односно привредна комора главног града.
Чланове парламента привредника бирају чланови из става 2. овог члана, на начин утврђен Правилником о изборима органа и тела Коморе, и одлуком о расписивању избора, у складу са Статутом. 
Чланови парламента привредника, који уредно извршавају своје чланске обавезе, бирају се по територијалном и гранском принципу, тако да се обезбеди равномерна заступљеност интереса привреде подручја за чију територију је образована регионална привредна комора, односно привредна комора главног града.
Парламент привредника из реда својих чланова бира председника и заменика председника.
Председник и заменик председника парламента привредника бирају се на четири године и могу бити поново бирани.
Рад парламента привредника уређује се пословником, који доноси Управни одбор.
Члан 62.
Парламент привредника:
– разматра утицај прописа и мера економске политике на пословање привредних субјеката са подручја регионалних привредних комора, односно привредне коморе главног града;
– проучава питања која се односе на привредне гране заступљене у регионалној привредној комори, односно привредној комори главног града, прати појаве битне за привредни живот управног округа и главног града и врши оцену њиховог дејства на привреду управног округа, главног града и Србије;
– доставља ставове, предлоге и иницијативе Скупштини и Управном одбору ради усаглашавања, формулисања, заступања и заштите њихових интереса пред надлежним државним органима и институцијама,
– учествује у раду органа и тела Коморе тако што бира чланове Скупштине Коморе, у складу са овим статутом,
– врши периодичну анализу потреба привреде за услугама и покрећу иницијативе за унапређење постојећих и развој нових услуга, у складу са захтевима и потребама привредника;
– подстиче развој привреде, предузетништва и предузетничке иницијативе на подручју управног округа, главног града и Србије; 
– стара се о унапређењу рада постојећих и оснивању нових општих удружења предузетника;
Директор
Члан 63.
Директора бира Управни одбор, на предлог председника, уз консултацију са парламентима привредника регионалних привредних комора, односно привредне коморе главног града. 
Директор се бира на четири године и може бити поново биран. 
За директора може бити изабрано лице које има стечено високо образовање, најмање пет година искуства на руководећим местима и није осуђивано за кривична дела која га чине недостојним за обављање ове функције.
Директора разрешава Управни одбор, на предлог председника.
Директор за свој рад одговара парламенту привредника, Управном одбору и председнику.
Члан 64.
Директор:
1. припрема седнице парламента привредника и обезбеђује спровођење његових одлука; 
2. организује, координира и контролише обављање стручних послова у регионалној привредној комори, односно привредној комори главног града и предузима мере за унапређивање тих послова;
3. предлаже финансијски план и план рада регионалне привредне коморе, односно привредне коморе главног града и одговора за њихово спровођење;
4. организује, усмерава и врши координацију сарадње са управним окрузима, органима локалне самоуправе, односно органима главног града;
5. остварује сарадњу са међународним и националним организацијама и асоцијацијама у склопу реализације пројеката;
6. остварује сарадњу са организацијама синдиката и послодаваца на локалном нивоу;
7. потписује службена акта у оквиру свог делокруга рада;
8. обавља и друге послове које на њега пренесе председник Коморе.
VII. СУД ЧАСТИ И АРБИТРАЖА
Суд части
Члан 65. 
При Комори се образује Суд части.
Одељења Суда части могу се образовати при регионалним привредним коморама и привредној комори главног града.
Одлуку о образовању одељења Суда части доноси Управни одбор.
Суд части одлучује у случајевима повреде добрих пословних обичаја и пословног морала. 
Суд части одлучује у поступку против чланова Коморе и других привредних субјеката који послују на територији Републике Србије, због повреда добрих пословних обичаја и пословног морала у пословним односима, као и повреда којима се нарушава јединство тржишта.
Као повреда добрих пословних обичаја могу се, према околностима случаја, сматрати и поступци чланова Коморе којима се наноси штета друштвеној заједници, другим привредним субјектима и потрошачима, изиграва дух и смисао закона и других прописа и руши углед земље у иностранству.
Суд части одлучује и због повреда Статута, кодекса и других аката органа Коморе са обавезном снагом.
Суд части је независан и самосталан у свом раду.
Одлуке Суда части су коначне и извршне и имају снагу правноснажне судске одлуке.
Организација, састав, поступак, начин рада Суда части и мере које изриче уређују се Правилником о Суду части који доноси Скупштина, а који се објављује у „Службеном гласнику Републике Србије”.
Арбитража 
Члан 66.
При Комори се образује Арбитража, у складу са Законом.
Арбитража у свом раду користи назив „Стална арбитража при Привредној комори Србије”, а на енглеском језику: „Permanent Arbitration at Chamber of Commerce and Industry of Serbia”.
Арбитража одлучује, мири и посредује када је њена надлежност уговорена у привредним споровима између домаћих и/или страних привредних субјеката.
Арбитража је независна и самостална у свом раду.
Одлука Арбитраже је коначна и извршна.
Организација, састав, поступак и начин рада Арбитраже уређују се општим актом који доноси Скупштина, а који се објављује у „Службеном гласнику Републике Србије”.
VIII. САРАДЊА КОМОРЕ СА ДРУГИМ ОРГАНИМА И ОРГАНИЗАЦИЈАМА
Члан 67.
Комора сарађује са Народном скупштином, Владом, надлежним државним органима и институцијама и њиховим радним групама, органима локалне самоуправе, у вези са питањима од интереса за привреду, у складу са Законом, другим прописима и овим статутом.
Члан 68.
Заступајући интересе својих чланова, Комора учествује у поступку припреме нацрта закона и других прописа од значаја за привреду. 
Комора организује јавне расправе о предлозима закона и других прописа од значаја за привреду, као и о предлогу мера економске политике.
Нацрте закона, односно пропис који су достављени Комори, разматрају стручне службе Коморе, парламенти привредника регионалних привредних комора и привредне коморе главног града, а по потреби и Управни одбор Коморе.
Образложени став привреде о предложеном закону или другом пропису, Комора доставља надлежном министарству, у остављеном року. 
Комора може, по позиву, да овласти своје представнике да учествују у раду радних група органа државне управе и других институција, односно да учествује у припреми нацрта закона и других прописа од интереса за своје чланове.
Одредбе овог члана се сходно примењују на поступак давања образложеног става привреде од стране регионалних привредних комора и привредне коморе главног града на акте органа локалне самоуправе, односно главног града.
Члан 69.
Комора припрема и доставља надлежном министарству анализу примене прописа од значаја за привреду, са предлозима за побољшање квалитета примене тих прописа.
Комора квартално доставља Влади посебну анализу примене прописа од значаја за привреду, са предлозима за побољшање квалитета примене тих прописа, посебно са становиштва унапређивања економског амбијента и смањивања финансијских оптерећења за чланове Коморе.
Члан 70.
Комора, у циљу унапређивања социјалног дијалога, сарађује са организацијама послодаваца и синдикатима запослених, по питањима радноправног положаја запослених и другим питањима од заједничког интереса.
Комора сарађује са научноистраживачким и образовним институцијама у земљи и иностранству, ради обезбеђивања савременог и континуираног пословног образовања својих чланова.
Комора сарађује са другим привредним коморама основаним у складу са Законом, као и са одговарајућим удружењима, институцијама и организацијама у земљи и иностранству.
Члан 71.
У реализовању послова од значаја за привреду утврђених законом и Статутом, државни органи, организације и агенције надлежни за послове регистрације привредних субјеката, царине, статистике, тржишта рада и друго, достављају без накнаде Комори податке од значаја за привредни систем, у складу са Законом.
На основу захтева и предлога регионалних привредних комора и привредних комора главног града, као и стручних служби Коморе, председник Коморе доставља званичан захтев за подацима из става 1. овог члана.
Члан 72.
Комора остварује сарадњу са међународним организацијама у циљу унапређења и развоја економских односа са иностранством.
Комора може, сама или са другим организацијама, основати стална или привремена тела, ради остваривања међународне сарадње. 
Одлуку о оснивању тела из претходног става доноси Управни одбор.
IX. НАЧИН ОБЕЗБЕЂЕЊА СРЕДСТАВА ЗА РАД
Члан 73.
Средства за рад Коморе обезбеђују се од чланарине, накнада за услуге и из других извора, у складу са законом.
Висину јединствене чланарине, основицу и стопу за обрачун, начин и рокове плаћања чланарине, утврђује својом одлуком Скупштина Коморе, уз консултације са привредним коморама аутономних покрајина, водећи рачуна о економској снази чланова и равномерности регионалног развоја, уз примену принципа солидарности међу члановима и поштовање начела рационалности и економичности у пословању.
Одлука о висини, начину и роковима плаћања чланарине објављује се у „Службеном гласнику Републике Србије”. 
Привредна друштва која постају чланови Коморе уписом у Регистар привредних субјеката, не плаћају чланарину годину дана од дана оснивања. 
Јединствена чланарина се уплаћује на рачун Коморе.
Средства за рад привредних комора аутономних покрајина обезбеђују се из јединствене чланарине и из других извора. Начин и критеријуми расподеле чланарине уређују се споразумом, у складу са Законом, тако да висина прихода привредних комора аутономних покрајина, по основу чланарине, не буде нижа од једне трећине укупне чланарине прикупљене од њихових чланова који имају седиште на територији аутономних покрајина.
Актом из става 5. овог члана уређује се висина прихода привредних комора аутономних покрајина по основу чланарина прикупљених од њихових чланова који обављају делатност на територији аутономних покрајина.
Средства за рад регионалних привредних комора и привредне коморе главног града обезбеђују се из јединствене чланарине, накнада за услуге, од закупа, пројеката и из других извора. 
Регионалне привредне коморе и привредна комора главног града имају издвојене рачуне.
Процеси наплате чланарине, расподеле регионалним привредним коморама, односно привредној комори главног града, трошења чланарине и стварања обавеза врше се на начин утврђен посебним правилником, који доноси Управни одбор.
Kомора евентуални вишак прихода над расходима на годишњем нивоу, користи искључиво за остваривање послова утврђених Законом и Статутом.
Члан 74.
Имовину Коморе чини право својине на покретним и непокретним стварима, удели и акције у привредним друштвима, право индустријске својине, потраживања и друга имовинска права.
Комора може стицати имовину од обављања послова утврђених овим законом, од добровољних прилога, дарова (донација), финансијских субвенција, камата на улоге, закупнина, дивиденди и на друге законом дозвољене начине.
Комора слободно управља, користи и располаже својом имовином, у складу са Законом и Статутом.
Комора за своје обавезе одговара целокупном својом имовином.
Комора не одговара за обавезе својих чланова, а чланови Коморе не одговарају за њене обавезе.
X. ЈАВНОСТ У РАДУ КОМОРЕ И ОБАВЕШТАВАЊЕ ЧЛАНОВА
Члан 75.
Рад Коморе је јаван.
Јавност рада Коморе остварује се у складу са Законом и овим статутом.
Јавност рада Коморе обезбеђује се на следећи начин:
– одржавањем јавних седница органа и тела;
– редовним информисањем чланова и јавности о раду;
– објављивањем аката Коморе у „Службеном гласнику Републике Србије” и на web порталу Коморе;
– сарадњом са средствима јавног информисања;
– издавањем брошура, часописа и других публикација;
– на друге начине ближе дефинисане општим актима.
Члан 76.
Органи и тела Коморе могу искључити или ограничити јавност седнице или скупа, у циљу заштите пословне тајне или када се разматрају документа или подаци поверљиве природе.
XI. УНУТРАШЊА ОРГАНИЗАЦИЈА (ПОЛОЖАЈ И ЗАДАЦИ СТРУЧНЕ СЛУЖБЕ)
Члан 77.
Ради обављања стручних и административних послова за потребе органа Коморе и осталих облика организације рада чланова Коморе, у Комори се образује стручна служба.
Унутрашња организација и систематизација послова заснива се на интересима и потребама чланова Коморе, са циљем ефикасног, стручног и рационалног извршавања послова из надлежности Коморе.
Члан 78.
Стручна служба Коморе обавља послове у функцији остваривања делатности Коморе утврђене Законом и Статутом.
Члан 79.
Организација и рад стручне службе Коморе уређују се Правилником о организацији и систематизацији Стручне службе Коморе.
XII АКТИ КОМОРЕ
Члан 80.
Општи акти Коморе су: Статут Коморе, правилници, пословници, као и сви други акти који на општи начин уређују одређена питања, а која доносе органи и тела Коморе и остали облици организовања и рада у Комори.
Члан 81.
Статут Коморе, односно његове измене и допуне, доноси Скупштина, на предлог Управног одбора.
Статут Коморе објављује се у „Службеном гласнику Републике Србије”, као и у гласилу или на интернет страници Коморе.
17. Финансијски извештаји, пословне књиге и ревизија
Члан 82.
Комора води пословне књиге, сачињава финансијске извештаје и подлеже ревизији финансијских извештаја, у складу са прописима о рачуноводству и ревизији.
Финансијски извештаји и извештаји о раду Коморе, односно њених органа, облика организовања и рада, као и стручних служби, достављају се Скупштини на усвајање.
Пре достављања Скупштини, извештаји из претходног става се достављају Надзорном одбору на мишљење. 
XIII. ПРЕЛАЗНЕ И ЗАВРШНЕ ОДРЕДБЕ
Члан 83.
До доношења нових, важећи акти Коморе остају на снази, уколико нису у супротности са одредбама овог статута. 
Акти чије је доношење предвиђено овим статутом, донеће се у року од 12 месеци од дана ступања на снагу овог статута, осим ако Статутом није одређен други рок.
Организација, друга општа акта која су на снази и органи Коморе, ускладиће са са одредбама Закона, у року од дванаест месеци од дана ступања на снагу Закона.
Члан 84.
Управни одбор образује једну или више регионалних привредних комора, односно привредну комору главног града, у року од 30 дана од дана закључивања уговора о припајању регионалне привредне коморе и Привредне коморе Београда, основане Законом о привредним коморама („Службени гласник РС”, бр. 65/01, 36/09 и 99/11 – др. закон), у складу са Законом. 
Одлука о образовању регионалне привредне коморе из става 1. овог члана, садржи: 
– назив и адресу регионалне привредне коморе, 
– одређивање управног округа за чије подручје се оснива регионална привредна комора, односно одређивање општина чије територије припадају различитим управним окрузима, а за чије подручје се образује регионална привредна комора,
– надлежности парламента привредника и директора регионалне привредне коморе, које нису утврђене Законом и овим статутом,
– број чланова парламента привредника регионалне привредне коморе.
Одлука о образовању привредне коморе главног града из става 1. овога члана садржи:
– назив и адресу регионалне привредне коморе,
– надлежности парламента привредника и директора привредне коморе главног града, које нису утврђене Законом и овим статутом,
– број чланова парламента привредника главног града.
Изборе за парламенте привредника регионалних привредних комора, односно привредне коморе главног града, расписаће Управни одбор, најкасније до 28. фебруара 2017. године.
Члан 85.
Чланови Скупштине, Управног и Надзорног одбора, председник, потпредседници и генерални секретар Коморе, остају чланови ових органа, односно на функцијама, до избора нових. 
Изборе за нове чланове Скупштине расписаће Управни одбор, најкасније до 31. маја 2017. године.
Скупштина изабрана у складу са претходним ставом, изабраће чланове Управног одбора и Надзорног одбора у року од 90 дана од дана конституисања, на предлог Управног одбора изабраног пре ступања на снагу овог статута.
Скупштина изабрана у складу са ставом 2. овог члана, изабраће председника Коморе у року од 90 дана од дана конституисања, у складу са овим статутом.
Управни одбор изабран у складу са ставом 3. овог члана, именоваће генералног секретара у року од 90 дана од дана избора председника.
Члан 86.
Представништва Коморе основана пре дана ступања на снагу овог статута, настављају са радом, у складу са одлукама којима су основана, односно до доношења нове одлуке из члана 17. овог статута.
Директори представништва именовани пре дана ступања на снагу овог статута, настављају са радом до истека мандата на који су именовани, односно до доношења нове одлуке, у складу са посебним актом из члана 17. овог статута.
Члан 87.
Удружења, одбори удружења и групације Коморе основани, односно образовани до дана ступања на снагу овог статута настављају са радом, до доношења нове одлуке, у складу са Статутом.
Секретари удружења именовани пре дана ступања на снагу овог статута, настављају са радом до истека мандата на који су изабрани, односно до доношења одлуке председника, у складу са овим статутом.
Члан 88.
Заједница предузетника основана у складу са Статутом Коморе („Службени гласник РС”, бр. 45/02, 107/03, 44/05, 29/09, 35/11, 46/11, 103/11, 3/12, 32/13 и 2/14) наставља са радом до образовања парламента предузетника у складу са овим статутом, а најкасније до 31. децембра 2017. године.
Члан 89.
Даном ступања на снагу овог статута престаје да важи Статут Коморе („Службени гласник РС”, бр. 45/02, 107/03, 44/05, 29/09, 35/11, 46/11, 103/11, 3/12, 32/13 и 2/14), осим одредаба члана 16. 17, 17а и 17б и 92, које важе до 31. децембра 2016. године.
Члан 90.
Статут ступа на снагу осмог дана од дана објављивања у „Службеном гласнику Републике Србије”, осим одредаба чланова 10. и 73. који се примењују од 1. јануара 2017. године.
 
02.01 број 3/2
У Београду, 31. марта 2016. године
Привредна комора Србије
Председник Скупштине, 
Милош Ненезић, с.р.