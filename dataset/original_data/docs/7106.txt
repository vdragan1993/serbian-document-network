Редакцијски пречишћен текст
 
 

 


 


ЗАКОН 



о слободном приступу информацијама од јавног значаја 



“Службени гласник РС”, бр. 120 од 5. новембра 2004, 54 од 13. јуна 2007, 104 од 16. децембра 2009, 36 од 28. маја 2010.


 


 


I ОСНОВНЕ ОДРЕДБЕ 



 


Предмет закона


 


Члан 1.


    Овим законом уређују се права на приступ информацијама од јавног значаја којима располажу органи јавне власти, ради остварења и заштите интереса јавности да зна и остварења слободног демократског поретка и отвореног друштва.


    Ради остваривања права на приступ информацијама од јавног значаја којима располажу органи јавне власти, овим законом установљава се Повереник за информације од јавног значаја (у даљем тексту: Повереник), као самосталан државни орган, независан у вршењу своје надлежности. 



 


Информација од јавног значаја


 


Члан 2.


 Информација од јавног значаја, у смислу овог закона, јесте информација којом располаже орган јавне власти, настала у раду или у вези са радом органа јавне власти, садржана у одређеном документу, а односи се на све оно о чему јавност има оправдан интерес да зна.
	


 Да би се нека информација сматрала информацијом од јавног значаја није битно да ли је извор информације орган јавне власти или које друго, лице, није битан носач информација (папир, трака, филм, електронски медији и сл.) на коме се налази документ који садржи информацију, датум настанка информације, начин сазнавања информације, нити су битна друга слична својства информације.
	


 


Орган јавне власти


 


Члан 3.


 Орган јавне власти (у даљем тексту: орган власти) у смислу овог закона јесте:


 1) државни орган, орган територијалне аутономије, орган локалне самоуправе, као и организација којој је поверено вршење јавних овлашћења (у даљем тексту: државни орган);


 2) правно лице које оснива или финансира у целини, односно у претежном делу државни орган.
	


 


Законске претпоставке о оправданом интересу


 


Члан 4.


 Сматра се да оправдани интерес јавности да зна, из члана 2. овог закона, постоји увек када се ради о информацијама којима располаже орган власти које се односе на угрожавање, односно заштиту здравља становништва и животне средине, а ако се ради о другим информацијама којима располаже орган власти, сматра се да оправдани интерес јавности да зна, из члана 2. овог закона постоји, осим ако орган власти докаже супротно.
	


 


Садржина права на приступ информацијама од јавног значаја


 


Члан 5.


 Свако има право да му буде саопштено да ли орган власти поседује одређену информацију од јавног значаја, односно да ли му је она иначе доступна.


 Свако има право да му се информација од јавног значаја учини доступном тако што ће му се омогућити увид у документ који садржи информацију од јавног значаја, право на копију тог документа, као и право да му се, на захтев, копија документа упути поштом, факсом, електронском поштом или на други начин.
	


 


Начело једнакости


 


Члан 6.


 Права из овог закона припадају свима под једнаким условима, без обзира на држављанство, пребивалиште, боравиште, односно седиште, или лично својство као што је раса, вероисповест, национална и етничка припадност, пол и слично.
	


 


Забрана дискриминације новинара и јавних гласила


 


Члан 7.


 Орган власти не сме стављати у бољи положај ниједног новинара или јавно гласило, када је више њих упутило захтев, тако што ће само њему или њему пре него другим новинарима или јавним гласилима омогућити остваривање права на приступ информацијама од јавног значаја.
	


 


Ограничења права


 


Члан 8.


 Права из овог закона могу се изузетно подврћи ограничењима прописаним овим законом ако је то неопходно у демократском друштву ради заштите од озбиљне повреде претежнијег интереса заснованог на уставу или закону.


 Ниједна одредба овог закона не сме се тумачити на начин који би довео до укидања неког права које овај закон признаје или до његовог ограничења у већој мери од оне која је прописана у ставу 1. овог члана.
	


 


II ИСКЉУЧЕЊЕ И ОГРАНИЧЕЊЕ СЛОБОДНОГ ПРИСТУПА ИНФОРМАЦИЈАМА ОД ЈАВНОГ ЗНАЧАЈА 
	


 


Живот, здравље, сигурност, правосуђе, одбрана земље, национална и јавна безбедност, економска добробит земље и тајна


 


Члан 9.


 Орган власти неће тражиоцу омогућити остваривање права на приступ информацијама од јавног значаја, ако би тиме:


 1) угрозио живот, здравље, сигурност или које друго важно добро неког лица;


 2) угрозио, омео или отежао спречавање или откривање кривичног дела, оптужење за кривично дело, вођење преткривичног поступка, вођење судског поступка, извршење пресуде или спровођење казне, или који други правно уређени поступак, или фер поступање и правично суђење;


 3) озбиљно угрозио одбрану земље, националну или јавну безбедност, или међународне односе;


 4) битно умањио способност државе да управља економским процесима у земљи, или битно отежао остварење оправданих економских интереса;


 5) учинио доступним информацију или документ за који је прописима или службеним актом заснованим на закону одређено да се чува као државна, службена, пословна или друга тајна, односно који је доступан само одређеном кругу лица, а због чијег би одавања могле наступити тешке правне или друге последице по интересе заштићене законом који претежу над интересом за приступ информацији.
	


 


Информација од јавног значаја у поседу органа власти која је већ доступна јавности


 


Члан 10.


 Орган власти не мора тражиоцу омогућити остваривање права на приступ информацијама од јавног значаја, ако се ради о информацији која је већ објављена и доступна у земљи или на интернету.


 У случају из става 1. овог члана, орган власти ће у одговору на захтев означити носач информације (број службеног гласила, назив публикације и сл.), где је и када тражена информација објављена, осим ако је то општепознато.
	


 


Оспоравање објављене информације од стране органа власти


 


Члан 11.


 Ако орган власти оспори истинитост или потпуност информације од јавног значаја која је објављена, саопштиће истиниту и потпуну информацију, односно омогућиће увид у документ који садржи истиниту и потпуну информацију, осим у случајевима из чл. 9. и 14. овог закона.
	


 


Раздвајање информација


 


Члан 12.



 Ако тражена информација од јавног значаја може да се издвоји од осталих информација у документу у које орган власти није дужан тражиоцу да омогући увид, орган власти омогућиће тражиоцу увид у део документа који садржи само издвојену информацију, и обавестиће га да остала садржина документа није доступна.*


 


*Службени гласник РС, број 104/2009


 


Злоупотреба слободног приступа информацијама од јавног значаја


 


Члан 13.


 Орган власти неће тражиоцу омогућити остваривање права на приступ информацијама од јавног значаја ако тражилац злоупотребљава права на приступ информацијама од јавног значаја, нарочито ако је тражење неразумно, често, када се понавља захтев за истим или већ добијеним информацијама или када се тражи превелики број информација.
	


 


Приватност и друга права личности


 


Члан 14.


 Орган власти неће тражиоцу омогућити остваривање права на приступ информацијама од јавног значаја ако би тиме повредио право на приватност, право на углед или које друго право лица на које се тражена информација лично односи, осим:


 1) ако је лице на то пристало;


 2) ако се ради о личности, појави или догађају од интереса за јавност, а нарочито ако се ради о носиоцу државне и политичке функције и ако је информација важна с обзиром на функцију коју то лице врши;


 3) ако се ради о лицу које је својим понашањем, нарочито у вези са приватним животом, дало повода за тражење информације.
	


 


III ПОСТУПАК ПРЕД ОРГАНОМ ВЛАСТИ 


 


Захтев за обавештење, увид, издавање копије и упућивање


 


Члан 15.


 Тражилац подноси писмени захтев органу власти за остваривање права на приступ информацијама од јавног значаја (у даљем тексту: захтев).


 Захтев мора садржати назив органа власти, име, презиме и адресу тражиоца, као и што прецизнији опис информације која се тражи.


 Захтев може садржати и друге податке који олакшавају проналажење тражене информације.


 Тражилац не мора навести разлоге за захтев.


 Ако захтев не садржи податке из става 2. овог члана, односно ако захтев није уредан, овлашћено лице органа власти дужно је да, без надокнаде, поучи тражиоца како да те недостатке отклони, односно да достави тражиоцу упутство о допуни.


 Ако тражилац не отклони недостатке у одређеном року, односно у року од 15 дана од дана пријема упутства о допуни, а недостаци су такви да се по захтеву не може поступати, орган власти донеће закључак о одбацивању захтева као неуредног.
	


 Приступ информацијама орган власти дужан је да омогући и на основу усменог захтева тражиоца који се саопштава у записник, при чему се такав захтев уноси у посебну евиденцију и примењују се рокови као да је захтев поднет писмено.


 Орган власти може прописати образац за подношење захтева, али мора размотрити и захтев који није сачињен на том обрасцу.
	


 



Поступање по захтеву*


 


*Службени гласник РС, број 104/2009


 


Члан 16.


 Орган власти дужан је да без одлагања, а најкасније у року од 15 дана од дана пријема захтева, тражиоца обавести о поседовању информације, стави му на увид документ који садржи тражену информацију, односно изда му или упути копију тог документа. Копија документа је упућена тражиоцу даном напуштања писарнице органа власти од кога је информација тражена.


 Ако се захтев односи на информацију за коју се може претпоставити да је од значаја за заштиту живота или слободе неког лица, односно за угрожавање или заштиту здравља становништва и животне средине, орган власти мора да обавести тражиоца о поседовању те информације, да му стави на увид документ који садржи тражену информацију, односно да му изда копију тог документа најкасније у року од 48 сати од пријема захтева.



 Ако орган власти није у могућности, из оправданих разлога, да у року из става 1. овог члана обавести тражиоца о поседовању информације, да му стави на увид документ који садржи тражену информацију, да му изда, односно упути копију тог документа, дужан је да о томе, најкасније у року од седам дана од дана пријема захтева,* 
обавести тражиоца и одреди накнадни рок, који не може бити дужи од 40 дана од дана пријема захтева, у коме ће тражиоца обавестити о поседовању информације, ставити му на увид документ који садржи тражену информацију, изда му, односно упути копију тог документа.


 Ако орган власти на захтев не одговори у року, тражилац може уложити жалбу Поверенику, осим у случајевима утврђеним овим законом.


 Орган власти ће заједно са обавештењем о томе да ће тражиоцу ставити на увид документ који садржи тражену информацију, односно издати му копију тог документа, саопштити тражиоцу време, место и начин на који ће му информација бити стављена на увид, износ нужних трошкова израде копије документа, а у случају да не располаже техничким средствима за израду копије, упознаће тражиоца са могућношћу да употребом своје опреме изради копију.


 Увид у документ који садржи тражену информацију врши се у службеним просторијама органа власти.


 Тражилац може из оправданих разлога тражити да увид у документ који садржи тражену информацију изврши у друго време од времена које му је одредио орган од кога је информација тражена.


 Лицу које није у стању да без пратиоца изврши увид у документ који садржи тражену информацију, омогућиће се да то учини уз помоћ пратиоца.


 Ако удовољи захтеву, орган власти неће издати посебно решење, него ће о томе сачинити службену белешку.



 Ако орган власти одбије да у целини или делимично обавести тражиоца о поседовању информације, да му стави на увид документ који садржи тражену информацију, да му изда, односно упути копију тог документа, дужан је да 
без одлагања, а најкасније у року од 15 дана од пријема захтева,* 
донесе решење о одбијању захтева и да то решење писмено образложи, као и да у решењу упути тражиоца на правна средства која може изјавити против таквог решења. 



 


*Службени гласник РС, број 104/2009


 


Накнада


 


Члан 17.


 Увид у документ који садржи тражену информацију је бесплатан.


 Копија документа који садржи тражену информацију издаје се уз обавезу тражиоца да плати накнаду нужних трошкова израде те копије, а у случају упућивања и трошкове упућивања.


 Влада прописује трошковник на основу кога орган обрачунава трошкове из претходног става.


 Од обавезе плаћања накнаде из става 2. овог члана ослобођени су новинари, када копију документа захтевају ради обављања свог позива, удружења за заштиту људских права, када копију документа захтевају ради остваривања циљева удружења и сва лица када се тражена информација односи на угрожавање, односно заштиту здравља становништва и животне средине, осим у случајевима из члана 10. став 1. овог закона.


 Повереник прати праксу наплаћивања накнаде и ослобађања од накнаде и упућује препоруке органима власти ради уједначавања те праксе.
	


 


Стављање на увид и израда копије


 


Члан 18.


 Увид у документ који садржи тражену информацију врши се употребом опреме којом располаже орган власти, осим када тражилац захтева да увид изврши употребом сопствене опреме.



 Орган власти издаје копију документа (фотокопију, аудио копију, видео копију, дигиталну копију и сл.) који садржи тражену информацију у облику у којем се информација налази, а када је то могуће, у облику у коме је тражена.*


 Ако орган власти не располаже техничким могућностима за израду копије документа у смислу става 2. овог члана, израдиће копију документа у другом облику.


 Ако орган власти располаже документом који садржи тражену информацију на језику на којем је поднет захтев, дужан је да тражиоцу стави на увид документ и изради копију на језику на којем је поднет захтев.
	


 


*Службени гласник РС, број 104/2009


 


Прослеђивање захтева Поверенику


 


Члан 19.


 Када орган власти не поседује документ који садржи тражену информацију, проследиће захтев Поверенику и обавестиће Повереника и тражиоца о томе у чијем се поседу, по његовом знању, документ налази.
	


 


Поступање Повереника по прослеђеном захтеву


 


Члан 20.


 По пријему захтева Повереник проверава да ли се документ који садржи тражену информацију на коју се захтев односи налази у поседу органа власти који му је проследио захтев.


 Ако утврди да се документ из става 1. овог члана не налази у поседу органа власти који му је проследио захтев тражиоца, Повереник ће доставити захтев органу власти који тај документ поседује, осим ако је тражилац одредио другачије, и о томе ће обавестити тражиоца или ће тражиоца упутити на орган власти у чијем поседу се налази тражена информација.


 Начин поступања из става 2. овог члана, одредиће Повереник у зависности од тога на који ће се начин ефикасније остварити права на приступ информацијама од јавног значаја.


 Ако Повереник достави захтев органу власти из става 2. овог члана, рок предвиђен чланом 16. овог закона почиње да тече од дана достављања.
	


 


Остале одредбе поступка


 


Члан 21.


 На поступак пред органом власти примењују се одредбе закона којим се уређује општи управни поступак, а које се односе на решавање првостепеног органа, осим ако је овим законом другачије одређено.
	


 


IV ПОСТУПАК ПРЕД ПОВЕРЕНИКОМ 


 


Право на жалбу


 


Члан 22.



 Тражилац може изјавити жалбу Поверенику 
*, ако:



 1) орган власти одбаци или одбије захтев тражиоца, у року од 15 дана од дана када му је достављено решење или други акт;*


 2) орган власти, супротно члану 16. став 2. овог закона, не одговори у прописаном року на захтев тражиоца;


 3) орган власти, супротно члану 17. став 2. овог закона, услови издавање копије документа који садржи тражену информацију уплатом накнаде која превазилази износ нужних трошкова израде те копије;


 4) орган власти не стави на увид документ који садржи тражену информацију на начин предвиђен чланом 18. став 1. овог закона;



 5) орган власти не стави на увид документ који садржи тражену информацију, односно не изда копију тог документа на начин предвиђен чланом 18. став 4. овог закона 
или*


 6) орган власти на други начин отежава или онемогућава тражиоцу остваривање права на слободан приступ информацијама од јавног значаја, супротно одредбама овог закона.*


 Против решења Народне скупштине, председника Републике, Владе Републике Србије, Врховног суда Србије, Уставног суда и Републичког јавног тужиоца не може се изјавити жалба.


 Против решења из става 2. овог члана може се покренути управни спор, у складу са законом, о чему суд по службеној дужности обавештава Повереника.
	


 


*Службени гласник РС, број 104/2009


 


Решавање Повереника по жалби


 


Члан 23.


 На поступак пред Повереником примењују се одредбе закона којим се уређује општи управни поступак, а које се односе на решавање другостепеног органа по жалби, осим ако је овим законом другачије одређено.
	


 


Члан 24.


 Повереник доноси решење без одлагања, а најдоцније у року од 30 дана од дана предаје жалбе, пошто омогући органу власти да се писмено изјасни, а по потреби и тражиоцу.


 Повереник одбацује жалбу која је недопуштена, неблаговремена и изјављена од стране неовлашћеног лица.


 Орган власти доказује да је поступао у складу са својим обавезама предвиђеним овим законом.
	


 Повереник ће решењем наложити органу власти да тражиоцу омогући слободан приступ информацијама од јавног значаја, када утврди да је жалба основана.*


 Ако орган власти, након изјављене жалбе због непоступања по захтеву, а пре доношења одлуке по жалби, тражиоцу омогући приступ информацијама или по захтеву одлучи, Повереник ће донети закључак и обуставити поступак по жалби. Поступак по жалби се обуставља и када тражилац одустане од жалбе.*


 


*Службени гласник РС, број 104/2009


 


Одлучивање Повереника у вези са мерама за унапређење јавности рада


 


Члан 25.


 Повереник може по пријави или по службеној дужности да донесе решење којим утврђује да орган власти, осим органа из члана 22. став 2. овог закона, није извршио своје обавезе предвиђене овим законом и да му наложи мере за њихово извршење, пошто претходно омогући органу власти да се писмено изјасни.


 Пријава из става 1. овог члана не може се поднети у случајевима када је овим законом предвиђено право на жалбу.
	


 


Утврђивање чињеничног стања од стране Повереника


 


Члан 26.


 Повереник предузима радње за утврђивање чињеничног стања које су неопходне ради доношења решења из чл. 24. и 25. овог закона.


 Поверенику ће, ради утврђивања чињеничног стања из става 1. овог члана, бити омогућен увид у сваки носач информације на који се овај закон примењује.
	


 



Правни лек против решења 
и закључка* Повереника


 


*Службени гласник РС, број 104/2009


 


Члан 27.



 Против решења 
и закључка* Повереника може се покренути управни спор. 



 Управни спор поводом остваривања права на слободан приступ информацијама од јавног значаја је хитан.*


 


*Службени гласник РС, број 104/2009


 



Обавезност и извршење решења Повереника*


 


*Службени гласник РС, број 104/2009


 


Члан 28.*


 Решења Повереника су обавезујућа, коначна и извршна.*


 Административно извршење решења Повереника спроводи Повереник принудом (принудном мером, односно новчаном казном), у складу са законом којим се уређује општи управни поступак.*


 У поступку административног извршења решења Повереника не може се изјавити жалба која се односи на извршење.*


 Ако Повереник не може спровести своје решење на начин из става 2. овог члана, Влада му на његов захтев пружа помоћ у поступку административног извршења тог решења – применом мера из своје надлежности, односно обезбеђивањем извршења решења Повереника непосредном принудом.*


 


*Службени гласник РС, број 36/2010


 


V ИЗБОР, ПОЛОЖАЈ И НАДЛЕЖНОСТ ПОВЕРЕНИКА 


 


Седиште Повереника


 


Члан 29.


 Седиште Повереника је у Београду. 


 


Избор


 


Члан 30.


 Народна скупштина Републике Србије (у даљем тексту: Народна скупштина), већином гласова свих народних посланика,* бира Повереника на предлог одбора Народне скупштине надлежног за информисање.


 За Повереника се бира лице с признатим угледом и стручношћу у области заштите и унапређења људских права.


 Повереник може бити лице које испуњава услове за рад у државним органима, које је завршило правни факултет и има најмање десет година радног искуства.


 Повереник не може бити лице које обавља функцију или је запослено у другом државном органу или политичкој странци.


 Повереник се бира за време од седам година.


 Исто лице може бити бирано за Повереника највише два пута.
	


 


*Службени гласник РС, број 54/2007


 


Престанак мандата


 


Члан 31.


 Поверенику дужност престаје истеком мандата, на лични захтев, кад наврши шездесет пет година живота и разрешењем.


 Одлуку о престанку дужности Повереника доноси, већином гласова свих народних посланика,* Народна скупштина.


 Повереник се разрешава дужности ако буде осуђен за кривично дело на казну затвора, ако трајно изгуби радну способност, ако обавља функцију или је запослен у другом државном органу или политичкој странци, ако изгуби држављанство Републике Србије или ако нестручно и несавесно обавља посао.


 Поступак за разрешење Повереника покреће се на иницијативу једне трећине народних посланика.


 Одбор Народне скупштине надлежан за информисање утврђује да ли постоје разлози за разрешење и о томе обавештава Народну скупштину.


 Одбор Народне скупштине надлежан за информисање обавештава Народну скупштину и о захтеву Повереника да му престане дужност, као и о испуњењу услова за престанак дужности због година живота.


 Ако о захтеву за престанак дужности Народна скупштина не одлучи у року од 60 дана, сматра се да је истеком тог рока Поверенику престала дужност.


 У осталим случајевима Поверенику дужност престаје оног дана који Народна скупштина наведе у својој одлуци.
	


 


*Службени гласник РС, број 54/2007


 


Положај Повереника


 


Члан 32.


 Повереник је самосталан и независан у вршењу своје надлежности.


 У вршењу своје надлежности Повереник неће тражити, нити примати налоге и упутства од државних органа и других лица.


 Повереник има право на плату једнаку плати судије Врховног суда, као и друга права по основу рада, у складу са законом, и право на накнаду трошкова насталих у вези са вршењем своје надлежности.


 Повереник се не може позвати на одговорност за мишљење које је изнео или предлог који је дао у вршењу своје надлежности, а у поступку покренутом због кривичног дела учињеног у вршењу своје надлежности не може бити притворен без одобрења Народне скупштине.
	


 


Заменик Повереника


 


Члан 33.


 Повереник има заменика, кога бира Народна скупштина, већином гласова свих народних посланика,* на предлог Повереника.


 Повереник предлаже за свога заменика лице које испуњава услове за рад у државним органима.


 Заменик Повереника бира се за време од седам година.


 Исто лице може бити бирано за заменика Повереника највише два пута.


 Заменик Повереника обавља дужности Повереника у случају његовог одсуства, смрти, истека мандата, разрешења, као и привремене или трајне спречености Повереника да врши своје надлежности.


 Заменику Повереника престаје дужност на начин предвиђен за престанак дужности Повереника.


 Поступак за разрешење заменика Повереника покреће се и на иницијативу Повереника.
	


 


*Службени гласник РС, број 54/2007


 


Стручна служба Повереника


 


Члан 34.


 Повереник има стручну службу која му помаже у вршењу његових надлежности.



 Повереник доноси акт, за који сагласност даје 
Административни одбор Народне скупштине*, којим уређује рад своје стручне службе. Повереник самостално одлучује, у складу са законом, о пријему лица у радни однос у стручну службу, руковођен потребом професионалног и делотворног вршења своје надлежности.


 На запослене у стручној служби Повереника сходно се примењују прописи о радним односима у државним органима.


 Финансијска средства за рад Повереника и његове стручне службе обезбеђују се у буџету Републике Србије.
	


 


*Службени гласник РС, број 104/2009


 


Надлежност Повереника


 


Члан 35.


 Повереник:


 1) прати поштовање обавеза органа власти утврђених овим законом и извештава јавност и Народну скупштину о томе;


 2) даје иницијативу за доношење или измене прописа ради спровођења и унапређења права на приступ информацијама од јавног значаја;


 3) предлаже органима власти предузимање мера у циљу унапређивања њиховог рада уређеног овим законом;


 4) предузима мере потребне за обуку запослених у државним органима и упознавање запослених са њиховим обавезама у вези са правима на приступ информацијама од јавног значаја, ради делотворне примене овог закона;


 5) решава по жалби против решења органа власти којима су повређена права уређена овим законом;


 6) обавештава јавност о садржини овог закона, као и о правима уређеним овим законом;



 7) обавља и друге послове одређене овим законом 
и другим законима.**


 Повереник може да покрене поступак за оцену уставности и законитости закона и других општих аката.*


 


*Службени гласник РС, број 54/2007


**Службени гласник РС, број 104/2009


 


Извештаји


 


Члан 36.


 У року од три месеца од окончања фискалне године, Повереник подноси Народној скупштини годишњи извештај о радњама предузетим од стране органа власти у примени овог закона, као и о својим радњама и издацима.


 Поред извештаја из става 1. овог члана, Повереник подноси Народној скупштини и друге извештаје, када оцени да је то потребно.
	


 


VI МЕРЕ ЗА УНАПРЕЂИВАЊЕ ЈАВНОСТИ РАДА ОРГАНА ВЛАСТИ 
	


 


Приручник за остваривање права


 


Члан 37.


 Повереник, без одлагања, на српском језику и на језицима који су, у складу са законом, одређени као језици у службеној употреби издаје и ажурира приручник са практичним упутствима за делотворно остваривање права уређених овим законом.


 У приручнику из става 1. овог члана мора се нарочито навести садржина и обим права на приступ информацијама од јавног значаја као и начини на који се ова права могу остварити.


 Обавеза је Повереника да, путем штампе, електронских медија, интернета, јавних трибина и на друге начине, упозна јавност са садржином приручника из става 1. овог члана.
	


 



Овлашћено лице органа власти 
 и заштита извора информације од јавног значаја*


 


*Службени гласник РС, број 104/2009


 


Члан 38.



 Одговорно лице у органу власти* 
одредиће једно или више службених лица (у даљем тексту: овлашћено лице) за поступање по захтеву за слободан приступ информацијама од јавног значаја.


 Овлашћено лице:


 1) прима захтеве, обавештава тражиоца о поседовању информација и обезбеђује увид у документ који садржи тражену информацију, односно доставља информацију на одговарајући начин, одбија захтев решењем, пружа тражиоцима неопходну помоћ за остваривање њихових права утврђених овим законом;


 2) предузима мере за унапређење праксе поступања са носачима информација, праксе одржавања носача информација, као и праксе њиховог чувања и обезбеђења.



 Ако овлашћено лице из става 1. овог члана није одређено, за поступање по захтеву 
надлежно је одговорно лице у органу власти*. 




 Запослени у органу власти који омогући приступ информацији од јавног значаја за коју се не може ограничити приступ на основу чл. 9. и 14. овог закона, као и информацији за коју је орган власти већ омогућио приступ на основу овог закона, не може се због тога позвати на одговорност, нити трпети штетне последице, под условом да информација указује на постојање корупције, прекорачење овлашћења, нерационално располагање јавним средствима и незаконити акт или поступање органа власти.*



 Право на заштиту из става 4. овог члана има запослени под условом да је имао разлога да верује у тачност информације, да није тражио нити примио неку корист у вези са омогућавањем приступа информацији, као и да је пре него што је омогућио приступ информацији, обавестио о неправилностима надлежно лице у органу власти, које није предузело мере за решавање неправилности.*



 Запослени који супротно одредбама ст. 4. и 5. овог члана буде позван на одговорност или претрпи какву штету, има право на накнаду штете од органа власти у којем је запослен.*



 Запослени који омогући приступ информацији од јавног значаја у складу са ст. 4. и 5. овог члана, може бити награђен од стране органа власти у којем је запослен.*
 Одредбе ст. 4. до 7. овог члана сходно се примењују и на функционере органа власти, на лица која у органу власти или за орган власти обављају послове по основу уговора, као и на лица којима орган власти пружа услуге или имају својство странке у поступку пред органом власти.*


 


*Службени гласник РС, број 104/2009


 


Обавеза објављивања информатора


 


Члан 39.


 Државни орган, најмање једном годишње, израђује информатор са основним подацима о свом раду, који садржи нарочито:


 1) опис овлашћења, обавеза и организационе структуре;


 2) податке о буџету и средствима рада;


 3) податке у погледу врста услуга које непосредно пружа заинтересованим лицима;


 4) поступак подношења захтева државном органу, односно улагања жалби против његових одлука, радњи или пропуста;


 5) преглед захтева, жалби и других непосредних мера предузетих од стране заинтересованих лица, као и одлука државног органа поводом поднетих захтева и уложених жалби, односно одговора на друге непосредне мере предузете од стране заинтересованих лица;


 6) податке о начину и месту чувања носача информација, врсти информација које поседује, врсти информација које ставља на увид, као и опис поступка подношења захтева;


 7) имена старешина државног органа и опис њихових овлашћења и дужности, као и поступака по којима они доносе одлуке;


 8) правила и одлуке државног органа који се тичу јавности рада тог органа (радно време, адреса, контакт телефони, идентификациона обележја, приступачност лицима са посебним потребама, приступ седницама, допуштеност аудио и видео снимања и сл.), као и свако аутентично тумачење тих одлука;


 9) правила и одлуке о искључењу и ограничењу јавности рада државног органа, као и њихово образложење.


 Државни орган ће заинтересованом лицу, без накнаде, омогућити увид у информатор, односно дати му примерак информатора, уз накнаду нужних трошкова.
	


 



Упутство за 
израду и* објављивање информатора


 


*Службени гласник РС, број 104/2009


 


Члан 40.



 Повереник издаје упутство по којем се 
израђује и* 
објављује информатор из члана 39. овог закона и пружа савете, на захтев државног органа, у циљу правилног, потпуног и благовременог испуњења обавезе објављивања информатора. 



 


*Службени гласник РС, број 104/2009


 


Одржавање носача информације


 


Члан 41.


 Орган власти ће одржавати носаче информација тако да омогући остварење права на приступ информацијама од јавног значаја, у складу са овим законом.
	


 


Обука запослених


 


Члан 42.


 Ради делотворне примене овог закона, државни орган спроводи обуку запослених и упознавање запослених са њиховим обавезама у вези са правима уређеним овим законом.


 Обука запослених из става 1. овог члана, обухватиће нарочито: садржину, обим и значај права на приступ информацијама од јавног значаја, поступак остваривања ових права, поступање са носачима информација, њихово одржавање и чување, као и врсте података које је државни орган дужан да објављује.
	


 


Подношење извештаја Поверенику


 


Члан 43.



 Државни орган, до 20. јануара текуће године, за предходну годину,* 
подноси годишњи извештај Поверенику о радњама тог органа, предузетим у циљу примене овог закона, који садржи податке о:


 1) броју поднетих захтева, броју потпуно или делимично усвојених захтева, као и о броју одбачених и одбијених захтева;


 2) броју и садржини жалби против решења којима се одбацује или одбија захтев;


 3) укупном износу наплаћених накнада за остваривање права на приступ информацијама од јавног значаја;


 4) мерама предузетим у вези са обавезом објављивања информатора;


 5) мерама предузетим у вези са одржавањем носача информације;


 6) мерама предузетим у вези са обуком запослених.
	


 Подаци из става 1. тач. 1) до 3) овог члана исказују се укупно и посебно за тражиоце у категорији: грађана, јавних гласила, удружења грађана, политичких странака, органа власти и других тражиоца.*


 


*Службени гласник РС, број 104/2009


 


VII НАКНАДА ШТЕТЕ 


 


Члан 44.


 Орган власти одговара за штету насталу тиме што јавно гласило није могло да објави информацију пошто му је неоправдано ускратио или ограничио права на приступ информацијама од јавног значаја из члана 5. овог закона, односно тиме што је новинар или јавно гласило стављен у бољи положај супротно одредби члана 7. овог закона.
	


 


 


VIII НАДЗОР 


 


Члан 45.



 Надзор над спровођењем овог закона врши министарство надлежно за послове 
управе*.


 Инспекцијски надзор над спровођењем овог закона врши министарство надлежно за послове управе преко управне инспекције.*


 


*Службени гласник РС, број 104/2009


 


IX КАЗНЕНЕ ОДРЕДБЕ 


 


Члан 46.


 Новчаном казном од 5.000 до 50.000 динара казниће се за прекршај одговорно лице у органу јавне власти, ако орган јавне власти:*


 1) приступ информацијама условљава доказивањем оправданог или другог интереса (члан 4);*


 2) поступи противно начелу једнакости (члан 6);*


 3) дискриминише новинара или јавно гласило (члан 7);*


 4) не означи носач информације, где је и када тражена информација објављена (члан 10. став 2);*


 5) не саопшти, односно не омогући увид у истиниту и потпуну информацију, а оспорава истинитост и потпуност објављене информације (члан 11);*


 6) одбије да прими захтев тражиоца (члан 15. став 1);*


 7) не води посебну евиденцију (члан 15. став 7);*


 8) не поступи по захтеву за приступ информацијама у складу са овим законом, односно достави непотпуне или нетачне информације (члан 16);*


 9) приступ информацијама условљава уплатом трошкова у износу већем од прописаног  члан 17);*


 10) не изда информацију у траженом облику, а има техничких могућности за то (члан 18. ст. 2. и 3);*


 11) неосновано одбије да изда копију документа са информацијом на језику на којем је поднет захтев (члан 18. став 4);*


 12) на било који други начин, супротно одредбама овог закона, онемогућава остваривање права на слободан приступ информацијама од јавног значаја  члан 22. став 1. тачка 6);*


 13) не омогући Поверенику увид у носач информације (члан 26. став 2);*


 14) не поступи по решењу Повереника  члан 28. став 1);*


 15) не одржава носач информације у складу са овим законом  члан 41);*


 16) не спроводи обуку запослених и упознавање запослених са њиховим обавезама у вези са правима утврђеним овим законом (члан 42);*


 17) спречи управног инспектора у вршењу инспекцијског надзора и не изврши решење управног инспектора (члан 45. став 2).*


 


*Службени гласник РС, број 104/2009


 


Члан 47.


 Новчаном казном од 5.000 до 50.000 динара казниће се за прекршај одговорно лице у државном органу ако државни орган пропусти да изради информатор са прописаним подацима о свом раду (члан 39).
	


 


Члан 48.



 Новчаном казном од 5.000 до 50.000 динара казниће се за прекршај 
одговорно лице* у државном органу ако пропусти да поднесе годишњи извештај Поверенику о радњама тог органа, предузетим у циљу примене овог закона, са прописаним подацима (члан 43). 



 


*Службени гласник РС, број 104/2009


 


X ЗАВРШНЕ ОДРЕДБЕ 


 


Члан 49.


 Органи власти именоваће овлашћена лица за решавање о захтевима на слободан приступ информацијама од јавног значаја у року од 30 дана од ступања на снагу овог закона.


Народна скупштина изабраће Повереника у року од 45 дана од ступања на снагу овог закона. 
	


 


Члан 50.


 Овај закон ступа на снагу осмог дана од дана објављивања у "Службеном гласнику Републике Србије".


 


 


 


ОДРЕДБЕ КОЈЕ НИСУ УНЕТЕ У „ПРЕЧИШЋЕН ТЕКСТ“ ЗАКОНА


 
 

Закон о допунама Закона о слободном приступу информацијама од јавног значаја: “Службени гласник РС”, број 54/2007-3


 


Члан 5.


 Ако исто лице поново буде бирано за Повереника или заменика Повереника пре него што му истекне мандат, њему мандат престаје по истеку седам година од првог избора и може бити бирано још једанпут.


 


Члан 6.


 Овај закон ступа на снагу даном објављивања у „Службеном гласнику Републике Србије”.


 


 


 



Закон о изменама и допунама Закона о слободном приступу информацијама од јавног значаја: “Службени гласник РС”, број 104/2009-25


 


Члан 16.



 Овлашћује се Законодавни одбор Народне скупштине да утврди пречишћен текст Закона о слободном приступу информацијама од јавног значаја. 



 


Члан 17. 



 Овај закон ступа на снагу осмог дана од дана објављивања у „Службеном гласнику Републике Србије”.