На основу члана 6. став 2. Закона о здравственом
надзору над животним намирницама и предметима опште употребе („Службени гласник
СРС“, број
47/73), уз
сагласност Републичког секретаријата за пољопривреду, шумарство и водопривреду
и Републичког секретаријата за привреду, 
Републички 
секретаријат за здравље
и социјалну политику, доноси

 

 

ПРАВИЛНИК

о ближим условима
који обезбеђују хигијенско поступање са животним намирницама и могућност
здравственог надзора над прометом ван просторија одређених за продају

„Службени гласник
СРС“, број 25 од 26. јуна 1976. 

 

 

I – ОПШТЕ ОДРЕДБЕ 

 

Члан 1.

Овим правилником прописују се ближи услови који
обезбеђују хигијенско поступање са животним намирницама и могућност
здравственог надзора над прометом намирница ван просторија одређених за продају
(пијаца, киоск, улица, вашар, излетиште, спортски терен и сл.).

 

Члан 2.

Продаја животних намирница које се стављају у промет у
оригиналном паковању може се вршити ван просторија одређених за продају под
условима које је произвођач одредио, а у складу са прописима. 

Услуживање животних намирница ван просторија одређених
за продају мора се вршити само на хигијенски начин (хватаљке, нож, кашике за
млечне и друге производе, посуђе и прибор за држање и захватање намирница, чист
бели папир за завијање и сл.).

 

II – ПОСЕБНЕ ОДРЕДБЕ


 

1. Отворена пијаца 

 

Члан 3.

Локацијом пијаце у насељеном месту треба да се обезбеде
одвојени прилази за потрошаче од прилаза за возила којима се врши снабдевање
пијаце. 

Пијачни простор не може се користити за паркирање
моторних и запрежних возила.

 

Члан 4.

Пијачни плато мора бити обрађен од чврстог материјала
погодног за чишћење и прање (асфалт, бетон, плоча и др.).

 

Члан 5.

На пијаци мора бити обезбеђено довољно: 

– хигијенски исправне текуће воде за пиће, прање објеката
пијаце и остале потребе; 

– хигијенских судова за скупљање смећа; 

– клозета са претпростором, и то издвојено за продавце
намирница који су запослени у објектима на пијаци и за лица која врше продају
млечних производа, тестенина и сл. од клозета за јавну употребу. Клозети морају
имати посебне кабине за жене и мушкарце. У предпростору клозета мора бити
обезбеђен уређај са текућом водом и прибором за прање руку. 

Клозети морају бити издвојени од простора за продају
животних намирница. 

Одвођење отпадних вода мора бити обезбеђено на
хигијенски начин.

 

Члан 6.

У насељу где постоји водовод и канализација, пијаца
мора бити прикључена на водоводну и канализациону мрежу. 

За прање пијаце мора бити довољно хидраната, а за
одвођење отпадних вода довољно сливника. 

Клозети у насељу где постоји водовод и канализација
морају бити прикључени на водоводну и канализациону мрежу.

 

Члан 7.

Продаја животних намирница може се вршити само на
тезгама, изузев бостана, паприке, купуса и кромпира који се могу продавати са
подметача који мора бити издигнут најмање 30 цм од пијачног платоа.

 

Члан 8.

На пијаци морају бити издвојена места за продају: воћа
и поврћа, млека и млечних производа, јаја, тестенина и меда. 

Продајна места за продају појединих производа морају
представљати целину.

 

Члан 9.

Ради заштите од спољњег загађивања, млечни производи и
тестенине морају бити смештени у стаклене витрине или прекривени материјалом
који испуњава услове прописане за амбалажу за животне намирнице (хартија,
текстил, амбалажа од вештачких маса и др.). 

Лица која продају намирнице из става 1. овог члана
морају носити бели мантил или блузу, односно кецељу са наруквицом од белог
платна и капу односно повезачу.

 

Члан 10.

По завршетку рада пијаце мора се обезбедити чишћење и
прање пијачног простора и продајних места. 

По завршетку радног времена пијаце мора се обезбедити
свакодневно уклањање смећа. 

Клозети, судови за смеће и простор за држање судова
морају се редовно дезинфиковати по завршетку рада пијаце.

 

Члан 11.

Затворена продајна места – киосци на пијаци, где се
продаја врши преко шалтера, морају имати одговарајуће уређаје и опрему за
чување, излагање и продају намирница, уређај (резервоар са чесмом) и прибор за
прање руку и дводелни гардеробни орман за запослене раднике.

 

2. Продаја на улици 

 

Члан 12.

Продаја животних намирница на улици из апарата
(сладолед, освежавајући напици и сл.) може се вршити само ако се апарат налази
непосредно уз објекат у коме се врши промет намирница и у коме је омогућена
употреба хигијенски исправне воде, чување и припрема сировина за производњу,
гардероба и клозет за продавце.

 

Члан 13.

Киосци у којима се врши припрема или продаја кокица,
семенки, кестена, куваног и печеног кукуруза, воћа и поврћа, као и других
животних намирница морају имати потребну опрему, уређаје за чување, печење
односно кување, амбалажу и прибор за услуживање, уређај и прибор за прање руку
и обезбеђено уклањање отпадних материја на хигијенски начин.

 

3. Вашари, плаже,
излетишта и слична места 

 

Члан 14.

На вашару, плажи, излетишту и сличним местима мора се
обезбедити: 

– корпе за смеће и место за скупљање смећа и редовно
чишћење и изношење смећа, 

– хигијенси уређени нужници са довољним бројем
издвојених кабина за мушкарце и жене и то одвојено за раднике који раде са
намирницама. У претпростору нужника мора бити обезбеђен уређај и прибор за
прање руку. 

Продаја животних намирница на вашару, плажи, излетишту
и сличним местима врши се под условима предвиђеним у одредбама члана 12. и
члана 13. овог правилника.

 

Члан 15.

Продаја животних намирница (освежавајући напици,
бомбоне, сладолед и сл.) на бензинској станици може се вршити само у
оригиналном паковању. 

Продаја воћа поред путева може се вршити само на
тезгама.

 

Члан 16.

На вашару, плажи, излетишту и сличним местима,
услуживање намирница које се припремају за употребу (роштиљ, печење и сл.) може
се вршити само са амбалажом за једнократну употребу, уколико није обезбеђена
текућа топла и хладна вода за прање посуђа и прибора за јело.

 

Члан 17.

Овај
правилник ступа на снагу осмог дана од дана објављивања у „Службеном гласнику
Социјалистичке Републике Србије".

 

 

Број 53-500/5-73-04

У Београду, 14, јуна 1976.
године

Републички секретар за
здравље и социјалну политику 

др 
Љубинко Ђорђрвић, с.р.