На основу члана 81. став 7. Закона о одбрани („Службени гласник РС”,
број 116/07),
Влада доноси
 
 
УРЕДБУ
о начину
и поступку извршавања обавезе планирања
припрема за одбрану
„Службени гласник
РС“, број
24 од 7.
априла 2009.
 
 
Члан 1.
Овом уредбом уређује се начин и поступак извршавања обавезе планирања
одбране државних органа, органа државне управе, органа аутономних покрајина, органа
јединица локалне самоуправе, привредних друштава и других правних лица (у даљем
тексту: државни органи и правна лица) у организовању припрема за одбрану, односно
изради сопствених планова одбране и прилога за План одбране  Републике Србије
(у даљем тексту: План одбране) у случају ратног и ванредног стања. 
 
Члан 2.
План одбране припрема Министарство одбране и предлаже Влади, осим прилога
из области које припремају органи државне управе у чијем су делокругу ови послови.
План мобилизације Војске Србије и План употребе Војске Србије, који
су саставни део Плана одбране, израђује и чува Генералштаб Војске Србије, а његово
усвајање, председнику Републике, предлаже министар одбране.
Министарство унутрашњих послова има посебна права и дужности у планирању
припрема за одбрану која се односе на  организовање, припремање и планирање
употребе полиције у ратном и ванредном стању и за подршку Војсци Србије у одбрани
Републике Србије.
Органи аутономних покрајина и органи јединица локалне самоуправе одговорни
су за планирање припрема за одбрану и реализацију задатака у оквиру свог делокруга
надлежности који произилазе из Плана одбране.
Цивилна заштита има посебна права и дужности у планирању припрема за
одбрану, а у ратном и ванредном стању организује се и функционише као део система
одбране. 
 
Члан 3.
Министарство одбране припрема и координира израду нацрта Плана одбране
Републике Србије у складу са Упутством о методологији за израду планова одбране.

У извршавању послова одбране из става 1. овог члана, министарства,
органи   аутономних покрајина и органи јединица локалне самоуправе сарађују
у пословима одбране из своје надлежности. 
 
Члан 4.
Државни органи и правна лица дужни су да на захтев Министарства одбране
израђују и достављају акта и прилоге из делокруга своје надлежности, као и податке
којима располажу, а који су од значаја за припрему предлога Плана одбране.
Подаци из става 1. овог члана односе се, нарочито на:
1) мере приправности;
2) мере за употребу Војске Србије и других снага одбране, осим Плана
употребе Војске Србије; 
3) задатке и мере за мобилизацију субјеката одбране (осим мобилизације
Војске Србије);
4) организацију и рад система осматрања, обавештења и узбуњивања;
5) функционисање и употребу јединица цивилне заштите и других облика
организовања за предузимање мера заштите и спасавања људи, материјалних добара и
животне средине;
6) начин укључивања цивилне заштите у систем одбране;
7) организацију телекомуникационо-информатичког обезбеђења и заштите
(криптозаштите) информација за потребе државних органа;
8) организацију и рад државних органа и других правних лица;
9) задатке и обавезе привредних друштава, других правих лица од значаја
за одбрану и предузетника за вршење производње и услуга за потребе Војске Србије
и других снага одбране;
10) мере безбедности и заштите људских и материјалних ресурса, и
11) друге мере и активности од интереса за одбрану Републике Србије.

 
Члан 5.
Изради нацрта Плана одбране претходи: процена војних и невојних изазова,
ризика и претњи по безбедност земље; организовање и припремање државних органа и
правних лица за извршавање задатака у ванредном и ратном стању; предузимање мера
и радњи за обезбеђење неопходних услова за употребу Војске Србије и других снага
одбране. 
 
Члан 6.
Процену могућих војних и невојних изазова, ризика и претњи по безбедност
земље, на основу које се планирају задаци и мере, употреба снага и средстава, производња
и пружање услуга и друго, припрема Министарство одбране, у сарадњи са Генералштабом
Војске Србије, надлежним органима државне управе и службама безбедности. 
 
Члан 7.
Органи државне управе дужни су да израде своју организацију рада и
функционисања за време ратног и ванредног стања са потребним бројем извршилаца,
израде сопствени план одбране, донесу методолошка, стручна и техничка упутства организовања
припрема за одбрану правних лица из своје надлежности.
Влада утврђује организацију за рад у ратном и ванредном стању органима
државне управе, у складу са Планом одбране и одобрава њихове планове одбране. 
Остали државни органи и правна лица дужни су да планирају мере за рад
у условима ратног и ванредног стања  и органима државне управе достављају податке
који су од значаја за израду Плана одбране. 
 
Члан 8.
Министарство одбране у сарадњи са Генералштабом Војске Србије и надлежним
органима државне управе реализује прикупљање укупних потреба Војске Србије и других
снага одбране за обезбеђење производа и вршење услуга у условима ратног и ванредног
стања.
Влада на предлог Министарства одбране одређује правна лица која су
од значаја за одбрану земље.
Министарство одбране у сарадњи са надлежним органом државне управе 
у поступку планирања утврђује обавезу правном лицу у вези са обезбеђењем производа
и вршењем услуга за потребе Војске Србије и других снага одбране.
Правна лица дужна су да планирају:
1) мере којима обезбеђују вршење производње и услуга, снабдевање сировинама,
репроматеријалом, енергијом и другим потребама, у складу са Планом одбране, односно
с посебним задацима и обавезама;
2) потребан број радника за вршење производње;
3) заштиту радника и материјалних и других добара и друге мере.
У поступку припреме прилога за План одбране, у документима који се
односе на обавезе привредних друштава и правних лица, утврђују се билансне потребе
и могућности за обезбеђење потреба Војске Србије и других снага одбране.
Планирање материјалних, финансијских и других потреба врши се потпуно
за првих 30 дана рата, а за даљи период у складу са проценама и могућностима.
За билансирање потреба и могућности користе се јединствени статистички
показатељи и стандарди (дефиниције, номенклатуре, класификације, шифарници и друго),
као и обрасци које утврди Влада на предлог Министарства одбране.
Израду биланса потреба и могућности система одбране припрема Министарство
одбране. 
 
Члан 9.
Упутством о методологији за израду планова одбране прописује се јединствена
методологија о начину припремања, израде, усвајања, усклађивања и ажурирања Плана
одбране Републике Србије. 
 
Члан 10.
Ступањем на снагу ове уредбе престаје да важи Одлука о организовању
припрема за одбрану („Службени лист СРЈ”, број 35/97). 
 
Члан 11.
Ова уредба ступа на снагу осмог дана од дана објављивања у „Службеном
гласнику Републике Србије”.
 
 
05 број 110-1826/2009
У Београду, 2. априла
2009. године

Влада
Први потпредседник Владе
–
заменик председника Владе,

Ивица Дачић, с.р.