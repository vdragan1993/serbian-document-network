На основу члана 201. тачка 4) Закона о планирању и изградњи („Службени гласник РС”, бр. 72/09 и 81/09 – исправка),


Министар животне средине и просторног планирања доноси


 


ПРАВИЛНИК


о условима, начину вођења и приступа, као и о садржини Регистра инвеститора


„Службени гласник РС“, број 55 од 6. августа 2010.


  


Члан 1.


Овим правилником ближе се прописују услови, начин вођења и приступа, као и садржина Регистра инвеститора.


Члан 2.


Регистар инвеститора (у даљем тексту: Регистар) представља јавну евиденцију о свим расположивим подацима о физичком или правном лицу као инвеститору и доступан је у седишту јединице локалне самоуправе, као и у електронском облику путем интернета, у складу са законом којим се уређује планирање и изградња (у даљем тексту: Закон).


Регистар води јединица локалне самоуправе, у складу са Законом.


У складу са статутом и општим актом о унутрашњој организацији и систематизацији радних места надлежног органа јединице локалне самоуправе одређује се лице овлашћено за вођење Регистра у седишту јединице локалне самоуправе. 
	


Члан 3.


У Регистар се уносе подаци о инвеститорима којима је издата грађевинска дозвола од 11. септембра 2009. године.


Члан 4.


Регистар се води по азбучном реду, као јединствена евиденција свих инвеститора, али се посебно води за физичка лица као инвеститоре и посебно за правна лица као инвеститоре, и садржи нарочито:


1) име и презиме, адресу и ЈМБГ када је инвеститор физичко лице, односно пословно име, седиште, ПИБ број, као и име и презиме овлашћеног лица, када је инвеститор правно лице; 
	


2) број и датум издавања грађевинске дозволе, са основним подацима о објекту који ће се градити;


3) податке о правноснажности грађевинске дозволе, пријави радова, датуму почетка и датуму завршетка грађења, односно податке о уложеним правним средствима;


4) податке о извршеном инспекцијском надзору (урбанистичком, грађевинском, инспекције рада, еколошком, комуналном и др.) у току грађења објекта, са навођењем донетих аката;


5) податке о раније изграђеним објектима инвеститора на територији јединице локалне самоуправе на којој ће се градити или се гради објекат, са свим расположивим подацима о тим објектима;


6) податке о судским и другим споровима и поступцима пред судским и другим органима;


7) податке о вођењу кривичног поступка против инвеститора;


8) као и све друге податке и чињенице који се односе на инвеститора.


Податке из става 1. тач.1), 2) и 3) овог члана по службеној дужности доставља надлежни орган јединице локалне самоуправе који је издао грађевинску дозволу.


Податке из става 1. тачка 4) овог члана доставља орган надлежан за послове инспекцијског надзора.


Податке из става 1. тачка 5) овог члана доставља инвеститор, а може их доставити и орган који је био надлежан за издавање грађевинске дозволе, односно одобрења за изградњу, на позив лица овлашћеног за вођење Регистра.


Податке из става 1. тач. 6) и 7) овог члана прибавља од надлежних органа лице овлашћено за вођење Регистра.


Податке из става 1. тачка 7) овог члана регистру може доставити свако заинтересовано лице у одговарајућој форми (оверене фотокопије тужби, кривичне пријаве, пресуде и сл.).


Члан 5.


Ако инвеститор прода објекат у изградњи, или део објекта у изградњи, или посебне физичке делове објекта у изградњи, дужан је да примерак овереног уговора достави Регистру.


Лице овлашћено за вођење Регистра прибавиће од надлежног суда копију сваког овереног уговора, када је предмет продаје објекат или део објекта из става 1. овог члана.


Члан 6.


Лице овлашћено за вођење Регистра дужно је да одмах по добијању податка о инвеститору исте унесе у Регистар.


Члан 7.


Јединица локалне самоуправе Регистар почиње да води у року од два месеца од дана ступања на снагу овог правилника.


Члан 8.


Овај правилник ступа на снагу осмог дана од дана објављивања у „Службеном гласнику Републике Србије”.



 


Број 110-00-151/2010-07


У Београду, 2. августа 2010. године


Министар,



Оливер Дулић, с.р.