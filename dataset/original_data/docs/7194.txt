На основу члана 32. став 3. Закона о култури („Службени гласник РС”, брoj 72/09),


Министар културе доноси


 


 


ПРАВИЛНИК


о садржини и начину вођења централне евиденције установа културе основаних средствима у јавној својини са седиштем на територији Републике Србије


„Службени гласник РС“, брoj 38 од 4. јуна 2010.


 


 


Члан 1.


Овим правилником утврђује се садржина и начин вођења централне евиденције установа културе основаних средствима у јавној својини са седиштем на територији Републике Србије (у даљем тексту: Евиденција).


Установе културе основане средствима у јавној својини са седиштем на територији Републике Србије (у даљем тексту: установа), у складу са законом, јесу установе које је основала Република Србија, аутономна покрајина, односно јединица локалне самоуправе.


 


Члан 2.


Евиденција се води као јединствена, централна, јавна, електронска база података о установама.


Електронска база података о установама јавно је доступна на званичној интернет страни министарства надлежног за културу (у даљем тексту: Министарство).


Електронска база из става 1. овог члана води се у складу са законом којим се уређује електронски документ.


У Евиденцију се уписују подаци о установи утврђени овим правилником.


 


Члан 3.


Евиденцију, у складу са законом, води Министарство.


 


Члан 4.


У Евиденцију се уписују:


1) редни број уписа;


2) датум уписа установе у евиденцију;


3) назив установе;


4) седиште установе (адреса);


5) назив оснивача установе;


6) датум оснивања установе;


7) матични број установе додељен од стране Републичког завода за статистику;


8) пореско-идентификациони број (ПИБ) установе;


9) делатност установе (шифра и опис основне-претежне делатности);


10) надлежност установе (утврђена посебним прописом);


11) име и матични број директора установе и датум његовог именовања;


12) име и матични број заступника и границе његовог овлашћења;


13) укупан број и структура запослених у установи;


14) пословни простор, врста, место где се пословни простор налази, основ коришћења, укупна површина и намена;


15) број телефона и телефакса установе;


16) електронска адреса установе;


17) адреса интернет стране установе;


18) забелешка.


 


Члан 5.


Подаци из члана 4. овог правилника уписују се у Евиденцију на основу података којe Министарству, у складу са Законом о култури, доставља надлежни орган Републике Србије, орган аутономне покрајине, односно орган јединице локалне самоуправе у року од 30 дана од дана оснивања установе.


 


Члан 6.


У Евиденцију се уписују и промене података у складу са подацима којe доставља надлежни орган Републике Србије, орган аутономне покрајине, односно орган јединице локалне самоуправе.


 


Члан 7.


Овај правилник ступа на снагу осмог дана од дана објављивања у „Службеном гласнику Републике Србије”.


 


 


Број 110-00-12/2010-07


У Београду, 21. маја 2010. године


Министар,


Небојша Брадић, с.р.