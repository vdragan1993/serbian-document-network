На
основу члана 82. став 4. Закона о општенародној одбрани („Службени лист СФРЈ“,
бр. 21/82), савезни секретар за народну одбрану прописује
 
 
ПРАВИЛНИК
о организацији и раду посебне 
	инспекцијске службе
„Службени
лист СФРЈ”, број 49 од 25. јула 1987.
 
 
I.
ОПШТЕ ОДРЕДБЕ
 
Члан
1.
Овим правилником
прописују се организација и рад посебне инспекцијске службе Савезног
секретаријата за народну одбрану (у даљем тексту: Инспекција) за инспекцијске
послове у области општенародне одбране.
 
Члан
2.
Инспекција из члана
1. овог правилника контролише одбрамбене припреме које, у оквиру своје редовне
делатности и активности у области општенародне одбране и основа самозаштите,
спроводе основне и друге организације удруженог рада, месне заједнице и друге
самоуправне организације и заједнице (у даљем тексту: самоуправне организације
и заједнице), друштвено-политичке и друге друштвене организације и органи
друштвено-политичких заједница.
 
Члан
3.
Инспекцијске послове
из члана 1. овог правилника обављају инспектори на служби у Инспекцији и друга
лица која овласти главни инспектор Инспекције (у даљем тексту: главни
инспектор).
Инспектору се издаје
овлашћење, које важи уз војну легитимацију, односно личну карту.
Образац овлашћења за
инспекцијске послове прописан је у прилогу 1 овог правилника и чини његов
саставни део.
 
Члан
4.
Инспектори су дужни
да чувају тајне податке општенародне одбране које сазнају у вршењу
инспекцијских послова.
 
II.
ОРГАНИЗАЦИЈА ИНСПЕКЦИЈЕ
 
Члан
5.
Инспекција је
посебна организацијска јединица у саставу сектора за одбрамбене припреме
цивилних структура друштва Савезног секретаријата за народну одбрану (у даљем
тексту: сектор).
 
Члан
6.
Инспекцију чине
главни инспектор и инспектори, чији се састав, организација и систематизација
послова, одређује формацијом.
 
Члан
7.
Организација
Инспекције утврђује се према врсти, сложености и обиму задатака и послова,
њиховој међусобној повезаности и другим условима потребним за њихово извршење.
При утврђивању
унутрашње организације Инспекције и броја инспектора и других извршилаца
задатака и послова, води се рачуна да се обезбеди ефикасно и квалитетно
извршавање задатака и послова из делокруга инспекције и одговарајућа сарадња с
надлежним органима у републикама и аутономним покрајинама.
 
III.
РАД ИНСПЕКЦИЈЕ
 
1.
Тежиште рада
 
Члан
8.
Радом Инспекције
руководи главни инспектор.
 
Члан
9.
У спровођењу
савезних закона и других савезних прописа и планова и мера органа и
организација федерације, Инспекција обавља послове који се нарочито односе на:
1) остваривање
основа система општенародне одбране и основа и планова и припремних мера за
одбрану земље;
2) спровођење
смерница и других аката Председништва СФРЈ;
3) усклађивање
припрема за одбрану у друштвено-политичким заједницама са основама планова и
припремних мера за одбрану земље;
4) усклађивање
планова и мера друштвено-политичких заједница са плановима и мерама оружаних
снага;
5) организовање и
припремање производних и других капацитета за производњу предмета наоружања и
војне опреме;
6) припремање
система веза значајних за дејства оружаних снага, њихово усклађивање са
потребама оружаних снага, одређивање општег режима употребе и коришћења у рату,
у случају непосредне ратне опасности и у другим ванредним приликама;
7) организовање и
функционисање ратног режима пловидбе на мору и унутрашњим пловним путевима;
8) спровођење основа
система цивилне заштите, криптозаштите, осматрања и обавештавања и основа
система веза за потребе руковођења у друштвено-политичким заједницама;
9) спровођење основа
самозаштите у општенародној одбрани;
10) припремање
система веза, електронике, ваздушног и железничког саобраћаја,
електроенергетског система и других система значајних за општенародну одбрану и
безбедност земље;
11) спровођење мера
приправности и мобилизације;
12) обуку за
општенародну одбрану;
13) спровођење
захтева надлежних органа општенародне одбране у вези са заштитом од ратних
дејстава приликом израде планова просторног и урбанистичког уређења.
 
Члан
10.
У пословима из члана
9. овог правилника, Инспекција утврђује стање одбрамбених припрема и самозаштите
у одређеној друштвено-политичкој заједници и припремљеност самоуправних
организација и заједница и органа те друштвено-политичке заједнице за
функционисање у рату, у случају непосредне ратне опасности и у другим ванредним
приликама, при чему посебну пажњу посвећује:
1) програмској и
планској ангажованости на припремама за општенародну одбрану самоуправних
организација и заједница и њихових органа и органа друштвено-политичких
заједница;
2) усклађености и
остваривању планова одбране, планова развоја општенародне одбране и планова за
ванредне прилике самоуправних организација и заједница и друштвено-политичких
заједница са савезним законима и другим савезним прописима и плановима и мерама
органа и организација федерације;
3) достигнутом
степену подруштвљавања послова општенародне одбране.
 
2.
Врста инспекције
 
Члан
11.
Инспекција може бити
редовна, ванредна и повратна.
Инспекција из става
1. овог члана може бити најављена или ненајављена, а по обиму – потпуна или
делимична.
 
Члан
12.
Редовном инспекцијом
врше се инспекцијски послови предвиђени годишњим планом рада.
Редовна инспекција
је, по правилу, потпуна и врши се на свим нивоима организовања и руковођења
општенародном одбраном.
 
Члан
13.
Ванредна инспекција
обавља се ради остваривања или употпуњавања увида у стање одбрамбених припрема
у појединим самоуправним организацијама и заједницама или друштвено-политичким
заједницама и њиховим органима.
Ванредном
инспекцијом могу се обухватити и само поједина питања ради оцене припремљености
за општенародну одбрану.
Ванредна инспекција
се спроводи по посебном плану, на захтев Председништва СФРЈ, Савезног извршног
већа и савезног секретара за народну одбрану.
 
Члан
14.
Повратна инспекција
је мањег обима и обухвата оне самоуправне организације и заједнице, друштвено-политичке
заједнице и њихове органе код којих, при редовној или ванредној инспекцији није
утврђено задовољавајуће стање одбрамбених и самозаштитних припрема.
Повратна инспекција
спроводи се по посебном плану, ради контроле извршавања задатака постављених у
редовној или ванредној инспекцији.
Повратна инспекција
не може уследити пре истека рока од најмање три месеца после извршене редовне
или ванредне инспекције.
 
Члан
15.
Инспекција је, по
правилу, најављена.
Ради потпунијег
сагледавања одбрамбених и самозаштитних припрема појединих самоуправних
организација и заједница, друштвено-политичких и других друштвених организација
и друштвено-политичких заједница, инспекција може бити и ненајављена.
 
3.
Планирање инспекције
 
Члан
16.
У планирању својих
послова, Инспекција сарађује са заинтересованим савезним, републичким и
покрајинским органима ради међусобног усклађивања планова, тако да им,
најкасније до краја новембра текуће године за наредну годину, доставља предлог
годишњег плана рада.
 
Члан
17.
Инспекција израђује
годишњи план редовне инспекције за наредну годину и доставља га на одобрење
савезном секретару за народну одбрану, најкасније до краја децембра текуће
године.
 
Члан
18.
Годишњи план редовне
инспекције садржи: назив органа, односно организације у којој ће се вршити
инспекција; циљ; основне задатке и начин вршења инспекције; време инспекције;
врсте провера; састав Инспекције и трошкове органа Инспекције.
Извод из одобреног
годишњег плана Инспекције, по одлуци надлежног старешине, доставља се заинтересованим
савезним, републичким и покрајинским органима.
 
Члан
19.
У годишњем плану
редовне инспекције, по потреби, може се планирати и повратна инспекција.
 
Члан
20.
Ако није предвиђена
годишњим планом рада, за ванредну, односно повратну инспекцију израђује се
посебан план.
 
Члан
21. 
Годишњи план редовне
инспекције израђује се тако што се у свакој републици и покрајини инспекција
изврши сваке две до три године а у органима федерације – према потреби.
Редовна инспекција у
великим техничким системима значајним за општенародну одбрану и безбедност
земље (системи веза, електронике, ваздушног и железничког саобраћаја,
електроенергетски и други системи) може се, по потреби, вршити и у краћим
роковима.
На захтев
Председништва СФРЈ, Савезног извршног већа и савезног секретара за народну
одбрану, инспекција у свим друштвено-политичким заједницама може се планирати и
ван рокова прописаних одредбама ст. 1. и 2. овог члана.
 
Члан
22.
При планирању и
вршењу инспекцијских послова обухватају се територијалне целине одговарајућих
друштвено-политичких заједница, стратегијско-оперативни правци, могућна
војишта, зоне, као и производи и други велики системи, репродукционе целине и
поједине области привреде и друштвених делатности.
 
4.
Метод рада
 
Члан
23.
Стање одбрамбених и
самозаштитних припрема утврђује се: у разговору с надлежним руководиоцима и
радницима самоуправних организација и заједница и друштвено-политичких
заједница и другим лицима; прегледом: плана одбране, плана за ванредне прилике,
плана развоја општенародне одбране, планова обучавања за општенародну одбрану и
других докумената из области општенародне одбране; практичном провером
припремљености органа и организација и њихове оспособљености за рад у рату, у
случају непосредне ратне опасности и у другим ванредним приликама.
 
Члан
24.
У вршењу
инспекцијских послова обезбеђује се време неопходно за практичну проверу
појединих органа друштвено-политичке заједнице, одређеног броја самоуправних
организација и заједница, јединица везе руковођења друштвено-политичке
заједнице, штабова и јединица цивилне заштите и система осматрања и
обавештавања, ради остваривања увида у њихову припремљеност и оспособљеност за
рад у рату, у случају непосредне ратне опасности и у другим ванредним
приликама, према одговарајућим плановима одбране. У току практичне провере
посебно се проверава усклађеност планских решења између субјеката укључених у
практичну проверу и њихових планова са плановима оружаних снага.
На здруженим вежбама
и маневрима, у сарадњи са одговарајућим савезним, републичким и покрајинским
органима и организацијама, Инспекција планским распоредом инспектора обезбеђује
да се стекне што потпунији увид у функционисање свих чинилаца општенародне
одбране на одређеној територији.
Подаци добијени
практично провером користе се за израду извештаја и анализа Инспекције и других
савезних органа управе и савезних организација и одговарајућих органа у
републици и аутономној покрајини.
 
Члан
25.
Пре почетка
инспекције, инспектори се на одговарајући начин, од надлежних органа одговорних
за одбрамбене припреме у друштвено-политичким заједницама, информишу о стању
одбрамбених припрема на територији одређене друштвено-политичке заједнице у
којој се врши инспекција као и о другим питањима од интереса за рад Инспекције.
При том главни инспектор саопштава план и програм Инспекције, циљ и метод
Инспекције одбрамбених и самозаштитних припрема.
На исти начин
поступа се и при инспекцији у самоуправним организацијама и заједницама.
Пре отпочињања
инспекције, инспектори су дужни да лицу одговорном за одбрамбене припреме у
самоуправној организацији и заједници, односно надлежном органу
друштвено-политичке заједнице покажу овлашћење и војну легитимацију, односно
личну карту.
 
Члан
26.
Инспекција се врши
по следећим основним елементима:
1) нормативно
регулисање општенародне одбране и друштвене самозаштите;
2) активност на
спровођењу задатака и послова општенародне одбране и друштвене самозаштите,
међусобна усклађеност припрема и достигнути ниво организованости;
3) садржај, реалност
и разрађеност плана одбране;
4) план за ванредне
прилике;
5) план и програм
обучавања и оспособљавања за општенародну одбрану;
6) план развоја
општенародне одбране;
7) усклађеност
одбрамбених припрема са основама планова и припремних мера за одбрану земље;
8) усклађеност
одбрамбених припрема са плановима и мерама оружаних снага;
9) остваривање
друштвених договора и самоуправних споразума значајних за општенародну одбрану.
 
Члан
27.
Инспекција
одбрамбених припрема самоуправних организација и заједница и органа
друштвено-политичких заједница, који престају да раде, на оглас мобилизације,
врши се на основу плана одбране и у складу са актом надлежног органа
друштвено-политичке заједнице о престанку рада.
У сложеним
организацијама удруженог рада и у радним организацијама које имају основне
организације удруженог рада, поред одговарајућих елемената из члана 26. овог
правилника, посебно се контролише и оцењује степен координације, усмеравања и
израде дела плана одбране, који се односи на њихово функционисање у рату у
односу на радне, односно основне организације.
 
Члан
28.
У месним
заједницама, поред одговарајућих елемената из члана 26. овог правилника,
контролишу се и оцењују припреме за заштиту и спасавање становништва и
материјалних добара, усклађеност планова одбране и планова за ванредне прилике
са одговарајућим плановима на територији месне заједнице и обезбеђење
комуналним, здравственим и другим потребама становништва и оружаних снага за
рад у рату, у случају непосредне ратне опасности и у другим ванредним
приликама.
 
5.
Оцењивање
 
Члан
29.
Субјекти планирања
могу се наћи у рату у овим ситуацијама:
1) на територији
друштвено-политичке заједнице изложеној ударима из ваздуха и
субверзивно-диверзантским дејствима;
2) на територији
друштвено-политичке заједнице непосредно угроженој дејствима агресора са земље,
с мора и из ваздуха;
3) на територији
коју је агресор привремено запосео.
Зависно од ситуације
из става 1. овог члана, одбрамбене припреме се оцењују на следећи начин:
1) ако су одбрамбене
припреме такве да омогућују успешан прелазак на функцконисање у рату у
случајевима из става 1. тач. 1. до 3. овог члана, њихово стање се оцењује
оценом „врло добар”, у случајевима из тач. 1. и 2 – оценом „добар”, а у случају
из тачке 1 – оценом „задовољава”.
2) ако одбрамбене
припреме не омогућују прелазак на функционисање у рату ни у случају из става 1.
тачка 1. овог члана, њихово стање оцењује се оценом „не задовољава“.
Изузетно од одредаба
ст. 1. и 2. овог члана, одбрамбене припреме субјеката који престају са радом у
рату, оцењују се према разрађености и функционалности планских решења.
 
Члан
30.
План за ванредне
прилике оцењује се описно, оценом „заадовољава” или „не задовољава”.
План се оцењује
оценом „задовољава” кад су, по постојећим прописима, израђени сви предвиђени
документи, ако су по свом садржају и квалитету прихватљиви и обезбеђују
реализовање планираних задатака, мера и поступака.
Оценом „не
задовољава” оцењује се план којим нису испуњени услови из става 2. овог члана.
 
Члан
31.
Нормативно
регулисање припрема и елементи из члана 26. став 1. тач. 2. и 5. до 9. овог
правилника оцењују се у оквиру одбрамбених припрема, и то оцењивањем плана
одбране.
 
Члан
32.
Стање одбрамбених
припрема у друштвено-политичким зједницама оцењује се на основу просечне
бројчане оцене из планова одбране и практичне провере на вежбама контролисаних
субјеката, водећи рачуна о значају појединих органа, организација и заједница.
Ако је у
друштвено-политичкој заједници више од 20% прегледаних планова одбране оцењено
оценом „задовољава” и најмање 30% оценом „не задовољава”, стање одбрамбених
припрема оцењује се оценом „не задовољава”, без обзира на број планова оцењених
врло добром или добром оценом.
При давању коначне
оцене о стању одбрамбених припрема на територији контролисане
друштвено-политичке заједнице, посебно се води рачуна о организацијама
удруженог рада у привреди и друштвеним делатностима које су носиоци развоја и
од посебног значаја за народну одбрану те друштвено-политичке заједнице.
Ако је код
контролисаних субјеката у друштвено-политичкој заједници више до 40% планова за
ванредне прилике оцењено оценом „не задовољава”, стање самозаштитних припрема
оцењује се оценом „не задовољава“.
 
Члан
33.
Извршни орган
скупштине друштвено-политичке заједнице не може добити позитивну оцену ако је,
према одредбама чл. 29. и 30. овог правилника, 30% и више органа управе оцењено
оценом „не задовољава“ и најмање 20% оценом „задовољава”.
 
Члан
34.
Ако је у сложеним
организацијама удруженог рада и у радним организацијама које имају основне
организације удруженог рада више од 20% планова одбране оцењено оценом
„задовољава” и 30% и више оценом „не задовољава”, укупно стање одбрамбених
припрема оцењује се оценом „не задовољава”.
Стање самозаштитних
припрема код контролисаних субјеката планирања оцењује се оценом „задовољава”
ако је више од 60% планова за ванредне прилике оцењено оценом „задовољава”, а
оценом „не задовољава” – ако је 40% и више планова оцењено оценом „не
задовољава”.
Сходно одредби члана
32. став 3. овог правилника, одбрамбене припреме организација удруженог рада у
привреди и друштвеним делатностима, које у свом саставу имају организацијске
јединице или друге облике организовања од посебног значаја за општенародну
одбрану, оцењују се према стању припрема у тим организацијским јединицама.
 
Члан
35.
При давању коначне
оцене и закључка о стању одбрамбених и самозаштитних припрема контролисаних
самоуправних организација и заједница и органа друштвено-политичке заједнице,
посебна пажња поклања се елементима из члана 26. тач. 1. до 8. овог правилника,
који су одлучујући за давање коначне оцене. Ако у самоуправној организацији или
заједници план производње, односно вршења услуга у рату није позитивно оцењен,
план одбране се оцењује оценом „не задовољава“.
 
Члан
36.
О утврђеном стању
одбрамбених припрема приликом контроле у самоуправним организацијама и
заједницама и органима друштвено-политичких заједница, инспектори састављају
записник, а оцену стања саопштавају руководиоцу одбрамбених припрема.
Закључну оцену о
стању одбрамбених припрема у друштвено-политичкој заједници даје главни
инспектор Инспекције на заједничкој седници са надлежним органима за
општенародну одбрану одговарајуће друштвено-политичке заједнице.
По један примерак
записника о стању одбрамбених припрема у самоуправним организацијама и
заједницама и органу друштвено-политичке заједнице Инспекција даје на коришћење
организацији, односно органу код кога је вршена инспекција, надлежном
општинском, републичком и покрајинском органу, а по потреби – и надлежним
савезним органима и савезним организацијама. Један примерак записника задржава
Инспекција.
 
Члан
37.
Записник инспектора
о стању одбрамбених припрема, начелно, садржи:
1) назив органа или
организација у којој је извршена инспекција;
2) основ за вршење
инспекције;
3) имена лица која
су присуствовала инспекцији;
4) нормативно
регулисање одбрамбених и самозаштитних припрема;
5) активност на
спровођењу задатака и послова општенародне одбране и друштвене самозаштите,
међусобну усклађеност припрема и ниво организованости;
6) квалитет и
реалност израђених докумената плана одбране и плана за ванредне прилике;
7) квалитет плана
обуке и степен обучености и оспособљености субјеката;
8) квалитет и
реалност средњорочног и развојног плана општенародне одбране и њихово
реализовање;
9) закључак са
кратком констатацијом о стању одбрамбеног и самозаштитног организовања,
припремању и оспособљености за рад у рату, у случају непосредне ратне опасности
и у ванредним приликама и о коначној писменој оцени;
10) налоге о давању
задатака за отклањање и решавање уочених недостатака и проблема;
11) предлог мера, по
потреби;
12) поуку о
приговору на записник.
Записник потписује
инспектор који је извршио инспекцију и руководилац одбрамбених припрема
контролисаног субјекта.
По завршеној
инспекцији одбрамбених припрема у републици или покрајини, односно савезним
органима, инспектори састављају извештај о стању одбрамбених припрема у
делатностима у којима су вршили инспекцију. Овај извештај се ради на основу
записника инспектора о стању одбрамбених припрема код контролисаних субјеката.
Инспектори у извештају оцењују стање одбрамбених припрема у одређеној
привредној или друштвеној делатности, односно у органима и организацијама
друштвено-политичких заједница и дају закључак са предлогом мера.
 
Члан
38.
На основу извештаја
инспектора о стању одбрамбених припрема у појединим привредним и друштвеним
делатностима, односно органима и организацијама друштвено-политичке заједнице,
Инспекција израђује извештај о стању одбрамбених припрема, који садржи: стање
одбрамбених припрема, закључке са предлогом мера, а по потреби, и друго.
Извештај Инспекције
о стању одбрамбених припрема у републици или покрајини доставља се Скупштини
СФРЈ, Савезном извршном већу, председништву републике, односно покрајине,
председништву ЦК СК републике, односно председништву покрајинског комитета СК,
извршном већу скупштине републике, односно покрајине, савезном секретару за
народну одбрану и сектору за одбрамбене припреме цивилних структура друштва.
Извештај о стању одбрамбених и самозаштитних припрема у аутономним покрајинама
доставља се и Извршном већу Скупштине СР Србије.
Извештај инспекције
о стању одбрамбених и самозаштитних припрема савезних органа и организација
доставља се: Скупштини СФРЈ, Савезном извршном већу и савезном секретару за
народну одбрану, а, по потреби, и другим заинтересованим секторима и управама
Савезног секретаријата за народну одбрану.
Извештај из става 1.
овог члана доставља се најкасније 30 дана по завршеној инспекцији.
Поред извештаја из
става 1. овог члана, Инспекција израђује и годишњи извештај о стању одбрамбених
и самозаштитних припрема у републикама, покрајинама и савезним органима и
организацијама, у којима је у протеклој години извршена иснпекција. У овом
извештају се, поред уводног дела, дају: општа запажања о достигнутом степену
одбрамбених и самозаштитних припрема у земљи, оцена припрема, закључци са
предлозима мера ради унапређења припрема и отклањања уочених недостатака.
Годишњи извештај Инспекција доставља Савезном извршном већу, савезном секретару
за народну одбрану и сектору.
 
6.
Правна средства
 
Члан
39.
Стручну помоћ, у
смислу одредбе члана 83. став 1. тачка 4. Закона о општенародној одбрани,
органима и организацијама чије припреме контролишу инспектори пружају у току
вршења инспекцијских послова, непосредним указивањем на појаве које су уочили и
мере за њихово отклањање. По потреби, предложене мере могу се навести и у
записнику из члана 37. овог правилника.
У пружању стручне
помоћи, у складу са одредбама става 1. овог члана, инспектори не могу вршити
послове и задатке који нису спојиви са њиховом функцијом.
 
Члан
40.
Ако инспектор при
вршењу инспекцијских послова утврди да има основа за покретање прекршајног
поступка, поднеће пријаву органу надлежном за вођење тог поступка.
Ако инспектор утврди
да постоје основане сумње да је учињено кривично дело, поднеће кривичну пријаву
надлежном тужиоцу.
Подаци о пријави
поднетој због прекршаја, односно кривичног дела уносе се у записник из члана
37. овог правилника.
 
Члан
41.
На записник
Инспекције из члана 37. овог правилника може се ставити приговор у року од 15 дана
од дана пријема записника.
Приговор из става 1.
овог члана подноси се помоћнику заменика савезног секретара за народну одбрану
за одбрамбене припреме цивилних структура друштва (у даљем тексту: помоћник).
Помоћник је дужан да
приговор размотри у року од 30 дана од дана његовог пријема. Ако помоћник
утврди да је приговор основан , може наредити да се записник усклади са
стварним стањем или да се изврши поновна инспекција. Поновну инспекцију не може
вршити инспектор на чији је записник уложен приговор.
Налаз и оцена
поновљене инспекције, односно помоћника су коначни.
 
Члан
42.
Приговор на извештај
Инспекције о стању одбрамбених и самозаштитних припрема у савезним органима и
организацијама, републикама и покрајинама може се поднети у року од 15 дана од
дана пријема извештаја.
О приговору на налаз
и оцену у извештају Инспекције, којим стање одбрамбених припрема
друштвено-политичкој заједници није оцењено као задовољавајуће, одлучује
савезни секретар за народну одбрану, у року од 30 дана од дана пријема приговора.
 
IV.
САРАДЊА ИНСПЕКЦИЈЕ СА ОСТАЛИМ ОРГАНИМА И ОРГАНИЗАЦИЈАМА
 
Члан
43.
Инспекција
непосредно сарађује са савезним органима управе и савезним организацијама у
остваривању инспекцијских послова у области општенародне одбране из делокруга
тих органа и организација.
Сарадња из става 1.
овог члана остварује се: међусобним усклађивањем планова инспекцијских послова
из области општенародне одбране, укључивањем радника тих органа и организација
у састав Инспекције ради заједничког вршења инспекцијских послова и праћењем
остваривања инспекцијских послова из надлежности органа федерације.
 
Члан
44.
У вршењу послова из
свог делокруга Инспекција сарађује са републичким и покрајинским органима
управе који обављају инспекцијске послове у области општенародне одбране.
Сарадња из става 1.
овог члана остварује се достављањем годишњих и других планова Инспекције
надлежним републичким и покрајинским органима, ради усклађивања инспекцијских
послова у одговарајућим друштвено-политичким заједницама и разматрањем питања
од заједничког интереса и питања од значаја за инспекцијске послове у области
општенародне одбране.
Инспекција може, по
потреби, ради усклађивања својих планова за вршење инспекцијских послова са
плановима инспекције у републикама и покрајинама, затражити на увид планове тих
инспекција, односно извештај о планираним инспекцијским пословима.
У остваривању
сарадње у смислу става 1. овог члана, извршење појединих инспекцијских послова
(повратна инспекција и слично), по претходном договору, може се поверити
одговарајућој инспекцији надлежног органа друштвено-политичке заједнице.
 
Члан
45.
У сарадњи са
одговарајућим савезним органима управе и савезним организацијама и надлежним
органима у републикама и покрајинама, Инспекција прати предузимање мера на
остваривању њених предлога из извештаја за поједине републике, покрајине и
савезне органе и организације, односно из годишњег извештаја о стању
одбрамбених припрема у контролисаним савезним органима, односно органима у
републикама и покрајинама.
 
Члан
46.
Инспекција сарађује
са секторима и управама Савезног секретаријата за народну одбрану, са управама
Генералштаба и Инспекцијом оружаних снага.
 
Члан
47.
У вршењу
инспекцијских послова инспектори сарађују са надлежним органима самоуправних
организација и заједница, односно друштвено-политичких заједница и другим
заинтересованим органима у друштвено-политичким заједницама и са надлежним
командама и штабовима оружаних снага.
 
Члан
48.
Ради разматрања
важних питања вршења инспекцијских послова, могу се, по потреби, организовати шири
заједнички састанци и саветовања Инспекције са заинтересованим субјектима.
 
V.
ЗАВРШНЕ ОДРЕДБЕ
 
Члан
49.
Даном ступања на
снагу овог правилника престају да важе одредбе члана 1. став 1, члан 4. ст. 1.
до 9, чл. 11. до 15, чл. 22. до 27. чл. 29. до 42. и чл. 46. и 47. Правилника о
надлежности и раду Главне инспекције народне одбране Савезног секретаријата за
народну одбрану („Службени војни лист”, бр. 23/76).
 
Члан
50.
Овај правилник ступа
на снагу осмог дана од дана објављивања у „Службеном листу СФРЈ”.
 
 
Бр. 45-3
19. јуна 1987.
године
Београд

Савезни секретар за
народну одбрану,
адмирал флоте,

Бранко Мамула, с. р.