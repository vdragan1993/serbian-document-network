На основу члана 2. став 8. члана 154. став 3. и члана 166. став 8. Закона о безбедности саобраћаја на путевима („Службени гласник РС”, бр. 41/09, 53/10, 101/11, 32/13 - УС и 55/14), 
Министар грађевинарства, саобраћаја и инфраструктуре доноси 
 
ПРАВИЛНИК
о начину регулисања саобраћаја на путевима у зони радова 
"Службени 
				гласник РС", број 134 од 11. децембра 2014.
 
I. УВОДНЕ ОДРЕДБЕ
Члан 1.
Овим правилником прописује се начин вршења непосредног регулисања саобраћаја на путевима на делу на коме се изводе радови, начин извођења радова на путу, изглед и начин давања знакова које дају одређена лица.
Члан 2.
Под начином извођења радова на путу у смислу овог правилника подразумева се техничко регулисање саобраћаја на делу пута на коме се изводе радови.
Под начином вршења непосредног регулисања саобраћаја на путевима на делу на коме се изводе радови и начин давања знакова које дају одређена лица, у смислу овог правилника подразумева се техничко регулисање саобраћаја које обављају најмање два, за то одређена радника извођача радова, односно управљача пута.
Део пута на коме се изводе радови (у даљем тексту: зона радова) у смислу овог правилника подразумева се зона радова на путу која се утврђује посебним техничким регулисањем саобраћаја.
Члан 3.
Саобраћајна сигнализација у зони радова се поставља у складу са важећим прописима о саобраћајној сигнализацији.
Техничко регулисање саобраћаја у зони радова се врши према утврђеном режиму саобраћаја, дефинисаним саобраћајним пројектом, одобреним од стране органа надлежног за послове саобраћаја. 
Члан 4.
Зона радова je део пута на којем је утврђен посебан режим саобраћаја у току извођења радова на путу. Зона радова почиње од првог саобраћајног знака привремене саобраћајне сигнализације на путу у зони упозорења и завршава се последњим саобраћајним знаком привремене саобраћајне сигнализације на крају завршне зоне. Зона радова садржи: зону упозорења и подручје сужења. Подручје сужења садржи: прелазну зону, зону активности и завршну зону. Прелазна зона садржи: област почетног сужења, област смиривања и област завршног сужења коловоза. Зона активности садржи: заштитну зону и градилиште. 
Зона упозорења представља део пута на којем се учесници у саобраћају информишу о наилазећој зони радова на путу и прилагођавају своје понашање новонасталој ситуацији.
Прелазна зона представља део пута на којем се учесници у саобраћају преусмеравају са своје путање кретања и даље воде кроз области које чине ову зону (област почетног сужења коловоза, област смиривања саобраћаја и област завршног сужења коловоза).
Заштитна зона је бочни и уздужни део пута на којем се саобраћајни ток возила одваја од градилишта, омогућава заустављање возила које је изгубило контролу, заштиту радника од возила и заштиту учесникa у саобраћају од радника и машина. 
Градилиште је део пута, односно путног појаса, у којем се обављају грађевински радови, складишти алат, ископани материјал и опрема, као и простор који је потребан за кретање током обављања посла. 
Завршна зона је део пута на којем се саобраћај враћа на првобитну путању. 
Изглед зоне радова (у општем смислу) дат је у Прилогу 1. који је одштампан уз овај правилник и чини његов саставни део. 
II. КРИТЕРИЈУМИ ЗА ЗОНЕ РАДОВА
Члан 5.
Изглед зоне радова се одређује према критеријумима: 
1) тип пута (аутопут, јавни пут ван насеља и јавни пут у насељу);
2) временска дужина трајања и мобилност радова на путу;
3) режим саобраћаја и место извођења радова на путу; 
4) дужина зоне радова. 
Члан 6.
Временска дужина трајања и мобилност радова на путу може бити: 
1) дуготрајна (радови на путу који трају дуже од 24 часа);
2) краткотрајна стационарна (радови на путу који остају на локацији на којој се изводе радови до 24 часа и изводе се у условима дневне видљивости); 
3) краткотрајна покретна (радови на путу који се померају у смеру вожње по фазама);
4) покретна (радови на путу са возилима у сталном покрету на путу).
Члан 7.
Режим саобраћаја и место извођења радова на путу може бити:
1) сужење саобраћајне траке без смањења броја трака;
2) затварање саобраћајне траке са смањењем броја трака;
3) преусмеравање саобраћаја са једног пута на други пут (обилазак);
4) преусмеравање саобраћаја на супротну коловозну траку;
5) наизменично пропуштање саобраћаја када се једна саобраћајна трака користи за оба смера кретања возила;
6) радови на раскрсници;
7) радови на банкини и у путном појасу;
8) радови на разделном острву;
9) радови на пешачким и бициклистичким стазама;
10) радови на преласку пута преко железничке пруге.
Члан 8.
Дужина зоне радова може бити: 
1) кратка (до 50 метара);
2) средња (од 50–300 метара);
3) дуга (већа од 300 метара).
Члан 9.
Највеће дозвољене брзине возила, у подручју сужења зависе од ширине саобраћајних трака.
Минимална ширина саобраћајне траке у подручју сужења износи 2,5 метара. 
У случају да се не може обезбедити минимална ширина саобраћајне траке за вођење саобраћаја у подручју сужења, користи се зауставна трака на коловозу или се обезбеђује проширење коловоза на простору: банкине, тротоара, бициклистичке стазе и сл. 
Минимална ширина саобраћајне траке у подручју сужења дата је у Прилогу 2. који је одштампан уз овај правилник и чини његов саставни део.
Највећа дозвољена брзина у зависности од ширине саобраћајне траке у подручју сужења дата је у Прилогу 2. 
III. НАЧИНИ РЕГУЛИСАЊА САОБРАЋАЈА У ЗОНИ РАДОВА
Члан 10.
На почетку зоне радова поставља се саобраћајни знак I-19 „радови на путу” у смеру вожње на који се односи. На саобраћајни знак I-19 „радови на путу” који је први у низу може се поставити трепћуће светло, а обавезно на аутопуту. 
На крају зоне радова поставља се саобраћајни знак III-17 „престанак свих забрана” у смеру вожње на који се односи, на растојању до 50 m од краја завршне зоне.
Саобраћајна сигнализација се уклања са пута на начин да се прво уклони знак III-17 „престанак свих забрана” и затим редом знакови у смеру супротном од смера одвијања саобраћаја до саобраћајног знака I-19 „радови на путу” на почетку зоне радова.
Саобраћајна сигнализација у зони радова се уклања у целости са пута одмах по обављеним радовима, а најкасније у року од 24 часа по завршетку радова и успоставља се првобитни режим саобраћаја.
Место на путу на којем се поставља први саобраћајни знак I-19 „радови на путу” зависи од дужине, прегледности и видљивости зоне упозорења.
Растојање од места постављања првог знака I-19 „радови на путу” до подручја сужења износи: 
1) 1200 m на аутопуту са највећом дозвољеном брзином возила од 120 km/h са понављањем знака на 800 m и 400 m; 
2) 400 m на осталим јавним путевима са највећом дозвољеном брзином возила од 80 km/h (по потреби поновити знак);
3) најмање 50 m за саобраћајнице у насељу. 
Члан 11.
Регулисање саобраћаја у зони радова врши се:
1) саобраћајним знаковима;
2) ручно; 
3) семафором. 
Избор начина регулисања саобраћаја у зони радова зависи од:
1) положаја места извођења радова на путу; 
2) дужине подручја сужења; 
3) прегледности зоне упозорења и подручја сужења;
4) саобраћајног оптерећења.
Регулисање саобраћаја саобраћајним знаковима у зони радова
Члан 12. 
Регулисање саобраћаја знаком III-1 „првенство пролаза у односу на возила из супротног смера” и знаком II-33 „првенство пролаза за возила из супротног смера” врши се наизменичним пропуштањем саобраћаја, ако је: 
1) саобраћајно оптерећење у оба смера у подручју сужења мање од 500 voz/h;
2) дужина подручја сужења мања од 80 m; 
3) обезбеђена међусобна уочљивост возача возила једног и другог смера кретања.
Ручно регулисање саобраћаја у зони радова 
Члан 13.
Ручно регулисање саобраћаја у зони радова се врши од стране најмање два, за то одређена радника извођача радова, на начин лицем окренутим ка смеру кретања возила којима даје знак заставицом. 
Регулисање саобраћаја из става 1. врши се заставицама црвене и зелене боје димензија најмање 40 cm х 40 cm, које имају следеће значење:
1) подигнута зелена заставица – слободан пролаз за возила из смера где је та заставица подигнута,
2) подигнута црвена заставица – забрањен пролаз за возила из смера где је та заставица подигнута. 
Место радника на путу који врше ручно регулисање је 20 метара пре почетка подручја сужења за сваки смер кретања возила.
У случају када се радници који регулишу саобраћај не виде међусобно, користи се радио веза за њихову комуникацију.
Ручно регулисање саобраћаја у зони радова се обавља у условима добре видљивости и не обавља се у ноћним условима. 
Начин давања знакова радника приликом обављања ручног регулисања саобраћаја у зони радова дат је у Прилогу 3. који је одштампан уз овај правилник и чини његов саставни део. 
Регулисање саобраћаја семафором у зони радова
Члан 14.
Саобраћај у зони радова се регулише семафором када:
1) није могуће успоставити двосмеран саобраћај;
2) није могуће регулисати саобраћај уступањем првенства пролаза;
3) су радови на путу дуготрајни, подручје сужења до 600 метара, саобраћајна оптерећења већа од 500 (voz/h) у току дана и даљина прегледности мања од дужине подручја сужења.
Начин регулисања саобраћаја семафором у зони радова дат је у Прилогу 4. који је одштампан уз овај правилник и чини његов саставни део. 
Члан 15.
Ако се саобраћај у зони радова не може регулисати ни једним од претходно наведених начина, врши се потпуно затварање пута и преусмеравање саобраћаја на други пут.
IV. САОБРАЋАЈНА СИГНАЛИЗАЦИЈА У ЗОНИ РАДОВА
Члан 16.
Саобраћајна сигнализација чије значење није у складу са условима саобраћаја у зони радова се адекватно уклања или прекрива одговарајућом нерефлектујућом траком.
У зони радова сваку измену режима привремене саобраћајне сигнализације у току извођења радова на путу, прати додатно одобрење издато од стране надлежног органа за послове саобраћаја. 
Саобраћајна сигнализација у зони радова се изводи на путу на начин да је у исправном стању све време док трају радови. 
Саобраћајна опрема се изводи на путу након што се изведе остала саобраћајна сигнализација.
Постављање саобраћајне сигнализације се врши у смеру кретања возила.
Саобраћајна сигнализација на путу се изводи на начин тако да се прво поставља знак I-19 „радови на путу” којим се дефинише почетак зоне радова, а затим редом у смеру одвијања саобраћаја до последњег знака на крају зоне радова III-17 „престанак свих забрана”. 
Саобраћајна сигнализација се уклања са пута на начин да се прво уклони знак III-17 „престанак свих забрана” и затим редом у смеру супротном од смера одвијања саобраћаја до саобраћајног знака I-19 „радови на путу” на почетку зоне радова. 
На аутопутевима, мотопутевима и на саобраћајницама у насељу са две и више саобраћајних трака по смеру, саобраћајни знакови у зони радова се постављају са обе стране коловоза.
Начин означавања пута привременим ознакама у зони радова
Члан 17.
Привремене ознаке на путу у зони радова се обележавају у случају дуготрајних радова на путу. 
Привремене ознаке на путу у зони радова су жуте боје и постављају се у спрези са одговарајућом осталом привременом саобраћајном сигнализацијом. 
Постојећим ознакама на путу у зони радова се поништава важност, чије значење није у складу са привременим режимом саобраћаја.
Поништавање важности постојећих ознака на путу врши се уклањањем, прецртавањем или прекривањем апликативним тракама жуте боје на начин дефинисан правилима постављања ознака на путу.
Привремене ознаке се изводе на путу у зони радова на начин да омогуће јасно уочавање измењене путање кретања возила (сужење коловоза, наизменично пропуштање саобраћаја, преусмеравање и сл.) у свим временским условима.
Уклањање привремених ознака на путу у зони радова врши се на начин да се пут не оштети и да не остану трагови привремене саобраћајне сигнализације на путу.
Уколико се на некој деоници пута у зони радова истовремено појаве жуте и беле ознаке на коловозу, жуте ознаке поништавају важење белих ознака.
Када се регулисање саобраћаја врши семафорима у зони радова употребљавају се привремене зауставне линије.
Начин постављања семафора у зони радова
Члан 18.
Семафори у зони радова се постављају на оба прилаза, пре почетка подручја сужења на коме се врши наизменично пропуштање возила, са десне стране саобраћајне траке која се користи за саобраћај гледано из смера вожње на који се светлосни знак односи. 
Управљање радом семафора за наизменично пропуштање саобраћаја у зони радова на путу врши се аутоматски, или ручно посредством управљачког уређаја.
Аутоматско управљање радом семафора одвија се по плану темпирања. 
Семафори у зони радова за оба смера кретања су међусобно повезани.
Систем семафорске сигнализације у зони радова ради на начин да надзире рад црвених светала и онемогућава да због квара истог учесници у саобраћају из супротних смерова буду у конфликту. 
Семафори у зони радова се постављају на следећи начин: 
1) на растојању од 0 m до 10 m пре почетка подручја сужења за смер преусмеравања;
2) на растојању од 20 m до 30 m пре почетка подручја сужења за супротан смер кретања возила.
Начин постављања саобраћајне опреме пута у зони радова
Члан 19.
Саобраћајну опрему пута у зони радова чине: 
1) чеона запрека;
2) хоризонтална запрека; 
3) вертикална запрека;
4) запречна трака;
5) заштитна ограда;
6) растегљива ограда;
7) сигнална табла;
8) саобраћајни чуњ;
9) монтажни ивичњак;
10) универзално постоље;
11) маркер;
12) делинеатор;
13) трепћуће светло;
14) заставице за ручно регулисање саобраћаја;
15) трака за поништавање важности саобраћајних знакова;
16) апликативна трака за обележавање привремених ознака на путу.
Члан 20.
Чеона запрека се користи за ограђивање почетка или краја градилишта и поставља се управно на осу пута на местима где се јавља сужење пута, или врши наизменично пропуштање саобраћаја на почетку и на крају зоне радова. Употреба чеоне запреке се не препоручује на аутопуту. На чеону запреку се поставља минимално три трепћућа светла и њихов распоред постављења мора бити симетричан.
Хоризонтална запрека се користи за ограђивање градилишта са бочне стране у зони радова и на местима где се врши потпуно затварање саобраћаја. 
Хоризонталне запреке служе и за ограђивање градилишта поред коловоза, тротоара бициклистичких стаза и комбинованих пешачко/бициклистичких стаза. 
На чеону и хоризнталну запреку се може поставити највише два саобраћајна знака.
Вертикална запрека се користи за скретање саобраћаја, поделу смерова кретања и означавање бочне ивице градилишта и поставља се на начин да учесници у саобраћају све време сагледавају површину лица запреке. Могу бити једностране и двостране. На вертикалну запреку може се поставити само један саобраћајни знак. Пречник круга износи 40 cm када се саобраћајни знаци: (II-45) ,,обавезно обилажење са десне стране”, (II-45.1) ,,обавезно обилажење са леве стране” и (II-45.3) ,,обилажење са обе стране” постављају на вертикалну запреку. 
Међусобно удаљење између вертикалних запрека у зони радова износи у насељу до 10 m и ван насеља до 25 m. 
Вођење саобраћаја помоћу вертикалних запрека на коловозу у прелазној и завршној зони градилишта изводи се са минимално 5 вертикалних запрека.
У ноћним условима, или у условима смањене видљивости на вертикалним запрекама унутар подручја сужења постављају се трепћућа светла. На вертикалним запрекама унутар зоне активности трепћућа светла се не морају постављати на свакој запреци. 
Начин постављања запрека у односу на ивицу градилишта и саобраћајну траку у зони радова дат је у Прилогу 5. који је одштампан уз овај правилник и чини његов саставни део. 
Начин постављања вертикалних запрека у зависности од смера кретања возила у зони радова дат је у Прилогу 5. 
Површине намењене за кретање пешака у зони радова обезбеђују се постављањем запрека на начин да се пешацима омогући безбедно кретање.
Сигнална табла за означавање радова на путу поставља се на задњи део моторних возила или приколице и користи се за означавање радова на путу. Димензије сигналних табле износе: 3600 mm х 2200 mm за радове на мотопутевима и аутопутевима и 2500 mm х 1700 mm за радове на осталим путевима. Уколико се сигнална табла изводи са знаковима са промењивим садржајем, ови знакови морају бити изведени према стандарду SRPS EN 12966. 
Саобраћајни чуњ се користи за обележавање зоне радова код краткотрајних радова, тако да се чуњ висине 50 cm поставља на свим путевима, а да се чуњ висине 75 cm поставља на аутопуту. На врх саобраћајног чуња може се поставити трепћуће светло због боље уочљивости. 
Монтажни ивичњак се користи за означавање површине коловоза која је намењена за кретање возила у зонама радова, или за раздвајање саобраћајних токова супротног смера. На монтажни ивичњак се могу поставити и делинеатори.
Универзална постоља се користе у зонама радова и служе за постављање: носача саобраћајних знакова, чеоних, хоризонталних и вертикалних запрека и сл.
Маркери се користе на деоницама пута где је смањена видљивост, за кретања возила у истом смеру са смањењем броја трака за тај смер или преусмеравање кретања возила на коловоз у супротном смеру. 
Делинеатори се користе у зонама радова на путу за визуелно вођење саобраћајних токова и за раздвајање саобраћајних трака намењених за кретање возила из супротног смера или вођење саобраћајних токова у случајевима скретања саобраћаја. Делинеатори могу бити једнострани и двострани и постављају се на монтажни ивичњак или самостално на постољу.
Трепћућа светла су светлосни саобраћајни знакови за означавање радова на путу и постављају се самостално или са саобраћајном опремом пута. Разврставају се по типовима у зависности од њихових својстава, места и начина примене и могу бити са трепћућим или континуалним радом. У зони радова се могу користити трепћућа светла типа: ТС-1, ТС-2, ТС-3, ТС-4, ТС-5, ТС-6, ТС-7, ТС-8, ТС-9. 
Врста и начин примене трепћућих светала дат је у Прилогу 6. који је одштампан и чини његов саставни део.
Начин регулисања саобраћаја на аутопутевима
Члан 21.
Приликом извођења радова на аутопуту у случају преусмеравања саобраћаја са једног коловоза на други коловоз супротног смера кретања возила, врши се на начин да се возила усмеравају прво из претицајне траке у возну траку, а затим на коловоз супротног смера кретања. У том случају прво се поставља опрема пута и регулише саобраћај за двосмерни режим кретања у коловозној траци на коју се усмерава саобраћај, а затим у коловозној траци из које се саобраћај преусмерава, односно где се изводе радови. 
У зони радова на аутопуту на почетку заштитне зоне, поставља се сигнална табла за означавање радова на путу. Испред сигналне табле може се поставити раздвајајућа ограда у односу на смер кретања возила. 
Дуж градилишта у бочном заштитном подручју иза вертикалних запрека, може се подужно поставити заштитна ограда. 
У зони радова на аутопуту на местима где је то могуће, потребно је обезбедити две саобраћајне траке на успону за исти смер кретања возила. 
V. ЗАВРШНА ОДРЕДБА
Члан 22.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00077/2014-22
У Београду, 24. новембра 2014. године
Министар,
проф. др Зорана Михајловић, с.р.
 
 
Прилог 1. -
				Изглед зоне радова 
				(у општем смислу)
Прилог 2. - 
Највећа дозвољена 
				брзина у зависности од ширине саобраћајне траке у подручју 
				сужења 
Прилог 3. -
				Начин давања 
				знакова радника приликом обављања ручног регулисања саобраћаја у 
				зони радова
Прилог 4. - 
				Начин регулисања саобраћаја семафором у зони радова
Прилог 5. - 
				Начин постављања запрека у односу на ивицу градилишта и 
				саобраћајну траку у зони радова
Прилог 6. - 
				Врста и начин примене трепћућих светала