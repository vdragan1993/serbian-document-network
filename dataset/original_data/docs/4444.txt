Редакцијски пречишћен текст
 
 
На основу члана 92. ст. 4. и 5. и члана 105. ст. 4. и 5. Закона о осигурању („Службени гласник РС”, број 139/14) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12 и 14/15),
Извршни одбор Народне банке Србије доноси
ОДЛУКУ
о стицању звања и усавршавању овлашћених посредника и овлашћених заступника у осигурању
"Службени гласник РС", бр. 38 од 29. априла 2015, 11 
	од 17. фебруара 2017.
Уводна одредба
1. Овом одлуком прописују се стручне квалификације и искуство који су потребни за стицање звања овлашћеног посредника и овлашћеног заступника у осигурању, садржина програма и начин полагања стручног испита за стицање тих звања, начин доказивања испуњености услова за стицање тих звања, као и начин усавршавања овлашћених посредника и овлашћених заступника у осигурању.
Стручне квалификације и искуство
2. Овлашћени посредник у осигурању (у даљем тексту: овлашћени посредник) мора имати следеће стручне квалификације и искуство:
1) високу стручну спрему;
2) најмање једну годину радног искуства у лицу које пружа финансијске услуге, стеченог у земљи или иностранству;
3) завршен програм обавезне обуке, у складу са овом одлуком.
Брисан је ранији став 2. (види тачку 1. 
	Одлуке - 11/2017-22)
3. Овлашћени заступник у осигурању (у даљем тексту: овлашћени заступник) мора имати следеће стручне квалификације и искуство:
1) најмање средњу стручну спрему;
2) најмање шест месеци радног искуства, 
	стеченог у земљи или иностранству, у лицу које пружа финансијске услуге или 
	које се бави другим привредним делатностима, односно сродним пословима у 
	складу са посебним законима;
3) завршен програм обавезне обуке, у складу са овом одлуком.
Брисан је ранији став 2. (види тачку 2. 
	Одлуке - 11/2017-22)
*Службени гласник РС, број 11/2017
Садржина програма стручног испита и начин полагања стручног испита 
	
4. Програм за полагање стручног испита за стицање звања овлашћеног посредника, односно овлашћеног заступника у осигурању (у даљем тексту: Програм) обухвата следеће области:
1) основе осигурања;
2) посредовање у осигурању (за стицање звања овлашћеног посредника); 
3) заступање у осигурању (за стицање звања овлашћеног заступника);
4) уговор о осигурању;
5) пословну праксу и етику у осигурању.
Програм је дат у Прилогу 1, који је одштампан уз ову одлуку и њен је саставни део.
5. Пре полагања стручног испита за стицање 
	звања овлашћеног посредника или за стицање звања овлашћеног заступника (у 
	даљем тексту: стручни испит), кандидати за полагање стручног испита дужни су 
	да се обучавају код пословно-стручне, односно професионалне организације 
	која поседује одговарајуће техничке, кадровске и организационе капацитете 
	који обезбеђују квалитет обуке, у складу с Програмом, и с којом Народна 
	банка Србије закључи споразум.
Народна банка Србије на својој интернет страни објављује информацију о томе која организација врши обуку за полагање стручног испита, као и о висини накнаде за пружање услуге те обуке.
*Службени гласник РС, број 11/2017
 
6. Стручни испит полаже се пред Комисијом за полагање стручног испита за стицање звања овлашћеног посредника и овлашћеног заступника у осигурању (у даљем тексту: Комисија).
Комисију образује гувернер на период од две године.
Комисија има четири члана, од којих је један председник. Један члан Комисије је из редова истакнутих стручњака из области осигурања, и то је по правилу предавач из организације из тачке 5. став 1. ове одлуке, а једног члана предлаже министар надлежан за послове финансија.
Комисија има секретара. 
7. Комисија утврђује листу питања за полагање стручног испита, датум, време и место одржавања тог испита и рок за пријаву кандидата за његово полагање, а саставља и записник о спроведеном стручном испиту.
Комисија доноси пословник о свом раду.
8. Стручни испит организује се два пута годишње, и то у мају и децембру, с тим да, по потреби, може бити организован и у ванредном року.
Датум, време и место одржавања стручног испита и рок за пријаву кандидата за његово полагање објављују се на интернет страни Народне банке Србије најмање 30 дана пре одржавања стручног испита.
Образац пријаве за стручни испит објављује се на интернет страни Народне банке Србије.
9. Кандидат који има завршену обуку за полагање стручног испита у складу са овом одлуком може приступити полагању тог испита aко испуњава услове прописане законом и овом одлуком. 
	
Кандидат Народној банци Србије уз пријаву за полагање стручног испита доставља следећу документацију:
1) доказ о завршеној школи, односно факултету;
2) доказ о радном искуству из тачке 2. одредба под 2), односно из тачке 3. одредба под 2) ове одлуке;
3) потврду надлежног органа да му правноснажном судском одлуком није изречена заштитна мера забране обављања делатности која га чини неподобним за обављање послова посредовања у осигурању, односно заступања у осигурању;
4) доказ о завршеној обуци за полагање стручног испита у складу са овом одлуком.
Ако је завршио школу, односно факултет у иностранству, кандидат подноси и доказ о нострификацији исправе о завршеној школи, односно факултету од надлежног органа у Републици Србији, у складу са законом којим се уређује средње, више или високо образовање, 
	односно доказ да је започет поступак нострификације те исправе код надлежног 
	државног органа.
Комисија од кандидата може захтевати достављање и других података и документације. 
	
Лице које није положило испит, уз сваку следећу пријаву за полагање стручног испита дужно је да достави само потврду из става 2. одредба под 3) ове тачке.
*Службени гласник РС, број 11/2017
 
10. Комисија на интернет страни Народне банке Србије објављује списак кандидата који могу да приступе полагању стручног испита, и то у року од 15 дана од дана истека рока за пријаву кандидата.
Лице које није приступило полагању стручног испита из оправданих разлога (болест, службени пут и др.) подноси писмену молбу Комисији, најкасније седам дана од дана одржавања тог испита, да му се уплаћена накнада призна за следећи рок, са образложењем и одговарајућим доказима о оправданости одсуства са испита.
11. Стручни испит полаже се писмено, а успех кандидата се оцењује са „положио” или „није положио”.
Сматра се да је кандидат положио стручни 
	испит ако је остварио најмање 75 од 100 бодова на стручном испиту.
Комисија обавештава кандидате о успеху на стручном испиту најкасније 20 дана од дана одржавања тог испита, објављивањем извештаја о прелиминарним резултатима стручног испита на интернет страни Народне банке Србије.
*Службени гласник РС, број 11/2017
 
12. Кандидат који није положио стручни испит може остварити увид у свој тест у периоду у коме се може поднети жалба.
Ако кандидат сматра да му је повређено неко право, односно да питања нису тачно вреднована, има право жалбе у року од осам дана од дана објављивања прелиминарних резултата стручног испита на интернет страни Народне банке Србије.
Жалба се подноси Комисији, која по њој одлучује у року од осам дана од дана пријема. 
	
Ако усвоји жалбу из става 2. ове тачке, Комисија може преиначити одлуку о успеху кандидата у складу с тачком 11. став 2. ове одлуке.
13. Народна банка Србије на својој интернет страни објављује коначну листу кандидата који су положили стручни испит, и то у року од 45 дана од дана одржавања тог испита.
О кандидатима који су положили стручни испит води се посебна евиденција.
Кандидат који није положио стручни испит може га полагати у наредном испитном року.
Народна банка Србије лицу које је положило стручни испит издаје овлашћење за обављање послова посредовања у осигурању, односно заступања у осигурању (у даљем тексту: овлашћење), и то у року од 60 дана од дана одржавања тог испита.
Лицу које је положило стручни испит а није 
	доставило доказ о нострификацији исправе о завршеној школи, односно 
	факултету из тачке 9. став 3. ове одлуке – Народна банка Србије издаје 
	овлашћење из става 4. ове тачке након достављања те исправе.
*Службени гласник РС, број 11/2017
 
Стицање звања овлашћеног посредника и овлашћеног заступника лица које је то звање стекло у иностранству
14. Лицу које је звање овлашћеног посредника, односно овлашћеног заступника стекло у иностранству Народна банка Србије може издати овлашћење ако то лице испуњава услове за издавање овлашћења прописане чланом 92. став 3, односно чланом 105. став 3. Закона о осигурању, осим обавезе полагања стручног испита.
Лице из става 1. овог члана дужно да је положи додатни испит на српском језику који се односи на познавање домаћих прописа из области осигурања (у даљем тексту: додатни испит).
Садржину додатног испита и списак литературе за његово полагање утврђује Комисија и објављује их на интернет страни Народне банке Србије.
15. Образац пријаве за додатни испит објављује се на интернет страни Народне банке Србије.
Лице из тачке 14. став 1. ове одлуке Народној банци Србије доставља пријаву за полагање додатног испита, са следећом документацијом:
1) овереним преводом овлашћења које је стечено у иностранству;
2) документацијом из тачке 9. став 2. одредбе под 2) и 3) ове одлуке;
3) доказом страног надлежног органа да му у последње три године није одузето звање овлашћеног посредника, односно овлашћеног заступника.
Одредбе ове одлуке о полагању стручног испита сходно се примењују на полагање додатног испита.
Усавршавање овлашћених посредника и овлашћених заступника
16. Овлашћени посредник, односно овлашћени 
	заступник дужан је да се континуирано професионално усавршава ради одржавања 
	и унапређења теоријског и практичног знања, стручности и способности, као и 
	професионалних вештина, односно вредности.
Овлашћени посредник, односно овлашћени заступник 
	дужан је да се у свакој календарској години у којој обавља послове 
	посредовања, односно заступања у осигурању професионално усавршава најмање 
	15 часова, oсим у календарској години у којој је добио овлашћење за обављање 
	послова посредовања, односно заступања у осигурању (у даљем тексту: 
	овлашћење).
Овлашћени посредник, односно овлашћени заступник 
	није дужан да се професионално усавршава у календарској години у којој не 
	обавља послове посредовања, односно заступања у осигурању.
Народна банка Србије на својој интернет страни 
	објављује информације о томе која организација из тачке 5. став 1. ове 
	одлуке врши усавршавање из ове тачке, као и о висини накнаде за пружање 
	услуге тог усавршавања.
*Службени гласник РС, број 11/2017
 
17. Организација из тачке 5. став 1. ове одлуке 
	дужна је да по завршетку усавршавања из тачке 16. ове одлуке овлашћеном 
	посреднику, односно овлашћеном заступнику изда доказ о обављеном 
	професионалном усавршавању, а Народној банци Србије достави списак тих лица, 
	и то најкасније у року од 30 дана од дана завршетка усавршавања. 
Овлашћени посредник, односно овлашћени заступник 
	не може да обавља послове посредовања, односно заступања у осигурању код 
	субјеката надзора из члана 86. став 1. и члана 98. ст. 1. и 2. Закона о 
	осигурању ако се не усавршава у складу с тачком 16. ове одлуке, односно ако 
	том субјекту не достави доказ да је започео усавршавање на прописани начин 
	(доказ о уплати накнаде за усавршавање и сл.).
Субјекти надзора из става 2. ове тачке дужни су да 
	обезбеде ажурне податке о лицима која за њих обављају послове посредовања, 
	односно заступања у осигурању (лично име, број и датум издавања овлашћења и 
	податак о години професионалног усавршавања тог лица у складу са овом 
	одлуком).
*Службени гласник РС, број 11/2017
 
Начин достављања прописане документације и доказа о плаћеној накнади 
	
18. Прописана документација која се доставља у складу са овом одлуком доставља се у оригиналу или у овереној копији и не може бити старија од три месеца од дана достављања пријаве из тачке 9. став 2, односно тачке 15. став 2. ове одлуке.
Документација из става 1. ове тачке мора бити на српском језику, а ако је на страном језику, уз оригинал или оверену копију документа доставља се и његов превод на српски језик, који је оверио судски тумач.
Достављена документација се не враћа.
19. Подносиоци пријаве из ове одлуке дужни су да, у смислу те одлуке, поред прописане документације, Народној банци Србије доставе и доказ да су уплатили накнаду прописану одлуком којом се утврђује јединствена тарифа по којој Народна банка Србије наплаћује накнаду за извршене услуге.
Прелазне и завршне одредбе
20. Лица која нису положила највише два испитна предмета у новембарском испитном року 2014. године у складу са Одлуком о садржини и начину полагања стручног испита за обављање послова посредовања, односно заступања у осигурању и начину доказивања испуњености других услова за добијање овлашћења за обављање тих послова („Службени гласник РС”, број 80/06), имају право да те предмете полажу у децембарском испитном року 2015. године – по Програму за полагање стручног испита за обављање послова посредовања, односно заступања у осигурању, који је приложен уз ту одлуку.
Лица која су пријавила стручни испит у новембарском испитном року 2014. године и уплатила накнаду за полагање, али нису приступила полагању у складу са одлуком из става 1. ове тачке – могу полагати стручни испит у складу са овом одлуком без уплате накнаде, с тим што ће испит полагати према Програму, уз обавезу да претходно заврше обуку за полагање стручног испита у складу са овом одлуком.
Лицима из ове тачке која положе предмете из става 1. ове тачке, односно стручни испит, Народна банка Србије издаје овлашћење, и то у року од 60 дана од дана одржавања испита.
21. Лица која на дан почетка примене ове одлуке имају звање овлашћени посредник, односно овлашћени заступник – дужна су да се почев од тог дана а до 1. јула 2016. године континуирано усавршавају најмање 20 часова на начин прописан овом одлуком и да Народној банци Србије доставе доказ о томе – до 1. августа 2016. године. 
	
Ако у року из става 1. ове тачке лице из тог става не достави Народној банци Србије доказ о континуираном усавршавању – сматраће се да не испуњава услове у вези с потребним стручним квалификацијама у смислу ове одлуке.
Лице које се континуирано усавршавало у смислу ове тачке и о томе доставило доказ Народној банци Србије – обавезно је да настави са усавршавањем у складу са овом одлуком, почев од 1. јануара 2017. године.
22. Гувернер именује Комисију у року од 60 дана од дана ступања на снагу ове одлуке.
Прво полагање стручног испита у складу са овом одлуком биће организовано у децембру 2015. године.
23. Даном ступања на снагу ове одлуке престаје да важи Одлука о садржини и начину полагања стручног испита за обављање послова посредовања, односно заступања у осигурању и начину доказивања испуњености других услова за добијање овлашћења за обављање тих послова („Службени гласник РС”, број 80/06).
24. Ова одлука ступа на снагу наредног дана од дана објављивања у „Службеном гласнику Републике Србије”, а примењује се од 27. јуна 2015. године. 
	
ИО НБС број 30
У Београду, 27. априла 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.
 
ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" ОДЛУКЕ
Одлука о изменама и допунама Одлуке о стицању звања и 
	усавршавању овлашћених посредника и овлашћених заступника у осигурању: 
	"Службени гласник РС", број 11/2017-22
10. Лица која су добила овлашћење у складу са Одлуком (у периоду 
	од 2015. до 2017. године) и која обављају послове посредовања, односно 
	заступања у осигурању – нису дужна да се професионално усавршавају до 1. 
	јануара 2018. године, од када су дужна да се усавршавају на начин прописан 
	тачком 7. ове одлуке. 
Лице из тачке 21. став 1. Одлуке које се континуирано усавршавало 
	и о томе доставило доказ Народној банци Србије, на начин и у року из тог 
	става, и које обавља послове посредовања, односно заступања у осигурању – 
	није дужно да се професионално усавршава до 1. јануара 2018. године, од када 
	је дужно да се усавршава на начин прописан тачком 7. ове одлуке.
Лицa из ст. 1. и 2. ове тачке могу од 1. јануара 2018. године 
	обављати послове посредовања, односно заступања у осигурању код субјеката 
	надзора из члана 86. став 1. и члана 98. ст. 1. и 2. Закона о осигурању ако 
	се усавршавају на начин прописан овом тачком, односно ако том субјекту 
	доставе доказ да су започели усавршавање на прописани начин (доказ о уплати 
	накнаде за усавршавање и сл.).
11. Лице из тачке 21. став 1. Одлуке које Народној банци Србије 
	није доставило доказ да се континуирано усавршавало, на начин и у року из 
	тог става, не може да обавља послове посредовања, односно заступања у 
	осигурању док се професионално не усаврши на начин прописан ст. 2. и 3. ове 
	тачке.
Лице из става 1. ове тачке може да обавља послове посредовања, 
	односно заступања у осигурању под условом да се професионално усавршава 
	најмање 30 часова у првој календарској години у којој обавља те послове.
Изузетно, лице из става 1. ове тачке које из оправданих разлога 
	(тежа болест, породиљско одсуство, друго одсуство у складу са законом којим 
	се уређују рад и др.) није испунило обавезу континуираног усавршавања и о 
	томе је доставило одговарајуће доказе Народној банци Србије у року 
	прописаном Одлуком – може да обавља послове посредовања, односно заступања у 
	осигурању под условом да се професионално усавршава најмање 20 часова у 
	првој календарској години у којој обавља те послове.
Лицa из ове тачке којa се професионално усаврше у складу са ст. 
	2. и 3. ове тачке дужна су да се при даљем обављању послова посредовања, 
	односно заступања у осигурању усавршавају на начин прописан тачком 7. ове 
	одлуке. 
Лица из ове тачке не могу обављати послове посредовања, односно 
	заступања у осигурању код субјеката надзора из члана 86. став 1. и члана 98. 
	ст. 1. и 2. Закона о осигурању док се не усаврше на начин прописан овом 
	тачком, односно док том субјекту не доставе доказ да су започели усавршавање 
	на прописани начин (доказ о уплати накнаде за усавршавање и сл.).
12. Лице које је до дана ступања на снагу ове одлуке завршило 
	обуку за полагање стручног испита у складу с програмом из тачке 4. Одлуке – 
	може уз пријаву за полагање стручног испита, као доказ о завршеној обуци за 
	полагање стручног испита, доставити доказ о тој обуци.
13. Субјекти надзора из члана 86. став 1. и члана 98. ст. 1. и 2. 
	Закона о осигурању дужни су да обезбеде прописане податке о лицима која за 
	њих обављају послове посредовања, односно заступања у осигурању, почев од 
	2016. године, најкасније у року од 60 дана од дана ступања на снагу ове 
	одлуке. 
14. Ова одлука ступа на снагу осмог дана од дана објављивања у 
	„Службеном гласнику Републике Србије”.
 
Прилози
 
НАПОМЕНА ИЗДАВАЧА: Одлуком о изменама и допунама 
	Одлуке о стицању звања и усавршавању овлашћених посредника и овлашћених 
	заступника у осигурању ("Службени гласник РС", број 11/2017) Прилог 1. 
	замењен је новим Прилогом 1. (види тачку 9. Одлуке - 11/2017-22).
 
Прилог 1
Програм полагања стручног испита за стицање 
	звања овлашћеног посредника, односно овлашћеног заступника у осигурању
I. Основе осигурања
а) Основни појмови осигурања/реосигурања
б) Субјекти који обављају послове осигурања/реосигурања
в) Основе тржишта осигурања 
г) Оснивање, пословање, надзор и престанак друштва за 
	осигурање/реосигурање
д) Финансијско пословање друштва за осигурање/реосигурање, техничке 
	резерве и имовина друштва за осигурање/реосигурање
ђ) Примена прописа о привредним друштвима, о заштити података о личности 
	и других прописа на делатност осигурања
II. Посредовање у осигурању 
а) Послови посредовања у осигурању/реосигурању и субјекти који обављају 
	те послове 
б) Правни положај и улога посредника у осигурању/реосигурању 
в) Обавезе посредника у осигурању/реосигурању (посебно обавеза пружања 
	информација, заштите права и интереса уговарача осигурања) и обавеза 
	континуираног професионалног усавршавања овлашћених посредника у осигурању
г) Одговорност посредника у осигурању/реосигурању
д) Обавезно осигурање посредника у осигурању/реосигурању
ђ) Надзор посредника у осигурању/реосигурању
е) Регистар посредника у осигурању/реосигурању и овлашћених посредника у 
	осигурању 
III. Заступање у осигурању 
а) Послови заступања у осигурању и субјекти који обављају те послове 
б) Правни положај и улога заступника у осигурању 
в) Обавезе заступника у осигурању (посебно обавеза пружања информација и 
	заштите права и интереса уговарача осигурања) и обавеза континуираног 
	професионалног усавршавања овлашћених заступника у осигурању
г) Одговорност заступника у осигурању
д) Надзор заступника у осигурању
ђ) Регистар заступника у осигурању и овлашћених заступника у осигурању
IV. Уговор о осигурању
1. Животно осигурање
а) Врсте и ризици животног осигурања 
б) Уговор о животном осигурању и исплата накнаде из осигурања 
в) Посебна правила која се односе на осигурање лица
г) Животна осигурања везана за јединице инвестиционих фондова (посебно 
	финансијски ризици и предности и мане различитих инвестиционих опција за 
	уговарача осигурања)
2. Неживотно осигурање
а) Врсте и ризици неживотног осигурања 
б) Начела неживотног осигурања 
в) Уговор о неживотном осигурању и исплата накнаде из осигурања
г) Посебна правила која се односе на осигурање имовине и на осигурање од 
	одговорности
д) Осигурање од ауто-одговорности 
V. Пословна пракса и етика у осигурању
а) Пракса посредовања и заступања у осигурању 
б) Процена потреба потрошача
в) Управљање сукобима интереса и неопходна финансијска стручност 
	посредника и заступника у осигурању
г) Тржишно понашање посредника и заступника у осигурању 
д) Стандарди пословне етике посредника и заступника у осигурању.