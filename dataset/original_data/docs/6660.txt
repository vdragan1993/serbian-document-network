Редакцијски пречишћен текст
 
 
На основу члана 7. ст. 6. и 7. Закона о електронским комуникацијама („Службени гласник РС”, бр. 44/10, 60/13 – УС и 62/14),
Управни одбор Регулаторне aгенције за електронске комуникације и поштанске услуге је на 206. седници одржаној 30. октобра 2014. године, донео
 
СТАТУТ
Регулаторне агенције за електронске комуникације и поштанске услуге
"Службени 
				гласник РС", бр. 125 од 14. новембра 2014, 30 од 23. марта 
				2016.
 
Уводна одредба
Члан 1.
Овим статутом уређују се питања од значаја за пословање, организацију и рад Регулаторне агенције за електронске комуникације и поштанске услуге, а нарочито седиште, послови и начин њиховог обављања, средства за рад и начин финансирања, управљање и делокруг рада органа, заступање, унутрашња организација, поступак и начин остваривања сарадње са другим органима, јавност рада и друга питања. 
Оснивање
Члан 2.
Регулаторна агенција за електронске комуникације и поштанске услуге (у даљем тексту: Агенција) основана Законом о електронским комуникацијама („Службени гласник РС”, бр. 44/10, 60/13 – УС и 62/14, у даљем тексту: Закон), је независна регулаторна организација са својством правног лица, која врши јавна овлашћења у циљу ефикасног спровођења утврђене политике у области електронских комуникација, подстицања конкуренције електронских комуникационих мрежа и услуга, унапређивања њиховог капацитета, односно квалитета, доприноса развоју тржишта електронских комуникација и заштите интереса корисника електронских комуникација, у складу са одредбама Закона и прописа донетих на основу њега, као и регулаторних и других послова у складу са посебним законом којим се уређују поштанске услуге.
Назив, седиште и статус
Члан 3.
Седиште Агенције је у Београду, 

Палмотићева број 2*.
*Службени гласник РС, број 30/2016
 
Члан 4.
Агенција има статус правног лица. 
Печат и штамбиљ
Члан 5.
Агенција има печат и штамбиљ.
Члан 6.
Печат Агенције је округлог облика, са пречником од 32 mm. 
На печату Агенције налази се Мали грб Републике Србије и следећи текст: „Република Србија, Регулаторна агенција за електронске комуникације и поштанске услуге – Београд”. 
Текст печата написан је у концентричним круговима око Малог грба Републике Србије.
Редни број печата је испод Малог грба Републике Србије и написан је римским бројевима.
Текст печата Агенције написан је на српском језику, ћириличким писмом.
Члан 7.
Штамбиљ Агенције је правоугаоног облика, са димензијама 60 x 30 mm.
Штамбиљ Агенције садржи следећи текст: „Република Србија – Регулаторна агенција за електронске комуникације и поштанске услуге – Београд”. 
Назив и седиште Агенције исписује се водоравно, а између њих, оставља се празан простор за уписивање броја акта и датума његовог евидентирања. 
Текст штамбиља Агенције написан је на српском језику, ћириличким писмом.
Члан 8.
Начин коришћења, број печата и штамбиља, као и чување и уништавање печата и штамбиља утврђује се општим актом који доноси Управни одбора Агенције.
Заштитни знак
Члан 9.
Агенција има заштитни знак.
Саставни део заштитног знака је и скраћени назив Агенције: РАТЕЛ.
Правни положај
Члан 10.
Агенција је функционално и финансијски независна од државних органа, као и од организација и лица која обављају делатност електронских комуникација и поштанских услуга.
Агенција послује у складу са прописима о јавним агенцијама, уколико другачије није прописано Законом.
Надзор над законитошћу и сврсиходношћу рада Агенције у вршењу поверених послова врши министарство надлежно за послове електронских комуникација и поштанских услуга.
Агенција може, као саветодавно тело основати стручни савет ради разматрања и заузимања ставова у вези са најсложенијим питањима из области електронских комуникација и поштанских услуга.
Чланове стручног савета бира Управни одбор из редова еминентних стручњака из области електронских комуникација и поштанских услуга.
Стручни савет има свој пословник о раду.
Агенција може, за обављање појединих стручних послова из своје надлежности, ангажовати друга домаћа или страна правна и физичка лица.
Члан 11.
Агенција има свој рачун отворен код пословне банке.
Надлежност Агенције
Члан 12.
Агенција је надлежна да:
1) доноси подзаконске акте;
2) одлучује о правима и обавезама оператора, односно поштанских оператора и корисника;
3) сарађује са органима и организацијама надлежним за област радиодифузије, заштите конкуренције, заштите потрошача, заштите података о личности и другим органима и организацијама по питањима значајним за област електронских комуникација и поштанских услуга;
4) сарађује са надлежним регулаторним и стручним телима држава чланица Европске уније и других држава ради усаглашавања праксе примене прописа из области електронских комуникација и поштанских услуга, као и подстицања развоја прекограничних електронских комуникационих мрежа и услуга;
5) учествује у раду међународних организација и институција у области електронских комуникација у својству националног регулаторног тела у области електронских комуникација и поштанских услуга;
6) обавља регулаторне и друге послове из области поштанских услуга, у складу са посебним законом којим се уређују поштанске услуге;
7) обавља друге послове у складу са Законом.
Послове из става 1. овог члана Агенција обавља као поверене послове, непристрасно и јавно. 
Члан 13.
Агенција може да закључује уговоре и обавља и друге послове у оквиру надлежности из члана 12. овог Статута.
У обављању послова из своје надлежности Агенција иступа у правном промету у своје име и за свој рачун.
Органи Агенције
Члан 14.
Органи Агенције су Управни одбор и директор. 
Управни одбор
Члан 15.
Управни одбор Агенције има пет чланова, од којих је један председник и један заменик председника.
Председника, заменика председника и чланове Управног одбора бира и разрешава Народна скупштина на предлог Владе, на основу спроведеног јавног конкурса, у складу са Законом.
Мандат чланова Управног одбора је пет година. Исто лице може бити бирано за члана Управног одбора највише два пута. 
Делокруг Управног одбора
Члан 16.
Управни одбор Агенције, у складу са Законом:
1) доноси годишњи план рада Агенције, усклађен са стратешким актима и акционим плановима из области електронских комуникација и поштанских услуга, најкасније до 15. децембра текуће године за наредну годину;
2) доноси, двотрећинском већином, Статут Агенције на који сагласност даје Влада;
3) доноси Пословник о раду Управног одбора;
4) доноси правилнике, упутства, одлуке и све друге акте којима се на општи начин уређују питања из надлежности Агенције, као и друга акта прописана Законом, односно посебним законом којим се уређују поштанске услуге;
5) обавља послове утврђене посебним законом којим се уређују поштанске услуге;
6) доноси финансијски план Агенције најкасније до 15. новембра текуће године за наредну годину, са елементима утврђеним Законом, на који сагласност даје Влада;
7) доноси годишњи финансијски извештај Агенције, који се, са извештајем овлашћеног ревизора, доставља Влади;
8) доноси годишњи извештај о раду Агенције, са елементима утврђеним Законом, који се односи на претходну годину, и који се до краја јуна текуће године подноси Народној скупштини;
9) ангажује и раздужује независног, овлашћеног ревизора и утврђује накнаду за његов рад;
10) даје сагласност на акт којим се уређује унутрашња организација и систематизација радних места у Агенцији, а који доноси директор Агенције, као и на опште акте које доноси директор на основу члана 17. став 7. Закона;
11) бира и разрешава директора Агенције на основу спроведеног јавног конкурса, у складу са одредбама Закона;
12) обавља и друге послове који Законом, односно посебним законом којим се уређују поштанске услуге и овим статутом нису стављени у надлежност директора.
Начин рада Управног одбора
Члан 17.
Рад Управног одбора је јаван.
Управни одбор одлучује на седницама, која се одржавају по потреби.
Седнице Управног одбора сазива, председава и руководи председник Управног одбора, а у његовом одсуству заменик председника Управног одбора.
Управни одбор може одлучивати ако седници присуствују најмање три члана Управног одбора.
Управни одбор доноси одлуке већином гласова од укупног броја чланова Управног одбора, осим ако је Законом и овим статутом другачије одређено.
Сазивање, начин рада и доношење одлука Управног одбора ближе се регулишу Пословником о раду Управног одбора. 
Пословником о раду Управног одбора нарочито се уређује начин рада Управног одбора, припремање и сазивање седнице, вођење седнице, ток рада на седници, доношење аката, одржавање реда, одлагање, прекид и закључивање седнице и садржина записника са седнице.
Објављивање општих аката
Члан 18.
Управни одбор доноси правилнике, одлуке и друге акте којима се на општи начин уређују питања из надлежности Агенције.
Агенција је дужна да пре објављивања општих аката прибави од надлежног министарства мишљење о њиховој уставности и законитости, а министарство да Агенцији достави образложени предлог како да општи акт усагласи са Уставом, законом, другим прописом или општим актом Народне скупштине и Владе, у складу са законом којим се уређује државна управа. 
Накнада за рад у Управном одбору
Члан 19.
Чланови Управног одбора имају право на нето месечну накнаду за рад у Управном одбору која не може бити виша од једноструке укупне просечне зараде по запосленом без пореза и доприноса, увећана за пројектовану инфлацију у Републици Србији.
Накнада за рад председник Управног одбора не може бити виша од просечне нето зарада из става 1. овог члана, увећана за 50 одсто, а за заменика председника Управног одбора увећана за 20 одсто.
Средства за накнаде из ст. 1. и 2. овог члана утврђује се финансијским планом Агенције.
Избор и разрешење чланова Управног одбора
Члан 20.
Чланови Управног одбора бирају се и разрешавају, односно престаје им мандат на начин, под условима и по поступку прописаним Законом. 
Директор Агенције
Члан 21.
Директор Агенције је одговоран за законитост рада Агенције, заступа и представља Агенцију, руководи радом и пословањем Агенције, одлучује о правима, обавезама и одговорностима запослених у Агенцији, припрема и спроводи одлуке Управног одбора, стара се о обезбеђивању јавности рада Агенције и врши друге послове прописане Законом и овим статутом.
Директора Агенције бира Управни одбор на основу спроведеног јавног конкурса, у складу са Законом.
Директор Агенције се бира на мандат од пет година и може бити поново изабран.
Директор Агенције је за време трајања мандата у сталном радном односу у Агенцији.
Директор Агенције за свој рад одговара Управном одбору, коме подноси годишњи и периодичне извештаје о раду.
Директор Агенције доноси општи акт којим се уређује унутрашња организација и систематизација радних места у Агенцији, уз сагласност Управног одбора. 
Директор доноси опште акте којима се, у складу са општим прописима о раду, детаљније уређују права и обавезе запослених у Агенцији, остала питања из области радних односа и питања из области уређивања процедура и техничких правила за поступање запослених приликом обављања специфичних процеса рада у Агенцији.
Услови за избор директора Агенције
Члан 22.
За директора Агенције се бира лице које испуњава услове за избор чланова Управног одбора Агенције и које има најмање пет година радног искуства у једној или више области из делокруга Агенције. 
Поступак избора директора Агенције
Члан 23.
Управни одбор расписује јавни конкурс из члана 17. став 2. Закона и објављује га у „Службеном гласнику Републике Србије” и без одлагања на Интернет страници Агенције.
Оглас о јавном конкурсу садржи:
1) услове које кандидат мора да испуњава за избор прописане одредбом члана 18. Закона;
2) доказе који се прилажу уз пријаву на јавни конкурс;
3) рок за подношење пријаве;
4) начин подношења пријаве;
5) рок у коме се кандидат обавештава о томе када почиње изборни поступак;
6) податке о изборном поступку;
7) податке о лицу које даје обавештења о јавном конкурсу;
8) друге податке значајне за поступак избора.
Пријава на конкурс подноси се Агенцији у року од 30 дана од дана објављивања конкурса у „Службеном гласнику Републике Србије”.
Управни одбор у року од 30 дана од дана истека рока из става 3. овог члана, саставља списак кандидата који испуњавају услове за избор.
Управни одбор бира директора са списка из става 4. овог члана.
Решење о избору директора Агенције Управни одбор доставља свим кандидатима који су се пријавили на јавни конкурс.
Ако ниједан кандидат не испуњава услове конкурса, поступак за избор директора Агенције се понавља. 
Престанак мандата директора Агенције
Члан 24.
Мандат директора Агенције може престати у следећим случајевима:
1) истеком времена на које је изабран;
2) отказом уговора о раду, у складу са законом којим се уређују радни односи;
3) разрешењем из разлога предвиђених Законом;
4) смрћу. 
Разрешење директора Агенције пре истека мандата
Члан 25.
Управни одбор може разрешити директора Агенције пре истека мандата:
1) ако се утврди да је у пријави за конкурс кандидат о себи изнео неистините податке или пропустио да изнесе податке о околностима битним за избор;
2) ако се утврди да је у току трајања мандата повредио правила о сукобу интереса и неспојивости функција предвиђена законом којим се уређује спречавање сукоба интереса при вршењу јавних функција;
3) ако је због болести или другог разлога неспособан за обављање дужности дуже од шест месеци непрекидно;
4) ако не поднесе благовремено извештај о раду Управном одбору, у складу са Законом;
5) ако располаже средствима Агенције супротно донетом финансијском плану;
6) ако несавесним или неправилним радом отежа или онемогући рад Агенције, проузрокује већу штету Агенцији, поступа противно Закону, односно посебном закону којим се уређују поштанске услуге и прописима донетим на основу тих закона или тако занемарује или несавесно извршава своје обавезе да настану или могу настати веће сметње у раду Агенције;
7) ако му је одузета пословна способност;
8) ако је правноснажно осуђен на казну затвора у трајању дужем од шест месеци или ако је осуђен за кривична дела против службене дужности, преваре, крађе, фалсификовања исправе или друго слично кривично дело које га чини недостојним за обављање функције. 
Члан 26.
У правном промету Агенцију заступа директор Агенције.
Члан 27
Директор Агенције може, посебним пуномоћјем одређене послове из своје надлежности, пренети на друге запослене у Агенцији.
Одлучивање о правима и обавезама оператора и корисника
Члан 28.
Агенција, у складу са Законом, односно посебним законом којим се уређују поштанске услуге, на захтев заинтересоване стране или по службеној дужности, одлучује решењем о правима и обавезама оператора, односно поштанских оператора и корисника из Закона, односно посебног закона.
Решење из става 1. овог члана доноси директор Агенције.
На поступак одлучивања о правима и обавезама из става 1. овог члана примењују се одредбе закона којим се уређује општи управни поступак, одредбе Закона, односно посебног закона којим се уређују поштанске услуге и општих аката Агенције.
Решење из става 2. овог члана је коначно и против њега се може покренути управни спор.
Тужба не одлаже извршење решења из става 2. овог члана. 
Јавност рада Агенције
Члан 29.
Рад Агенције је јаван.
Поред обавезе објављивања донетих аката у складу са законом којим се уређује државна управа, Агенција је дужна да, у складу са прописима којима се уређује заштита података о личности, заштита тајних података и поштујући пословну тајну, на својој Интернет страници, без накнаде, учини јавно доступним донете акте, као и друге потпуне и ажурне податке и информације из свог делокруга, а нарочито: 
1) прописе за примену Закона, односно закона којим се уређују поштанске услуге и других општих аката;
2) записнике са седница и одлуке Управног одбора;
3) регистре, евиденције и базе података, у складу са Законом и актима Агенције;
4) упоредне прегледе квалитета и цена јавно понуђених услуга и друге податке од интереса за заштиту и унапређење интереса потрошача, односно крајњих корисника;
5) стручна мишљења, студије и анализе наручене за потребе Агенције;
6) статистичке податке и друге показатеље развоја тржишта електронских комуникација и тржишта поштанских услуга;
7) изводе из финансијског плана, финансијског извештаја и годишњег извештаја Агенције;
8) програм јавне консултације, као и мишљења о предмету јавне консултације;
9) друге податке и информације у вези са радом Агенције.
Aгенција објављивање података и информација из става 2. овог члана врши уз поштовање прописа којима се уређује заштита података о личности, заштита тајних података и заштита пословне тајне.
Члан 30.
Јавност рада Aгенције се постиже и јавним консултацијама у поступку доношења општих аката из своје надлежности, ради прибављања мишљења стручне и шире јавности, а у складу са Законом, односно посебним законом којим се уређују поштанске услуге и актима Агенције.
Члан 31.
Агенција је овлашћена да тражи од оператора податке и информације који су јој потребни ради обављањa послова из њене надлежности.
Агенција податке из става 1. овог члана чува као пословну тајну, у складу са Законом, односно посебним законом којим се уређују поштанске услуге и другим прописима. 
Средства за рад Агенције
Члан 32.
Средства за рад Агенције обезбеђују се из прихода које Агенција оствари од накнаде за коришћење нумерације, накнаде за коришћење радио-фреквенција, накнаде за обављање делатности електронских комуникација, годишње накнаде за обављање поштанских услуга, као и прихода које Агенција оствари пружањем услуга из своје надлежности, које се плаћају у складу са Законом, односно посебним законом којим се уређују поштанске услуге. 
Финансијски план Агенције
Члан 33.
Финансирање Агенције врши се у складу са финансијским планом.
Финансијским планом утврђују се укупни приходи и расходи Агенције, укључујући издвајања за средства резерви, као и елементи за одређивање трошкова зарада.
Укупни расходи Агенције обухваћени финансијским планом не могу бити већи од трошкова потребних за успешно остваривање надлежности Агенције, док непредвиђени издаци не могу бити већи од 2% планираних расхода.
Финансијски план доноси Управни одбор Агенције, најкасније до 15. новембра текуће године за наредну годину.
На финансијски план сагласност даје Влада.
Ако Влада не да сагласност на финансијски план Агенције из става 4. овог члана пре почетка године за коју се доноси, расходи Агенције за свако наредно тромесечје, до давања сагласности из става 5. овог члана, неће премашити једну четвртину износа укупно коришћених средстава према финансијском плану из претходне године. 
Унутрашња организација
Члан 34.
Правилником о унутрашњој организацији и систематизацији радних места ближе се уређује унутрашња организација, радна места, услови за заснивање радног односа запослених и њихово распоређивање у Агенцији.
Правилник из става 1. овог члана доноси директор Агенције уз сагласност Управног одбора.
Члан 35.
Послови и задаци из делокруга рада Агенције обављају се у оквиру организационих јединица.
Организационом јединицом Агенције управља руководилац кога поставља и разрешава директор Агенције. 
За свој рад руководилац организационе јединице одговара директору Агенције.
Члан 36.
Послови Агенције могу се обављати и ван њеног регистрованог седишта преко организационих јединица, а општим актом којим се уређује унутрашња организација и систематизација радних места, утврђују се њихови послови и задаци.
Права, обавезе и одговорности запослених
Члан 37.
На права, обавезе, одговорности и зараде директора и запослених у Агенцији примењују се општи прописи о раду, као и одредбе општих аката Агенције, у складу са Законом и овим статутом.
Заснивање радног односа
Члан 38. 
Радни однос у Агенцији заснива се по спроведеном поступку на основу објављеног јавног конкурса у складу са законом.
Остваривање сарадње
Члан 39.
Агенција сарађује са органима и организацијама надлежним за област радиодифузије, заштите конкуренције, заштите потрошача, заштите података о личности и другим органима и организацијама по питањима значајним за област електронских комуникација и поштанских услуга.
Агенција сарађује са надлежним регулаторним и стручним телима држава чланица Европске уније и других држава ради усаглашавања праксе примене прописа из области електронских комуникација, односно поштанских услуга, као и подстицања развоја прекограничних електронских комуникационих мрежа и услуга.
Агенција учествује у раду међународних организација и институција у области електронских комуникација и поштанских услуга у својству националног регулаторног тела у области електронских комуникација и поштанских услуга.
Измене статута и општих аката
Члан 40.
Измене и допуне овог статута и других општих аката врше се по поступку и на начин који је прописан за њихово доношење.
Аутентично тумачење овог статута, у целости или појединих његових одредаба, даје Управни одбор Агенције.
Пословна тајна
Члан 41.
Пословну тајну представљају исправе и подаци о пословању Агенције, чије би саопштавање штетило угледу и интересима Агенције, пословима које обавља или лицима са којима Агенција сарађује у обављању послова из своје надлежности.
Актом Агенције који доноси директор Агенције, утврђују се исправе и подаци који се сматрају пословном тајном и начин поступања са тим подацима и исправама.
Чланови Управног одбора, запослени у Агенцији, као и свако лице ангажовано на обављању послова Агенције, дужни су да по питању чувања пословне тајне поступају у складу са актом Агенције.
Агенција је дужна да чува тајност пословних, комерцијалних и других података који чине пословну тајну и који су јој достављени ради обављања послова из њене надлежности или су јој доступни у извршавању појединих послова.
Заштита животне средине
Члан 42.
Делатност Агенције врши се на начин на који се не угрожава животна средина. 
Мере и средства неопходна за заштиту животне средине утврђују се општим актом Агенције.
Прелазне и завршне одредбе
Члан 43.
Републичка агенција за електронске комуникације основана Законом наставља са радом као Регулаторна агенција за електронске комуникације и поштанске услуге у складу са Законом и овим статутом.
Запослени у Републичкој агенцији за електронске комуникације настављају са континуираним радом као запослени у Регулаторној агенцији за електронске комуникације и поштанске услуге. 
Регулаторна агенција за електронске комуникације и поштанске услуге преузима од Републичке агенције за поштанске услуге запослена и постављена лица, као и права, обавезе, предмете, послове, опрему, средства за рад и архиву за обављање делатности у области поштанских услуга, у року од три месеца од дана ступања на снагу закона који утврђује престанак рада Републичке агенције за поштанске услуге.
Запослени и постављена лица Републичке агенције за поштанске услуге биће распоређени на одговарајућа радна места у Регулаторној агенцији за електронске комуникације и поштанске услуге закључивањем уговора о раду, по ступању на снагу општег акта којим се уређује унутрашња организација и систематизација радних места у Агенцији.
Члан 44.
Регулаторна агенција за електронске комуникације и поштанске услуге наставља да користи исти заштитни знак који је користила Републичка агенција за електронске комуникације са следећим текстом: „Република Србија – РАТЕЛ – Регулаторна агенција за електронске комуникације и поштанске услуге”.
Управни одбор Агенције ће Пословник о раду Управног одбора донети у року од 30 дана од дана ступања на снагу овог статута.
До доношења Пословника о раду Управног одбора Регулаторне агенције за електронске комуникације и поштанске услуге, примењује се Пословник о раду Управног одбора Републичке агенције за електронске комуникације.
Члан 45.
Даном ступања на снагу овог статута престаје да важи Статут Републичке агенције за електронске комуникације („Службени гласник РС”, број 59/10).
Члан 46.
Овај статут, по добијању сагласности Владе, објављује се у „Службеном гласнику Републике Србије” и ступа на снагу осмог дана од дана објављивања. 
 
Број 1-03-020-2/14-3
У Београду, 30. октобра 2014. године
Председник Управног одбора, 
проф. др Јован Радуновић, с.р.