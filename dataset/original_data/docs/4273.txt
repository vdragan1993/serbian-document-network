На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о усклађивању пословања Jавног предузећа „Пошта Србијe”, Београд са Законом о јавним предузећима
"Службени гласник РС", број 84 од 12. октобра 
				2016.
 
1. Уводне одредбе
Члан 1.
Овом одлуком врши се усклађивање пословања Јавног предузећа „Пошта Србије”, Београд, Таковска 2, матични број 07461429, са одредбама Закона о јавним предузећима („Службени гласник РС”, број 15/16). 
Члан 2.
Јавно предузеће ПТТ саобраћаја „Србија” (у даљем тексту: Јавно предузеће) основано је Законом о системима веза („Службени гласник РС”, бр. 38/91, 41/91 – исправка, 53/93 – др. закон, 67/93 – др. закон, 48/94 – др. закон, 20/97 и 44/03 – др. закон) и послује под пословним именом Јавно предузеће „Пошта Србије”, Београд. 
Оснивање Јавног предузећа уписано је у регистар Трговинског суда у Београду,  број рег. ул.: 1-23306-00, матични број: 07461429, а Решењем Агенције за привредне регистре број 10217/2005 од 14. априла 2005. године, регистровано је превођење Јавног предузећа у Регистар привредних субјеката.
Одлуком о усклађивању пословања Јавног предузећа ПТТ саобраћаја „Србија” са Законом о јавним предузећима („Службени гласник РС”, бр. 70/13 и 63/15) усклађено је пословање Јавног предузећа ПТТ саобраћаја „Србија” са одредбама Закона о јавним предузећима („Службени гласник РС”, бр. 119/12, 116/13 – аутентично тумачење и 44/14 – др. закон) и одређено је да Јавно предузеће послује под пословним именом Јавно предузеће „Пошта Србије”, Београд.
Решењем Агенције за привредне регистре БД 125500/2013 од 25. новембра 2013. године, у Регистру привредних субјеката регистровано је усклађивање пословања Јавног предузећа са законом којим се уређује правни положај јавних предузећа. 
Члан 3.
Оснивач Јавног предузећа је Република Србија, а права оснивача остварује Влада, Београд, Немањина 11, матични број 07020171 (у даљем тексту: Оснивач).
Члан 4.
Јавно предузеће је јавни поштански оператор у смислу закона којим се уређује област поштанских услуга. 
Члан 5. 
Јавно предузеће послује под пословним именом: Јавно предузеће „Пошта Србије”, Београд. 
Скраћено пословно име Јавног предузећа је: ЈП „Пошта Србије”, Београд.
Седиште Јавног предузећа је у Београду, Таковска 2.
Члан 6.
Јавно предузеће има својство правног лица и права, обавезе и одговорности утврђене законом и овом одлуком.
Јавно предузеће за своје обавезе одговара целокупном својом имовином.
Јавно предузеће има печат и штамбиљ, чији се изглед и садржина утврђују статутом Јавног предузећа (у даљем тексту: Статут). 
Члан 7.
Јавно предузеће има знак, заштићен код органа надлежног за заштиту интелектуалне својине под бројем Ж-2002-597 (48467).
Знак из става 1. овог члана је у бојама плава и жута, који чине три степенасто, у опадајућем низу, поређане коверте дијагонално обојене бојама плава и жута и реч „ПОШТА”, плаве боје, исписана испод у ширини коверти. 
Одлуку о измени знака доноси Надзорни одбор Јавног предузећа.
2. Делатности Јавног предузећа
Члан 8.
Претежна делатност Јавног предузећа је: 
– Шифра делатности: 53.10,
– Назив делатности: Поштанске активности јавног сервиса. 
Делатност Јавног предузећа од општег интереса је универзална поштанска услуга.
Члан 9. 
Јавно предузеће обавља и делатности: 
1) поштанске активности комерцијалног сервиса које подразумевају посебне захтеве у погледу начина и квалитета преноса; 
2) промет и дистрибуција поштанских марака и вредносница, као и продаја марака у филателистичке сврхе; 
3) монетарно посредовање, које обухвата делатност упутничког промета, платне и друге услуге и у оквиру финансијске делатности; 
4) заступање и посредовање у осигурању; 
5) телекомуникације (кабловске, бежичне, сателитске и остале телекомуникационе услуге), рачунарско програмирање, консултантске и с тим у вези повезане делатности, као и информационе услужне делатности повезане са телекомуникацијама; 
6) поправке рачунара и периферне опреме; 
7) брокерски послови с хартијама од вредности и берзанском робом, који обухватају услуге мeњачница; 
8) штампање и издавање; 
9) друмски превоз терета, који обухвата све активности у вези с превозом терета друмом; 
10) складиштење; 
11) изнајмљивање властитих или изнајмљених некретнина и управљање њима; 
12) истраживање и развој у природним и техничко-технолошким наукама; 
13) музеји, галерије и збирке; 
14) друге делатности које су утврђене Статутом, у складу са законом.
3. Права, обавезе и одговорности Оснивача према Јавном предузећу и Јавног предузећа према Оснивачу
Члан 10.
Оснивач даје сагласност на следеће акте Јавног предузећа:
1) дугорочни и средњорочни план пословне стратегије и развоја;
2) годишњи, односно трогодишњи програм пословања, усклађен са дугорочним и средњорочним планом пословне стратегије и развоја из тачке 1) овог става;
3) Статут;
4) одлуку о расподели добити, односно начину покрића губитака;
5) о давању гаранција, авала, јемстава, залога и других средстава обезбеђења за послове који нису из оквира делатности од општег интереса; 
6) тарифу (одлуку о ценама којима се утврђује поштарина за резервисане поштанске услуге, тарифни систем и др.) осим ако другим законом није предвиђено да ту сагласност даје други државни орган;
7) о располагању (прибављање и отуђење) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса утврђених оснивачким актом;
8) акт о општим условима за испоруку производа и услуга из домена резервисаног сервиса;
9) акт о процени вредности капитала, као и на програм и одлуку о својинској трансформацији;
10) друга акта у складу са законом, овом одлуком и Статутом.
Акт на који Оснивач даје сагласност сматра се усвојеним кад Оснивач на њега да сагласност. 
Оснивач даје претходну сагласност на следеће одлуке Јавног предузећа:
1) о улагању капитала;
2) о статусним променама;
3) о оснивању других правних субјеката.
О промени правне форме одлучује Оснивач.
Члан 11.
Јавно предузеће доноси годишњи програм пословања и доставља Оснивачу ради давања сагласности најкасније до 1. децембра текуће године за наредну годину.
Садржина годишњег програма пословања и последице његовог недоношења, утврђени су законом којим се уређује правни положај јавних предузећа.
Члан 12.
Јавно предузеће дужно је да надлежном министарству доставља тромесечне извештаје о реализацији програма пословања, у складу са законом. 
Члан 13.
Ако се усвојени годишњи програм пословања Јавног предузећа не спроводи у делу који се односи на зараде или запошљавање, министарство надлежно за послове финансија и министарство надлежно за послове рада и запошљавања неће извршити оверу образаца које Влада прописује за контролу обрачуна и исплате зарада у јавним предузећима, у складу са законом.
Члан 14.
У случају поремећаја у пословању Јавног предузећа, Оснивач предузима мере којима се обезбеђује несметано обављање делатности од општег интереса Јавног предузећа, а нарочито:
1) промену унутрашње организације Јавног предузећа;
2) разрешење органа које именује и именовање привремених органа Јавног предузећа;
3) ограничење у погледу права располагања појединим средствима у јавној својини; 
4) друге мере одређене законом којим се одређују делатности од општег интереса и овом одлуком.
За време ратног стања или непосредне ратне опасности, Оснивач може у Јавном предузећу утврдити организацију за извршавање послова од стратешког значаја за Републику Србију.
Члан 15.
У Јавном предузећу право на штрајк запослени остварују у складу са законом, овом одлуком, Статутом и другим општим актима Јавног предузећа.
У случају штрајка, Јавно предузеће је дужно да обезбеди услове за обављање минимума процеса рада, у складу са законом којим се уређује штрајк и актом Оснивача о одређивању минимума процеса рада у Јавном предузећу.
Ако се у Јавном предузећу не обезбеде услови за остваривање минимума процеса рада, у њему се спроводе мере које су одређене законом којим се уређује правни положај јавних предузећа.
4. Услови и начин утврђивања и распоређивања добити и начин покрића губитака и сношење ризика
Члан 16.
Расподела добити, односно покриће губитака, утврђују се у складу са законом.
Одлуку о расподели остварене добити Јавног предузећа доноси Надзорни одбор, уз сагласност Оснивача и њоме се одређује део остварене добити која се уплаћује у буџет Републике Србије, у складу са законом.
Одлуку о начину покрића губитка Јавног предузећа доноси Надзорни одбор, уз сагласност Оснивача.
5. Комисија за ревизију
Члан 17.
Јавно предузеће има Комисију за ревизију, коју именује Надзорни одбор.
Комисија за ревизију има три члана, а Директор и извршни директори не могу да буду њени чланови.
Независан члан Надзорног одбора је председник Комисије за ревизију.
Најмање један члан Комисије за ревизију мора бити лице које је овлашћени ревизор у складу са законом којим се уређује ревизија или које има одговарајућа знања и радно искуство у области финансија и рачуноводства.
За члана Комисије за ревизију може бити именовано лице које испуњава услове предвиђене законом којим се уређује правни положај јавних предузећа. 
Члан 18.
Комисија за ревизију обавља послове у складу са законом и Статутом, као и друге послове које јој повери Надзорни одбор.
Начин рада Комисије за ревизију ближе се уређује одлуком Надзорног одбора.
6. Услови и начин задуживања Јавног предузећа
Члан 19.
Јавно предузеће може да се задужује под условима који су предвиђени законом којим се уређује јавни дуг. 
7. Заступање Јавног предузећа
Члан 20.
Јавно предузеће у пословима унутрашњег и спољнотрговинског промета заступа и представља Директор, без ограничења.
Директор може, у оквиру својих овлашћења, дати другом лицу писано пуномоћје за заступање Јавног предузећа.
Директор може, уз сагласност Надзорног одбора, дати и опозвати прокуру, у складу са законом.
8. Износ основног капитала, опис и врста неновчаног улога
Члан 21.
Јавно предузеће послује средствима Јавног предузећа ПТТ саобраћаја „Србија”, основаног Законом о системима веза („Службени гласник РС”, бр. 38/91, 41/91 – исправка, 53/93 – др. закон, 67/93 – др. закон, 48/94 – др. закон, 20/97 и 44/03 – др. закон).
Средства из става 1. овог члана чине покретне и непокретне ствари, новчана средства, хартије од вредности и друга имовинска права, укључујући и право коришћења на стварима у јавној својини којима послује Јавно предузеће и чија вредност изражена у новцу на дан 31. децембра 2012. године, износи 34.214.120.225,22 динара.
Удео Републике Србије, као Оснивача, у основном капиталу Јавног предузећа изражен у процентима, износи 100%.
9. Имовина Јавног предузећа
Члан 22.
Имовину Јавног предузећа чине право својине на покретним и непокретним стварима, новчана средства, хартије од вредности и друга имовинска права, која су пренета у својину Јавног предузећа, у складу са законом, укључујући и право коришћења на стварима у јавној својини.
Јавно предузеће управља и располаже својом имовином у складу са законом, овом одлуком и Статутом.
10. Органи Јавног предузећа
Члан 23.
Органи Јавног предузећа су Надзорни одбор и Директор.
а) Надзорни одбор 
Члан 24.
Надзорни одбор има пет чланова, које именује Оснивач, од којих је један председник Надзорног одбора, један члан је из реда запослених, који се предлаже на начин утврђен Статутом и један члан који мора бити независан члан Надзорног одбора. 
За председника и члана Надзорног одбора именује се лице које испуњава услове предвиђене законом којим се уређује правни положај јавних предузећа.
Члан 25.
Мандат председника и чланова Надзорног одбора је четири године. 
Мандат председнику и члановима Надзорног одбора престаје истеком периода на који су именовани, оставком или разрешењем, у складу са законом.
Члан 26.
Надзорни одбор:
1) доноси дугорочни и средњорочни план пословне стратегије и развоја и одговоран је за њихово спровођење;
2) доноси годишњи, односно трогодишњи програм пословања, усклађен са дугорочним и средњорочним планом пословне стратегије и развоја из тачке 1) овог става;
3) усваја извештај о степену реализације програма пословања;
4) усваја периодични извештај о степену усклађености планираних и реализованих активности;
5) усваја финансијске извештаје и доставља их Оснивачу ради информисања;
6) усваја стратегију управљања ризицима и политике управљања ризицима; 
7) надзире рад Директора;
8) доноси Статут;
9) одлучује о статусним променама, оснивању других правних субјеката и улагању капитала;
10) предлаже Oснивачу доношење одлуке о промени правне форме Јавног предузећа; 
11) одлучује о промени седишта и пословног имена Јавног предузећа;
12) доноси одлуку о расподели добити, односно начину покрића губитка;
13) закључује уговор о раду са Директором, у складу са законом којим се уређују радни односи;
14) одлучује о располагању (отуђењу и прибављању) имовином Јавног предузећа, у складу са законом;
15) доноси акт о процени вредности капитала Јавног предузећа и о исказивању капитала Јавног предузећа у акцијама, односно уделима;
16) доноси програм својинске трансформације Јавног предузећа и одлуку о својинској трансформацији Јавног предузећа;
17) усваја кодекс корпоративног управљања;
18) доноси одлуку о давању гаранција, авала, јемстава, залога и других средстава обезбеђења за послове који нису из оквира делатности од општег интереса;
19) даје сагласност на одлуку Директора о давању или одузимању прокуре;
20) врши унутрашњи надзор над пословањем Јавног предузећа;
21) именује и разрешава чланове Комисије за ревизију, утврђује висину накнаде за њен рад и поверава јој послове који нису предвиђени овом одлуком; 
22) доноси одлуку о избору овлашћеног ревизора Јавног предузећа;
23) утврђује тарифу (одлуку о ценама којима се утврђује поштарина за резервисане поштанске услуге, тарифни систем и др.) осим ако другим законом није предвиђено да ту сагласност даје други државни орган;
24) доноси акт о исплати стимулације Директора и извршних директора;
25) врши и друге послове у складу са законом, овом одлуком и Статутом.
Одлуке из става 1. тач. 1), 2), 8), 11), 12), 15), 16), 18), 23) и 24) овог члана Надзорни одбор доноси уз сагласност Оснивача, као и одлуку из става 1. тачка 14) овог члана, уколико су предмет располагања средства велике вредности, у непосредној функцији обављања делатности од општег интереса.
Одлуке из става 1. тачка 9) овог члана Надзорни одбор доноси уз претходну сагласност Оснивача. 
Надзорни одбор не може пренети право одлучивања о питањима из своје надлежности на Директора или друго лице у Јавном предузећу. 
Члан 27.
Надзорни одбор одлучује већином гласова својих чланова.
Начин рада и одлучивања Надзорног одбора ближе се уређује Статутом Јавног предузећа.
Члан 28.
Председник и чланови Надзорног одбора имају право на одговарајућу накнаду за рад у Надзорном одбору.
б) Директор 
Члан 29.
Директора именује Оснивач на период од четири године, на основу спроведеног јавног конкурса у складу са законом којим се уређује правни положај јавних предузећа.
Члан 30. 
За Директора може бити именовано лице које испуњава услове предвиђене законом којим се уређује правни положај јавних предузећа. 
Директор је јавни функционер сагласно закону којим се уређује борба против корупције.
Директор не може имати заменика.
Члан 31.
Директор:
1) представља и заступа Јавно предузеће;
2) организује рад Јавног предузећа и руководи процесом рада;
3) води пословање Јавног предузећа;
4) одговара за законитост рада Јавног предузећа;
5) предлаже дугорочни и средњорочни план пословне стратегије и развоја и одговоран је за њихово спровођење;
6) предлаже годишњи, односно трогодишњи програм пословања и одговоран је за његово спровођење;
7) предлаже финансијске извештаје;
8) извршава одлуке Надзорног одбора;
9) бира извршне директоре;
10) бира представнике Јавног предузећа у скупштини друштва капитала чији је једини власник Јавно предузеће;
11) закључује уговоре о раду са извршним директорима у складу са законом којим се уређују радни односи;
12) доноси акт о организацији и систематизацији послова;
13) предлаже стратегију управљања ризицима и политике управљања ризицима;
14) врши друге послове одређене законом који уређује правни положај јавних предузећа, овом одлуком и Статутом.
Одлуку о избору представника из става 1. тачка 10) овог члана доноси Директор уз сагласност Оснивача, уколико друштво капитала обавља делатност од општег интереса.
Члан 32.
Мандат Директора престаје истеком периода на који је именован, оставком и разрешењем.
Директор подноси оставку органу надлежном за именовање, у писаној форми. 
Директор може да повуче оставку све док је Оснивач не прими.
Директор може бити разрешен из разлога предвиђених законом којим се уређује правни положај јавних предузећа.
Јавно предузеће може имати вршиоца дужности директора кога именује Оснивач, у случајевима и под условима прописаним законом којим се уређује правни положај јавних предузећа.
Вршилац дужности директора има права, обавезе и овлашћења Директора. 
Члан 33. 
Предлог за разрешење Директора подноси министарство надлежно за послове привреде.
Предлог из става 1. овог члана може поднети и Надзорни одбор, преко министарства надлежног за послове привреде.
Предлог за разрешење Директора мора бити образложен, са прецизно наведеним разлозима због којих се разрешење предлаже и доставља се Директору који има право да се у року од 20 дана изјасни о разлозима због којих се предлаже разрешење.
Пошто Директору пружи прилику да се изјасни о постојању разлога за разрешење и утврди потребне чињенице надлежно министарство предлаже Оснивачу доношење одговарајућег решења. 
На поступак у коме се одлучује да ли ће Директор бити разрешен или не, примењује се закон којим се уређује правни положај јавних предузећа. 
Члан 34. 
Директор може бити суспендован на начин и под условима предвиђеним законом којим се уређује правни положај јавних предузећа. 
в) Извршни директор
Члан 35. 
Јавно предузеће не може имати више од седам извршних директора, а број извршних директора утврђује се Статутом.
Извршни директор не може имати заменика.
Извршни директор мора бити у радном односу у Јавном предузећу.
За извршног директора бира се лице које испуњава услове утврђене законом.
Члан 36. 
Извршни директор за свој рад одговара Директору.
Извршни директор обавља послове у оквиру овлашћења које му је одредио Директор, у складу са овом одлуком и Статутом.
Члан 37. 
Директор и извршни директори имају право на зараду, а могу имати и право на стимулацију.
Акт о исплати стимулације Директора и извршног директора доноси Надзорни одбор уз сагласност Оснивача.
Акт о исплати стимулације извршног директора доноси се на предлог Директора Јавног предузећа.
Члан 38. 
Председник и чланови органа Јавног предузећа, дужни су да пословну тајну Јавног предузећа чувају и након престанка својства члана, у периоду од две године од дана престанка тог својства, осим ако посебним актом није предвиђен дужи рок чувања пословне тајне.
11. Заштита животне средине
Члан 39.
Јавно предузеће је дужно да у обављању делатности обезбеди потребне услове за заштиту и унапређење животне средине и да спречава узроке и отклања последице које угрожавају животну средину.
12. Оснивачка права, улагање капитала и управљање зависним друштвима
Члан 40.
Јавно предузеће може, уз претходну сагласност Оснивача, основати друштво капитала за обављање делатности од општег интереса и друштво капитала за обављање делатности која није од општег интереса. 
Члан 41.
Јавно предузеће може, уз претходну сагласност Оснивача, улагати капитал у већ основана друштва капитала. 
Члан 42.
Јавно предузеће може да образује огранке, у складу са законом и Статутом. 
13. Јавност у раду Јавног предузећа
Члан 43.
Јавно предузеће је дужно да на својој интернет страници објави:
1) радне биографије чланова Надзорног одбора, Директора и извршних директора;
2) организациону структуру;
3) годишњи, односно трогодишњи програм пословања, као и све његове измене и допуне, односно извод из тог програма ако јавно предузеће има конкуренцију на тржишту;
4) периодичне извештаје о реализацији програма пословања;
5) годишњи финансијски извештај са мишљењем овлашћеног ревизора;
6) друге информације од значаја за јавност.
Оснивач може утврдити и друге елементе пословања Јавног предузећа који ће се објављивати, а који су од нарочитог значаја за јавност.
14. Општи акти Јавног предузећа
Члан 44.
Општи акти Јавног предузећа су Статут, одлуке, правилници и други акти којима се на општи начин уређују одређена питања.
Статут је основни општи акт Јавног предузећа.
Остали општи акти Јавног предузећа не смеју бити у супротности са одредбама Статута. 
Члан 45.
Статутом се, у складу са законом и овом одлуком ближе уређују:
1) пословно име и седиште Јавног предузећа;
2) делатности, односно послови које обавља Јавно предузеће који нису предвиђени овом одлуком;
3) органи Јавног предузећа, делокруг, одговорности и начин одлучивања органа;
4) начин на који се у Надзорни одбор именује представник запослених у Јавном предузећу;
5) заступање Јавног предузећа и одговорности за обавезе;
6) начин расподеле добити и покриће губитака Јавног предузећа;
7) изглед и садржина печата и штамбиља Јавног предузећа;
8) општи акти Јавног предузећа, надлежност за њихово доношење и начин њиховог ступања на снагу и начин њиховог доношења;
9) начин и поступак измене Статута;
10) заштита животне средине и друга питања од значаја за рад и пословање Јавног предузећа и за остваривање права, обавеза и одговорности запослених у Јавном предузећу у складу са законом.
15. Прелазне и завршне одредбе
Члан 46. 
Јавно предузеће наставља да обавља делатности које је обављало до дана ступања на снагу ове одлуке, у складу са Законом о јавним предузећима („Службени гласник РС”, број 15/16), Законом о поштанским услугама („Службени гласник РС”, бр. 18/05, 30/10 и 62/14), овом одлуком и Статутом.
Јавно предузеће усагласиће Статут и друга општа акта са овом одлуком у року од 90 дана од дана ступања на снагу ове одлуке.
Члан 47.
Ову одлуку објавити у „Службеном гласнику Републике Србије”. 
 
05 број 023-9580/2016
У Београду, 11. октобра 2016. године
Влада
Председник,
Александар Вучић, с.р.