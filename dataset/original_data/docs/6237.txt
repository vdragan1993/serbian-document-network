На основу члана 37. Закона о јавним агенцијама („Службени гласник РС”, бр. 18/05 и 81/05), а у вези са чланом 121. ст. 2. и 6. Закона о безбедности саобраћаја на путевима („Службени гласник РС”, бр. 41/09, 53/10 и 101/11),
Управни одбор Агенције за безбедност саобраћаја доноси
 
ПРАВИЛНИК
o изгледу и садржају обрасца дозволе за управљање туристичким возом

	"Службени гласник РС", број 82 од 17. септембра 2013.
 
Члан 1.
Овим правилником се прописује изглед и садржај обрасца дозволе за управљање туристичким возом.
Члан 2.
Дозволу за управљање туристичким возом издаје Агенција за безбедност саобраћаја (у даљем тексту: Агенција), лицу које:
1. положи испит за возача туристичког воза,
2. поседује возачку дозволу најмање BE категорије,
3. поседује уверење о здравственој способности, односно испуњава здравствене услове предвиђене најмање за возача моторних возила BE категорије и
4. нема изречену меру забране управљања моторним возилом.
Члан 3.
Лице које жели да добије дозволу за управљање туристичким возом подноси Агенцији Захтев за издавање дозволе за управљање туристичким возом – на обрасцу (Образац 1.), који је одштампан уз овај правилник и чини његов саставни део.
Уз Захтев за издавање дозволе за управљање туристичким возом, прилаже се:
1) две идентичне фотографије у боји, димензија 25x30 mm, које нису старије од шест месеци и
2) доказ о уплати трошкова за издавање дозволе за управљање туристичким возом, по важећој тарифи.
Члан 4.
Дозвола за управљање туристичким возом има рок важења пет година.
За продужење важности дозволе подноси се Захтев за продужење важности дозволе за управљање туристичким возом – на обрасцу (Образац 1.), уз који се прилаже: 
	
1) дозвола за управљање туристичким возом,
2) фотокопија личне карте,
3) фотокопију возачке дозволе,
4) доказ да подносиоцу захтева није изречена мера забране управљања моторним возилом,
5) фотокопија лекарског уверења о здравственој способности возача моторних возила друге групе у смислу Правилника о ближим здравственим условима које морају да испуњавају возачи одређених категорија моторних возила („Службени гласник РС”, број 83/11), које није старије од шест месеци,
6) две идентичне фотографије у боји, димензија 25×30 mm, које нису старије од шест месеци и
7) доказ о уплати трошкова за издавање дозволе за управљање туристичким возом, по важећој тарифи.
Замена дозволе за управљање туристичким возом врши се у случају изгубљене, украдене, оштећене или уништене дозволе.
Уз Захтев за замену дозволе за управљање туристичким возом – на обрасцу (Образац 1.), прилаже се изјава о разлозима и околностима због којих се тражи издавање нове дозволе, потписана од стране подносиоца захтева и доказ о уплати трошкова за издавање дозволе за управљање туристичким возом, по важећој тарифи.
У обрасцу замењене дозволе за управљање туристичким возом преписује се датум издавања и рок важења из претходно издате дозволе.
Заменом дозволе за управљање туристичким возом, претходно издата дозвола сматра се неважећом и не може се користити.
Изгубљена или украдена дозвола за управљање туристичким возом оглашава се неважећом.
Члан 5.
Дозвола за управљање туристичким возом издаје се на заштићеном обрасцу, димензија 85,6х54 mm, који садржи:
1) на предњој страни: у левом делу, који обухвата 1/3, у горњем углу међународну ознаку Републике Србије „СРБ” и испод ње место за фотографију димензија 25×30 mm, а у десном делу, који обухвата 2/3, речи: „РЕПУБЛИКА СРБИЈА” испод тога, речи: „ДОЗВОЛА ЗА УПРАВЉАЊЕ ТУРИСТИЧКИМ ВОЗОМ”, са одговарајућим преводом на енглески језик и Мали грб Републике Србије, испод кога су рубрике са подацима и то редом: презиме, име, датум и место рођења, датум издавања дозволе, рок важења дозволе, издавалац дозволе, број дозволе, својеручни потпис, пребивалиште.
2) на полеђини, у левом делу, који обухвата 1/3, објашњење садржине рубрика и података са дозволе, а у десном делу, који обухвата 2/3, садржи речи: „ДОЗВОЛА ЗА УПРАВЉАЊЕ ТУРИСТИЧКИМ ВОЗОМ” са одговарајућим преводом на енглески језик, табелу са три колоне и два реда и трећим редом испод колона, који је нумерисан редним бројем 12. и у који се уписују подаци у вези са ограничењима и други подаци од значаја за утврђивање основа и обима ограничења, ознаку „АБС” и серијски број.
Колоне су нумерисане на следећи начин:
9. Пиктограм туристичког воза,
10. Датум првог издавања дозволе, 
11. Датум до кога важи дозвола, 
12. Ограничења.
Изглед дозволе за управљање туристичким возом дат је на Обрасцу 2, који је одштампан уз овај правилник и чини његов саставни део.
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 221-119-01-44/2013-01
У Београду, 5. септембра 2013. године
Председник
Управног одбора, 
проф. др Милан Јанић, 
	с.р.
 
 


 
УПУТСТВО ЗА ПОДНОШЕЊЕ ЗАХТЕВА
Образац захтева попунити читко штампаним словима. 
Заокружити редни број испред назива захтева који возач туристичког воза подноси.
За издавање дозволе за управљање туристичким возом, уз попуњени образац захтева потребно је приложити:
1) две идентичне фотографије у боји, димензија 30x25 mm, које нису старије од шест месеци и
2) доказ о уплати трошкова за издавање дозволе за управљање туристичким возом, по важећој тарифи.
За продужавање важности дозволе за управљање туристичким возом, уз попуњени образац захтева потребно је приложити:
1) дозволу за управљање туристичким возом,
2) фотокопију личне карте,
3) фотокопију возачке дозволе,
4) доказ да подносиоцу захтева није изречена мера забране управљања моторним возилом,
5) фотокопију лекарског уверења о здравственој способности возача моторних возила друге групе у смислу Правилника о ближим здравственим условима које морају да испуњавају возачи одређених категорија моторних возила („Службени гласник РС”, брoj 83/11), које није старије од шест месеци,
6) две идентичне фотографије у боји, димензија 25×30 mm, које нису старије од шест месеци и
7) доказ о уплати трошкова за издавање дозволе за управљање туристичким возом, по важећој тарифи.
За замену дозволе за управљање туристичким возом, уз попуњени образац захтева потребно је приложити:
1) изјаву о разлозима и околностима због којих се тражи замена дозволе за управљање туристичким возом, потписана од стране подносиоца захтева и 
	
2) доказ о уплати трошкова за издавање дозволе за управљање туристичким возом, по важећој тарифи. 
	
 
                                                                                                                                           
	Образац 
	2.