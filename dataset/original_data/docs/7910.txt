На 
основу члана 16. став 2. Закона о здравственој заштити („Службени гласник
Републике Србије”, број 107/05) и члана 42. став 1. Закона о Влади („Службени
гласник Републике Србије”, бр. 55/05, 71/05 – исправка, 101/05 и 65/08), 
Влада доноси 
 
 
УРЕДБУ
о Националном програму превентивне стоматолошке
здравствене заштите 
“Службени гласник РС”, број 22 од 30. марта 2009. 
 
 
Члан 1.
Овом уредбом утврђује се Национални програм превентивне стоматолошке
здравствене заштите и уређују активности на унапређењу и очувању здравља уста и
зуба деце, омладине и жена у вези са трудноћом.
 
Члан 2.
Активности на унапређењу и очувању здравља уста и зуба деце, омладине и жена у
вези са трудноћом спроводе се по Националном програму из члана 1. ове уредбе,
који садржи утврђени циљ, активности и очекивани резултат. 
Национални програм из члана 1. ове уредбе одштампан је уз ову уредбу и чини њен
саставни део.
 
Члан 3.
Ова уредба ступа на снагу осмог дана од дана објављивања у „Службеном гласнику
Републике Србије”.         

 
05 број 500-1702/2009 
У Београду, 26. марта 2009. године 
Влада 
Први потпредседник Владе – 
заменик председника Владе, 
Ивица Дачић, с.р. 

 

 
 НАЦИОНАЛНИ ПРОГРАМ ПРЕВЕНТИВНЕ 
СТОМАТОЛОШКЕ ЗДРАВСТВЕНЕ ЗАШТИТЕ
 
Обољења уста и зуба, каријес (зубни квар) и пародонтопатије (обољење потпорног
апарата зуба), представљају најчешћа незаразна обољења човека и имају велики
здравствени, социјални и економски значај, па се због тога сврставају у
најзначајније социјално медицинске проблеме популације у нашој земљи. 
Обољења уста и зуба важан су јавно здравствени проблем у многим земљама света,
јер су веома распрострањена и њихов утицај на социјалном и индивидуалном нивоу
је значајан. Иако директно не угрожавају живот, она значајно утичу на животне,
радне и друге способности појединца и могу, ако се занемаре, да изазову озбиљне
компликације. 
Уочавајући овај проблем као један од приоритетних, Министарство здравља је
2005. године именовало Републичку стручну комисију за стоматологију (у даљем
тексту: РСК) која је, између осталог, требало да изради Предлог националног
програма превентивне стоматолошке здравствене заштите деце, омладине до 18
година и жена у вези са трудноћом. 
Национални програм превентивне стоматолошке здравствене заштите (у даљем
тексту: Национални програм) базиран је на савременом концепту организације
превентивне стоматолошке заштите по угледу на сличне програме скандинавских
земаља, уз коришћење искуства Програма превентивне стоматолошпке здравствене
заштите становника Републике Србије (1996–2000. године) и препорука Светске
здравствене организације за достизање циљева „Здравље за све до 2025. године”. 
Национални програм садржи широк спектар активности усмерених на побољшање
здравља уста и зуба деце, омладине и жена у вези са трудноћом и на унапређење
услова за доступну и квалитетну стоматолошку здравствену заштиту. На бази
процењених потреба, дефинисана су: стратешка опредељења, циљеви и мере заштите
здравља уста и зуба које ће се реализовати у наредних седам година, као и
методе и процедуре спровођења активности, носиоци стручних послова, институције,
органи и организације, органи и инструменти управљања, критеријуми и технике
процене остварених резултата, извори средстава и начин финансирања. 

 

 
1. ПРИКАЗ СИТУАЦИЈЕ 
 
1.1. Епидемиологија обољења уста и зуба 
 
1.1.1. Ситуација у свету 
 
Бројна епидемиолошка истраживања здравља уста и зуба указују на велику разлику
у распрострањености болести уста и зуба међу појединим земљама. У развијеним
земљама света, ова обољења су у сталном опадању, а у земљама у развоју у
сталном порасту. Последњих година, резултати бројних епидемиолошких студија, у
популацији деце, посебно узраста 12 година, показују да је „тиха” епидемија
каријеса готово заустављена у земљама Западне Европе и САД (Marthaler 
TM. 2004,
Beltran A 2005, Clark DC 1997, Burt 1994). Најмањи број оболелих сталних зуба
по једном детету у узрасту 12 година био је у земљама Западне Европе: Великој
Британији 0,9; Данској 0,9; Швајцарској 0,9; Француској 1,9; Скандинавским
земљама 1,2. Разлози оваквог унапређења су бројни и сложени, али се најчешће
приписују спровођењу систематских школских превентивних програма и програма
здравственог васпитања, побољшању хигијене уста и зуба и правилној исхрани,
затим масивној и континуираној примени флуорида, као и усвајањем здравих
стилова живота. 
За разлику од западних земаља у земљама Источне и Југоисточне Европе
регистрован је већи број оболелих сталних зуба (КИП) по једном детету у
дванаестој години: Русији 3,7; Пољској 3,8; Бугарској 4,4; Мађарској 3,8. 
У развијеним земљама, доступни ресурси за бригу о здрављу не подржавају високу
цену традиционалних куративних мера за третман стоматолошких обољења него се
предност даје превентивној стратегији, јер је она доступнија и на дужи рок
делотворнија. Значајно снижење распрострањености и тежине каријеса током
вишегодишње примене превентивне стратегије у Скандинавским земљама, обезбедило
је трајну подршку примени превентивног приступа. 
 
1.1.2. Актуелно стање у Републици Србији
 
Здравље уста и зуба деце у нашој средини и окружењу одликује се изразито
високим степеном преваленције и инциденције каријеса. Тако 91%
дванаестогодишњака има један или више каријесних зуба, у петнаестој години 97%,
а у осамнаестој години чак 98%. Стање се још боље може видети у податку да
сваки становник у просеку годишње добије по један оболео зуб. 
Подаци о распрострањености пародонтопатија и гингивитиса се доста разликују, с
обзиром да није коришћена јединствена методологија за њихову процену. Резултати
опсежних студија указују да је распрострањеност оболења пародонцијума још увек
висока, али да се тежина и прогресија смањују. 
Програм превентивне стоматолошке здравствене заштите становника Републике
Србије, реализован у периоду 1996–2000. године, није дао очекиване резултате,
првенствено због тешкоћа које су представљала недефинисана средства за подршку
промотивних и здравствено васпитних активности, као и за набавку основних
медикамената и материјала за извођење предвиђених мера и активности (препарати
флуора, заливачи фисура, материјали за испуне). Такође је велики значај имало и
кратко време примене програма, али и утицај многих објективно негативних
чинилаца, који су се посебно лоше одразили на стање здравља уста и зуба. Па ипак,
и поред уочених мањкавости и свих негативних утицаја тих година, програм је
успео да одржи ниво здравља уста и зуба који је био пре почетка његове
реализације. 
Процена програма је вршена на основу годишњих извештаја координатора програма. Основни
показатељ успешности програма јесте оцена постигнутих резултата у унапређењу
здравља уста и зуба. Иако је програм био базиран на формирању позитивних навика
и понашања у очувању здравља уста и зуба од првих дана живота детета,
предвиђено смањење учесталости каријеса раног детињства (циркуларни каријес) са
7% на испод 4% није достигнуто, што је указало на чињеницу да није заживела
идеја програма да се превентивне активности преусмере на труднице и родитеље
одојчади и мале деце. Последица овог неуспеха је и податак да је мање од 50%
деце пред упис у школу имало све здраве зубе. Најбољи резултат је постигнут у
оквиру стоматолошке здравствене заштите школске деце, јер је почетни КИП
дванаестогодишњака са 3,14 на половини периода спровођења програма (према
подацима из извештаја за 1998. годину) смањен на испод 3, али се касније ипак
задржао на вредностима изнад 3, под утицајем познатих околности које су пратиле
овај период и допринеле општем паду животног стандарда. 
Показатељи актуелног стања здравља уста и зуба деце и омладине 
а) Подаци из рутинске статистике су прикупљани посебно дизајнираним „Упитником
за процену стања здравља уста и зуба” у августу 2008. године, преко
координатора превентивних стоматолошких активности на нивоу управних округа,
упућен начелницима стоматолошких служби у 158 домова здравља у Републици
Србији. Попуњени упитник је враћен из 91,78% домова здравља, с тим да из
Топличког управног округа није враћен ни један упитник, па за тај управни округ
нема података. 
Анализом података о оствареном обухвату деце у изабраним циљним групама (Табела
1), може се констатовати: 
– у групи трогодишњака, обухваћено је тек 30,1% деце, и то у Аутономној
покрајини Војводини 30,9%, а у Републици Србији без података за аутономне
покрајине 29,8%; највећи обухват је остварен у управним окрузима: Пиротском
(91,6%), Нишавском (59,8%) и Јабланичком (41,5%), а најмањи у: Борском (9,8%),
Севернобанатском (10,5%) и Средњебанатском (12,2%). 
– у групи шестогодишњака, остварен је обухват од 78,1% деце, и то у Аутономној
покрајини Војводини 83,8% и у Републици Србији без података за аутономне
покрајине 76%; највећи обухват је остварен у управним окрузима: Шумадијском
(98,2%), Севернобачком (98,1%), Пиротском (91,7%) и Јужнобанатском (91,2%), а
најмањи у: Пчињском (60,5%), Златиборском (63,4%), Моравичком (63,6%) и
Подунавском (64%); 
– у групи деце од 12 година, обухваћено је 69% деце, и то у Аутономној
покрајини Војводини 72,1% и у Републици Србији без података за аутономне
покрајине 67,9%; највећи обухват је остварен у управним окрузима: Колубарском
(95,6%), Пиротском (89,5%) и Јабланичком (84,9%), а најмањи у: Пчињском (49,9%)
и Средњебанатском (54,4%); 
– у групи петнаестогодишњака, обухваћено је 55,2% деце, и то у Аутономној
покрајини Војводина 61% и у Републици Србији без података за аутономне
покрајине 53%; највећи обухват је остварен у управним окрузима: Нишавском
(93,8%), Севернобачком (63,3%), и Зајечарском (80,4%), а најмањи у: Пчињском
(24,8%), Браничевском (35,7%) и Севернобанатском (48%); 




           




Анализом показатеља за процену стања здравља уста и зуба деце у дефинисаним
популационим групама (Табеле 2. и 3), констатује се: 
– код трогодишњака, све здраве зубе има 55,4% деце и то у Аутономној покрајини
Војводини 50,4% и у Републици Србији без података за аутономне покрајине 60,5%;
највише деце са здравим зубима је у Моравичком (78,3%) и Средњебанатском
(71,4%) управном округу и граду Београду (76,6%), а најмање у управним
окрузима: Западнобачком (27,6%), Јабланичком (45,5%), Севернобачком (47,5%) и
Јужнобачком (47,8%); циркуларни каријес има 9,8% деце, од чега у Аутономној
покрајини Војводини 10,6% и у Републици Србији без података за аутономне
покрајине 9% деце; најмање деце са циркуларним каријесом има у управним
окрузима: Моравичком (3,4%), Шумадијском (4,7%) и Подунавском (4,9%), а највише
у Западнобачком (18,9%), Златиборском (17,4%) и Нишавском (14,7%); 
– у групи шестогодишњака, све здраве зубе има 21,7% деце и то у Аутономној
покрајини Војводини 20,2% и у Републици Србији без података за аутономне
покрајине 23,1% деце; највише деце са здравим зубима је у Шумадијском (48,9%),
Поморавском (35,5%) управном округу и граду Београду (34,4%); 
– код дванаестогодишњака, све здраве зубе има 21,7% деце и то у Аутономној
покрајини Војводини 20,2% и у Републици Србији без података за аутономне
покрајине 23,1% деце; највише деце са здравим зубима је у Шумадијском (48,9%) и
Поморавском (35,5%) управном округу и граду Београду (34,4%), а најмање у
управним окрузима: Јужнобанатском (9,5%), Западнобачком (11,2%) и Рашком
(10,7); КИП је најмањи у: граду Београду (2,3), Зајечарском (2,4) и Борском
(2,5) управном округу, а највећи у Рашком (4,3), Колубарском (4,2) и
Јужнобачком (4,0) управном округу; 
– код петнаестогодишњака, све здраве зубе има 7,8% деце и то у Аутономној
покрајини Војводини 8,8% и у Републици Србији без података за аутономне
покрајине 11,4% деце; највише деце са свим здравим зубима има у управним
окрузима: Зајечарском (20,3%), Шумадијском (19,3%) и Борском (13,9%), а најмање
у Севернобачком (2,4%), Златиборском (3,2%) и Пиротском (3,4%); КИП је најмањи
у: Севернобачком (3,2), Браничевском (3,9) и Поморавском (3,9) управном округу,
а највећи у Златиборском (9,0), Нишавском (8,0) и Пиротском (7,4) управном
округу. 


           


Упоређујући ове податке са подацима који су по истој методологији прикупљeни
претходних година (2000. и 2004. година), уочава се у 2008. години: 

– у трећој години, смањење броја деце са свим здравим зубима (од 63,9% на
55,4%), као и повећање броја деце са циркуларним каријесом од (9,3% на 9,8%); 
– пред упис у први разред основне школе, повећање броја деце са свим здравим
зубима (од 18,6% на 21.7%); 
– у дванаестогодишњака, повећање броја деце са свим здравим зубима (од 15,4% на
18%) и смањење КИП (са 3,8 на 3,3); 
– код петнаестогодишњака, смањење броја деце са свим здравим зубима (са 10,1%
на 7,8%), а КИП је остао исти (5,5). 


 




б) Активно истраживање стања здравља уста и зуба деце, спровели су наставници
Клинике за дечју и превентивну стоматологију Стоматолошког факултета у Београду
у 12 јединица локалне самоуправе (урбаних и руралних средина) одређених према
принципима и методологији Светске здравствене организације (у даљем тексту:
СЗО). 
Узорак је образован према препорукама СЗО за оваква истраживања, и то: деца
узраста од три, шест, 12 и 15 година, а величина узорка је била 25 деце по
старосној групи и јединици локалне самоуправе. 
Применом модификованог стоматолошког картона СЗО, прегледано је 1.200 деце и
добијени су следећи резултати стања здравља уста и зуба (Табела 4): 
– у трећој години, 69,7% прегледане деце има све здраве зубе, и то највише у
Севернобанатском управном округу – село (96%) и у околини града Новог Сада (92%),
а најмање у Златиборском управном округу – село (44%); циркуларни каријес има
8,3% прегледане деце, с тим да деце са циркуларним каријесом нема у
Севернобанатском управном округу – село и у околини града Новог Сада, а највише
деце са циркуларним каријесом има у ужем градском делу Новог Сада (20%) и у
околини града Ниша (16%); 
– код шестогодишњака, 20,6% прегледане деце има све здраве зубе, и то највише у
Новом Београду (40%) и у ужем градском делу Новог Сада (32%), а најмање у
управним окрузима – село: Зајечарском (4%) и Златиборском (8%); све здраве
сталне зубе има 86,8% прегледане деце и то највише у Новом Београду (100%) и у
ужем градском делу Новог Сада (100%), а најмање у Зајечарском управном округу –
село (55%); КИП је највећи у управним окрузима – село: Златиборском (0,3) и
Јабланичком (0,2); стање потпорног апарата зуба (гингивални индекс) је најмање
задовољавајуће у Младеновцу – без села (0,3) и ужем градском делу Ниша (0,3); 
– код дванаестогодишњака, 14% прегледане деце има све здраве зубе, и то највише
у Севернобанатском управном округу – село (48%) и Савском венцу (28%); све
здраве сталне зубе има 25,3% прегледане деце, и највише их је у
Севернобанатском управном округу – село (60%) и Савском венцу (48%), а најмање
у Златиборском управном округу – село (4%); КИП код прегледане деце је 2,8 и
најмањи је у Севернобанатски управном округу – село (1,0) и Новом Београду
(1,2), а највећи је у Златиборском управном округу – село (5,1) и граду Новом
Саду – околина (4,8); просечни гингивални индекс код прегледане деце износи 0,5
и највећи је код деце у управним окрузима: Златиборском (1,0) и Јабланичком
(0,9) и то у селима; 
– код петнаестогодишњака, 11,3% прегледане деце има све здраве зубе и то
највише у Новом Београду и Савском венцу (по 32%), а у Нишу – околина и
Зајечарском управном округу – село, нема деце овог узраста са свим здравим
зубима; КИП је 5,56 и најмањи је у Јабланичком управном округу – село (2,7) и
Новом Београду (2,8), а највећи у граду Нишу – околина (7,8), Златиборском
управном округу – село (7,7) и граду Новом Саду – околина (7,6); у оцени стања
пародонцијума, само 46% прегледане деце има индекс стања парадонцијума (ЦПИТН)
нула у најмање три секстанта, најбоље стање је у управним окрузима – село:
Зајечарском (96%) и Севернобанатском (76%), а најмање задовољавајуће је у граду
Нишу и Златиборском управном округу – село (по 16%). 


           


Применом посебно дизајнираног картона, на истом узорку деце, извршен је
стоматолошки преглед за процену ортодонтског статуса деце и добијени су следећи
резултати (Табела 5): 
– у трећој години, код 61,8% прегледане деце инцизални степеник је у интервалу
1,1–3 mm, 48,5% деце има преклоп секутића до 2 mm, 78,4% нема постлактациону
раван, код 63,6% деце постоји приматна дијастема, а код 67,2% деце нема
развојне дијастеме; 
– код шестогодишњака, инцизални степеник је у интервалу 1,1–3 
mm код 55,3%
прегледане деце, 68,2% деце има преклоп секутића до 2 мм, 71,5% деце припада I класи по 
Angle-у, нормалан загрижај је код 86,7% деце, а постлактациону раван
има 46,8% деце; 
– у дванаест година, 63,7% има инцизални степеник је у интервалу 1,1–3 
mm,
преклоп секутића до 2 mm има 44,5% деце, I класа по Angle-у регистрована је код
60,3% деце, а нормалан загрижај код 88,2% прегледане деце; 
– код петнаестогодишњака, 62,1% има инцизални степеник је у интервалу 1,1–3 
mm,
преклоп секутића до 2 mm има 48,3% деце, И класа по Англе-у регистрована је код
58,5% деце, а нормалан загрижај код 81,8% прегледане деце. 


           


 
1.2. Законска регулатива 
 
Систем здравствене заштите и организација здравствене службе уређени су Законом
о здравственој заштити („Службени гласник РС”, број 107/05 – у даљем тексту:
Закон). 
Здравствена заштита у смислу тог закона обухвата спровођење мера за очување и
унапређење здравља грађана, спречавање, сузбијање и рано откривање болести,
повреда и других поремећаја здравља и благовремено и ефикасно лечење и
рехабилитацију (члан 2). 
Здравствену службу у Републици Србији чине здравствене установе и други облици
здравствене службе (приватна пракса), који се оснивају ради спровођења и
обезбеђивања здравствене заштите као и здравствени радници, односно здравствени
сарадници који обављају здравствену делатност у складу са тим законом (члан 6).


Здравствена делатност обавља се на примарном, секундарном и терцијарном нивоу 
(чл. 79, 88, 89, 90. и 91). Здравствена делатност на примарном нивоу обухвата 
превентивну здравствену заштиту групација становништва изложених повећаном
ризику оболевања и осталих становника, у складу са посебним програмом
превентивне здравствене заштите на примарном нивоу. 
Грађани остварују примарну здравствену заштиту у домовима здравља преко
изабраног лекара који је доктор стоматологије (члан 98. Закона). 
У поступку остваривања здравствене заштите у дому здравља изабрани лекар
спроводи све активности које су прописане Законом (чл. 95, 98. и 99) укључујући
и организовање и спровођење мера на очувању и унапређењу здравља за све
категорије становника, прегледе у циљу дијагностике и благовременог лечења, као
и упућивање пацијената на секундарни и терцијарни ниво. 
Садржај рада изабраног лекара прописан је: Законом о здравственом осигурању
(„Службени гласник РС”, бр. 107/05 и 109/05); Правилником о условима за
обављање здравствене делатности у здравственим установама и другим облицима
здравствене службе („Службени гласник РС”, број 43/06); Правилником о условима
и начину унутрашње организације здравствених установа („Службени гласник РС”,
број 43/06); Правилником о обиму и садржају права на здравствену заштиту из
обавезног здравственог осигурања и о партиципацији за 2009. годину („Службени
гласник РС”, број 7/09); Планом здравствене заштите из обавезног здравственог
осигурања у Републици Србији за 2009. годину („Службени гласник РС”, број 8/09)
и Правилником о условима, критеријумима и мерилима за закључивање уговора са
даваоцима здравствених услуга и за утврђивање накнаде за њихов рад за 2009.
годину („Службени гласник РС”, број 6/09). 
Законом о здравственом осигурању прописано је да су осигурана лица којима се
обезбеђује стоматолошка здравствена заштита у пуном износу, између осталих,
деца до навршених 18 година живота и жене у вези са трудноћом и 12 месеци после
порођаја (члан 41. тач. 1 и 2). Према Правилнику о обиму и садржају права на
здравствену заштиту из обавезног здравственог осигурања и о партиципацији за
2009. годину осигураницима се обезбеђују прегледи и лечење болести уста и зуба.
Правилником о утврђивању цена здравствених услуга за превенцију, прегледе и
лечење болести уста и зуба („Службени гласник РС”, број 68/08) утврђене су цене
здравствених услуга за превенцију и лечење болести уста и зуба. 
 
1.3. Организација служби за стоматолошку
здравствену заштиту
 
Дом здравља је здравствена установа у којој се обавља здравствена делатност на
примарном нивоу и у којој се обезбеђује и превенција и лечење у области
стоматолошке здравствене заштите (члан 95. Закона). Послови здравствене
делатности на примарном нивоу, између осталог, обухватaју и заштиту и
унапређење здравља, спречавање и рано откривање болести. Здравствене установе
на овом нивоу, такође остварују сарадњу са другим здравственим, социјалним и
другим установама и организацијама за припремање и извођење програма за очување
и унапређење здравља (члан 88. Закона). У Републици Србији постоји 158 домова
здравља са мрежом здравствених станица и амбуланти. 
Институти и заводи за јавно здравље као институције здравствене заштите које
обављају здравствену делатност на више нивоа (чл. 119, 120, 121. и 122.
Закона) одговорни су за планирање, праћење и спровођење посебних програма
здравствене заштите утврђених од стране Министарства здравља. Овај национални
програм један је од приоритетних програма Министарства здравља за чије
спровођење је неопходно учешће свих нивоа здравствене заштите. 
Здравствене установе, између осталог, спроводе програме здравствене заштите
(члан 80. тачка 4. Закона). 
Установе примарне здравствене заштите, у оквиру службе за стоматолошку
здравствену заштиту, имају посебне организационе јединице за стоматолошку
здравствену заштиту деце и омладине. 
Према подацима који су упитником, августа 2008. године, прикупљени од
здравствених установа примарне здравствене заштите (остварени обухват је
91,78%), у Републици Србији ради 1020 стоматолога, у дечјој и превентивној
здравственој заштити 845 (у Аутономној покрајини Војводини 218 и 627 у
Републици Србији без података за аутономне покрајине) и у ортопедији вилица 175
(у Аутономној покрајини Војводини 43 и 132 у Републици Србији без података за
аутономне покрајине). 
Према подацима из базе кадрова која се о специјалистима води у Институту за
јавно здравље Србије „Др Милан Јовановић Батут”, у делатности дечје и
превентивне стоматологије, здравствену заштиту обезбеђивало је 349 специјалиста
дечије и превентивне стоматологије (у Аутономној покрајини Војводини 45 и 304 у
Републици Србији без података за аутономне покрајине) и 52 стоматолога на специјализацији
превентивне и дечије стоматологије (у Аутономној покрајини Војводини 11 и 282 у
Републици Србији без података за аутономне покрајине), а у делатности
ортопедије вилица 156 специјалиста (у Аутономној покрајини Војводини 15 и 117 у
Републици Србији без података за аутономне покрајине) и 19 на специјализацији
(у Аутономној покрајини Војводини 4 и 15 у Републици Србији без података за
аутономне покрајине). Обезбеђеност кадром у стоматолошкој здравственој заштити
деце анализирана је на основу процене становништва по петогодиштима средином
2006. године, по јединицама локалне самоуправе Републичког завода за
статистику. Према овом извору, у Републици Србији има укупно 1.522.691 дете
узраста до 18 година, и то у Аутономној покрајини Војводини 416.786 и у
Републици Србији без података за аутономне покрајине 1.105.905 деце. 
Стоматолошку здравствену заштиту деце до 18 година обезбеђују и доктори
стоматологије у подручјима где се због укупног броја деце не обезбеђују
специјалисти дечије и превентивне стоматологије у складу са Правилником о
условима за обављање здравствене делатности у здравственим установама и другим
облицима здравствене службе. 
Према наведеним подацима, један доктор стоматологије обезбеђује стоматолошку
здравствену заштиту за 1790 деце, (у Републици Србији без података за аутономне
покрајине 1761, у Аутономној покрајини Војводини 1790); један специјалиста
дечије и превентивне стоматологије обезбеђује стоматолошку здравствену заштиту
за 4416 деце (у Републици Србији без података за аутономне покрајине 3639, у
Аутономној покрајини Војводини 10.480); а један специјалиста за ортопедију
вилица обезбеђује стоматолошку здравствену заштиту за 9712 деце. Просечна
обезбеђеност деце и омладине до 18 година, у области дечије и превентивне
стоматологије неповољнија је од прописаног стандарда (1500), што је посебно
изражено у управним окрузима: Пчињском (2936), Западнобачком (2853) и Борском
(2746). И у области ортопедије вилица, однос броја деце до 18 година на једног
специјалисту ортопедије вилица је значајно неповољнији од прописаног стандарда
(8500), а нарочито велики недостатак овог кадра је у управним окрузима:
Севернобачком (19623), Колубарском (19322) и Подунавском (14813). 
Упоређивањем са подацима из истраживања о кадровској обезбеђености у делатности
дечије и превентивне стоматологије из 2003. године, уочава се да је остварена
боља кадровска обезбеђеност, јер је број деце по једном стоматологу смањен са
2037 на 1790, али је знатно неповољнији однос броја деце до 18 година по једном
специјалисти превентивне и дечије стоматологије са 3487 на 4410. Један од
главних разлога овакве кадровске обезбеђености су демографска кретања у
Републици Србији у периоду 1997-2007. године. Овај период се одликује порастом
опште стопе смртности (на 1000 становника) са 12,9 у 1997. години на 13,9 у
2007. години и опадањем стопе наталитета са 10,5 на 9,2 на 1000 становника.
Наведена демографска кретања су узрок сталног смањења природног прираштаја са
вредношћу од око минус четири на 1000 становника у 2007. години. 
Анализом рада и коришћења стоматолошке службе у 2007. години коју је сачинио
Институт за јавно здравље Србије „др Милан Јовановић-Батут”, утврђено је да је
остварено коришћење стоматолошке службе од 0,78% по становнику, при чему је
број превентивних услуга по истом становнику такође мали и износи 0,56% по
становнику. 
Учешће превентивних услуга у укупно оствареном броју услуга у Републици Србији
у 2007. години варира по управним окрузима. Највеће учешће превентивних услуга
у укупном броју услуга је остварено у Зајечарском, Борском и Браничевском
управном округу (73%), а најмање у Севернобанатском (34%), Мачванском (39%) и
Расинском (43%) управном округу. 
Према подацима Стоматолошке Коморе Србије стоматолошку здравствену заштиту
обезбеђује укупно 552 специјалиста дечије и превентивне стоматологије и 338
специјалиста за ортопедију вилица. 

 

 
2. ПРИОРИТЕТНИ ПРОБЛЕМИ
 
1. Висока стопа преваленције и инциденције каријеса у популацији деце и
омладине у Републици Србији. 

2. Низак обухват стоматолошком заштитом циљне популације одојчади и мале деце,
као и жена у вези са трудноћом. 
3. Превенција обољења уста и зуба није у довољној мери препозната као
приоритетни јавноздравствени проблем у Републици Србији. 
4. Укљученост локалне заједнице у активности за унапређење здравља уста и зуба
деце, омладине и жена у вези са трудноћом је недовољно. 
5. Разлике у доступности права на коришћење стоматолошке здравствене заштите
деце и омладине у Републици Србији. 
6. Обезбеђеност специјалистичким стоматолошким кадром за стоматолошку
здравствену заштиту деце није задовољавајући. 
7. Хоризонтална и вертикална координација у стоматолошкој заштити деце,
омладине и жена у вези са трудноћом није задовољавајућа. 
8. Потребна опрема није равномерно распоређена у управним окрузима, а
стоматолошки материјал се често не набавља континуирано. 
9. Обезбеђивање података о капацитетима и раду, као и коришћење информационог
система у стоматолошким службама у државној и приватној својини није
задовољавајуће. 

 

 
3. ЦИЉЕВИ НАЦИОНАЛНОГ ПРОГРАМА
  
3.1. Општи циљеви
 
3.1.1. Промоција здравља уста и зуба. 
3.1.2. Унапређење здравља уста и зуба деце и омладине до 18 година. 
3.1.3. Унапређење здравља уста и зуба жена у вези са трудноћом. 
 
3.2. Специфични циљеви
 
Општи циљеви овог националног програма разрађују се кроз специфичне циљеве и
активности које воде њиховом остваривању. 
3.2.1. Повећање вредновања здравља уста и зуба на нивоу заједнице и појединца. 
Овај специфични циљ оствариће се путем следећих активности: 
– побољшање мултисекторске сарадње на националном нивоу ради унапређења и
заштите здравља уста и зуба између сектора здравства, образовања, социјалне
заштите и јединица локалне самоуправе; 
– повећање учешћа и координације активности различитих учесника (институције
здравства, просвете, социјалне заштите, институције које се баве
научноистраживачким радом, произвођача хране, произвођача средстава за хигијену
уста и зуба, разна удружења, волонтери и др.) у друштву чија делатност може
утицати на унапређење здравља уста и зуба; 
– континуирано информисање становништва о стању оралног здравља и о потреби и
могућностима да се личним и колективним ангажовањем и позитивним понашањем,
чува и унапређује здравље уста и зуба путем јавних гласила и спровођењем
кампања (нпр. „Недеља здравља уста и зуба” и друге); 
– континуирано информисање ради мотивисања становништва на спровођење самозаштитних
мера адекватном исхраном, личном хигијеном, употребом зубне пасте са флуором и
благовременим коришћењем услуга стоматолошке службе путем јавних гласила; 
– повећање здравствено-промотивних акција у заједници са циљем очувања и
унапређења здравља уста и зуба становништва. 
3.2.2. Јачање партнерских односа између јединица локалне самоуправе и свих
других институција и организација. 
Овај специфични циљ оствариће се путем следећих активности: 
– повећање учешћа заједнице у промоцији и заштити здравља уста и зуба сарадњом
институција и организација (државних, приватних и удружења) у локалној
заједници ради повећања одговорности и обезбеђивања услова за очување и
унапређење здравља уста и зуба становништва унапређењем стоматолошке службе у
опреми и кадровима. 
3.2.3. Унапређење знања, ставова и понашања родитеља и старатеља. 
Овај специфични циљ оствариће се путем следећих активности: 
– спровођење организованог и континуираног здравствено васпитног рада са циљем
раног стицања знања и формирања позитивних навика и понашања родитеља и
старатеља везаних за очување укупног и здравља уста и зуба код одојчади и деце,
а који се односе на правилну исхрану, одговарајућу хигијену уста и зуба,
флуорпрофилаксу, редовне превентивне контроле код стоматолога у здравственим и
предшколским установама, као и установама социјалне заштите. 
3.2.4. Унапређење знања, ставова и понашања деце и омладине до 18 година. 
Овај специфични циљ оствариће се путем следећих активности: 
– спровођење организованог и континуираног здравствено-васпитног рада, у
зависности од узраста, са циљем раног стицања навика и понашања за очување
укупног и здравља уста и зуба код мале деце, или са циљем утврђивања стечених
позитивних и кориговање негативних навика за очување здравља уста и зуба код
школске деце и омладине, а који су везани за правилну исхрану, редовно
одржавање хигијене уста и зуба, флуорпрофилаксу, редовне контроле код стоматолога
у предшколским и школским установама, као и установама социјалне заштите. 
3.2.5. Унапређење стоматолошке здравствене заштите деце и омладине до 18
година. 
Заштита здравља уста и зуба деце и омладине до навршених 18 година, као
изразито рањивих групација становништва Републике Србије, поред мера за
промоцију и унапређење здравља, обухвата и мере специфичне превенције, раног
откривања и санације обољења уста и зуба и кориговање урођених и стечених
неправилности лица и вилица, и то: 
– одржавање хигијене уста и зуба – примена средстава и технике за редовну и
правилну хигијену и едукација за самоконтролу здравља уста и зуба и уклањање
меких и чврстих наслага са зуба; 
– примена лекова хлорхексидина – локална примена код пацијената високог ризика
за појаву каријеса; 
– примена флуорида – системска примена флуорида (ендогена) и обухвата
флуорисање воде за пиће или флуорисање кухињске соли и примену таблета флуора
које прописује стоматолошка служба, и локална (егзогена) односно примена
флуорида у облику паста за зубе, раствора, гелова и лакова за локалну употребу;

– заливање фисура је једноставна, економски оправдана и изузетно ефикасна мера
за смањивање ризика за појаву каријеса на предилекционим местима, јамицама и
фисурама зуба, нарочито првог и другог сталног молара у првој години после
ницања, а препоручује се и заливање фисура премолара и млечних молара; 
– дијагностика ризика за настанак каријеса и правовремено предузимање потребних
мера за спречавање или заустављање каријеса; 
– дијагностика ризика за настанак обољења пародонцијума и правовремено
предузимање потребних мера за спречавање или заустављање обољења потпорног
апарата зуба, пародонцијума; 
– рана дијагностика и терапија болести уста и зуба при сваком контакту са
пацијентом, утврђиваће се почетне патолошке промене које се могу успешно
санирати, 
– превенција ортодонтских аномалија обухвата интерцептивну ортодонцију у периоду
развоја орофацијалне регије ради сузбијања или спречавања дејства фактора који
ремете правилан ток развоја лица и вилица и откривање првих и најмањих знакова
развоја ортодонтских неправилности који се одговарајућим мерама спречавају у
даљем развоју; 
– повећања обухвата деце и омладине мерама за превенцију болести уста и зуба до
80%. 
3.2.6. Јачање кадровских и просторних капацитета у стоматолошкој здравственој
заштити деце и омладине до 18 година. 
Овај специфични циљ оствариће се путем следећих активности: 
– обезбеђивање равномерније покривености специјалистима: дечије и превентивне
стоматологије и ортопедије вилица у складу са Правилником о условима за
обављање здравствене делатности у здравственим установама и другим облицима
здравствене службе; 
– обезбеђивање континуиране едукације за докторе стоматологије за рад са децом;

– одржавање постојећег нивоа и даљи развој амбуланти за стоматолошку
здравствену заштиту у предшколским и школским установама; 
– очување постојећег нивоа и даљи развој мреже организационих јединица за
заштиту здравља уста и зуба деце и омладине, опремљених одговарајућом опремом и
доступних корисницима; 
– обезбеђивање континуираног снабдевања стоматолошким материјалом и
медикаментима за пружање здравствених услуга за превенцију и лечење болести
уста и зуба које се обезбеђују у оквиру права из обавезног здравственог
осигурања; 
– обезбеђивање услова за свеобухватно сагледавање коришћења стоматолошке
здравствене заштите и капацитета у здравственим установама и другим обилицима
обављања здравствене делатности кроз унапређење система прикупљања података
рутинске здравствене статистике, фискализацију и коришћење информационог система.

3.2.7. Унапређење знања, ставова и понашања жена у вези са трудноћом. 
Овај специфични циљ оствариће се путем следећих активности: 
– мотивисање жена у вези са трудноћом за очување сопственог и здравља уста и
зуба детета, здравствено васпитним радом, у циљу стицања знања и усвајања
позитивних ставова и понашања која се односе на правилну исхрану, одговарајућу
хигијену уста и зуба, ендогену и егзогену флуорпрофилаксу, редовну превентивну
контролу код стоматолога, конзумирање алкохола и пушење дувана, рационалну и
контролисану употребу лекова у здравственим установама и установама социјалне
заштите. 
3.2.8. Унапређење стоматолошке здравствене заштите жена у вези са трудноћом. 
Овај специфични циљ оствариће се путем следећих активности: 
– одржавање хигијене уста и зуба – примена средстава и технике за редовну и
правилну хигијену и едукација за самоконтролу здравља уста и зуба и уклањање
меких и чврстих наслага са зуба; 
– примена лекова хлорхексидина – локална примена код пацијената високог ризика
за појаву каријеса ; 
– примена флуорида – системска примена флуорида (ендогена), обухвата флуорисање
воде за пиће или флуорисање кухињске соли и примену таблета флуора које
прописује стоматолошка служба, и локална (егзогена) односно примена флуорида у
облику паста за зубе, раствора, гелова и лакова за локалну употребу; 
– дијагностика ризика за настанак каријеса и правовремено предузимање потребних
мера за спречавање или заустављање каријеса; 
– дијагностика ризика за настанак обољења пародонцијума и правовремено
предузимање потребних мера за спречавање или заустављање оболења потпорног
апарата зуба, пародонцијума; 
– рана дијагностика и терапија болести уста и зуба, при сваком контакту са
пацијентом, утврђиваће се почетне патолошке промене које се могу успешно
санирати; 
– повећања обухвата трудница до 50%, мерама за превенцију болести уста и зуба
до протетског збрињавања. 
3.2.9. Јачање капацитета у стоматолошкој здравственој заштити жена у вези са
трудноћом. 
Овај специфични циљ оствариће се путем следећих активности: 
– унапређења сарадње службе за здравствену заштиту жена и стоматолошке
здравствене заштите; 
– континуираном едукацијом доктора стоматологије и стоматолошких сестара за рад
са овом посебно осетљивом групом; 
– очување постојећег нивоа и даљи развој организационих јединица за заштиту
здравља уста и зуба жена у вези са трудноћом, опремљених и доступних
корисницима; 
– обезбеђивање континуираног снабдевања стоматолошким материјалом и
медикаментима. 

 

 
4. УПРАВЉАЊЕ И КООРДИНАЦИЈА АКТИВНОСТИМА
 
Национални програм подразумева организовано спровођење превентивних мера на
унапређењу здравља уста и зуба деце, омладине до 18 година и жена у вези са
трудноћом, као и кординацију активности свих учесника у Републици Србији. 
Дом здравља спроводи активности предвиђене Националним програмом у сарадњи са
институтом или заводом за јавно здравље и о спроведеним активностима једном
месечно их извештава. 
За територију управног округа, образује се референтни тим који је задужен за
координацију спровођења мера и активности из Националног програма у свим
јединицама локалне самоуправе. Референтни тим непосредно сарађује са заводом за
јавно здравље на својој територији, а изабрани координатор сарађује и са
Заводом за стоматолошку здравствену заштиту Стоматолошког факултета
Универзитета у Београду. 
Институти, односно заводи за јавно здравље опредељују представника специјалисту
социјалне медицине задуженог за спровођење Националног програма на територији
управног округа за који су основани, који обрађује податке из извештаја о
активностима које добија од домова здравља и доставља их на три месеца
Институту за јавно здравље „Др Милан Јовановић Батут”. 
Институт за јавно здравље „Др Милан Јовановић Батут” координише активности
института и завода за јавно здравље који су укључени у Национални програм и
доставља извештаје о спровођењу активности предвиђених овим националним
програмом Министарству здравља два пута годишње. 
РСК има стручно консултативну улогу у спровођењу и праћењу активности из
Националног програма. РСК у сарадњи са Заводом за стоматолошку здравствену
заштиту Стоматолошког факултета Универзитета у Београду израђује протоколе,
стручно методолошка упутства и здравствено васпитни материјал (водичи, брошуре,
информативни плакати, флајери, лифлети, постери, стручна литеартура, веб сајт и
др.) потребних за спровођење Националног програма. 

 

 
5. ДИНАМИКА СПРОВОЂЕЊА НАЦИОНАЛНОГ ПРОГРАМА
 
Временски оквир за реализацију Националног програма јесте шест година (прва
година за имплементацију и пет година за спровођење активности) . 
Динамика спровођења Националног програма зависи од стања здравља уста и зуба
деце, омладине до 18 година и жена у вези са трудноћом (праћење започиње од
„нулте генерације” – одојчад, деце старости три, шест, 12 и 15 година и жена у
вези са трудноћом), као и од достигнутог нивоа развоја стоматолошке службе у
појединим јединицама локалних самоуправа. 

 

 
6. ФИНАНСИРАЊЕ АКТИВНОСТИ НАЦИОНАЛНОГ ПРОГРАМА
 
Трошкови активности Националног програма покривају се из посебне буџетске
линије која се уговара сваке године према предложеном једногодишњем
финансијском плану. 
Према Правилнику о садржају и обиму права на здравствену заштиту из обавезног
здравственог осигурања и о партиципацији за 2009. годину, Републички завод за
здравствено осигурање обезбеђује стоматолошку здравствену заштиту деце до 15
година, омладине до навршених 18 година, и жена у вези са трудноћом