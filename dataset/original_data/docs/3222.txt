ЗАКОН

о задужењу 
Савезне
Републике
Југославије 
код Европске 
заједнице (55 милиона евра) ради подршке платном билансу и јачању девизних 
резерви земље


"Службени
лист СРЈ", број 5 од 25. 
јануара 2003.

 

 

Члан
1.

Савезна Република
Југославија задужиће се код Европске заједнице у износу од 55 милиона евра,
ради обезбеђења финансијске подршке програму економске стабилизације и реформи,
односно подршке платном билансу и јачању девизних резерви земље.

 

Члан
2.

Задужење из члана 1.
овог закона извршава се закључењем Споразума о зајму између Европске заједнице,
као зајмодавца, коју заступа Европска комисија, Савезне Републике Југославије,
као зајмопримца, коју заступа Савезна влада Савезне Републике Југославије, и
Народне банке Југославије, као агента зајмопримца (у даљем тексту: Споразум).

 

Члан
3.

Ради коришћења
средстава из овог закона, Савезна Република Југославија отвара посебан
депозитни рачун код Народне банке Југославије у еврима, са искључивом наменом
коришћења средстава за потребе корисника зајма Републике Србије и Републике
Црне Горе.

 

Члан
4.

Европска заједница
уплаћује средства зајма из члана 1. овог закона Савезној Републици Југославији
на рачун из члана 3. овог закона.

 

Члан
5.

Ради измиривања
обавеза из овог закона, Република Србија и Република Црна Гора, у складу са
одредбама Споразума из члана 2. овог закона, дужне су да обезбеђују средства за
уредну отплату обавеза.

Република Србија и
Република Црна Гора даће Савезној Републици Југославији контрагаранције за
обезбеђење уредног извршавања обавеза из става 1. овог члана, сразмерно њиховим
припадајућим обавезама, у року од 30 дана од дана ступања на снагу овог закона.

Контрагаранцијама,
Република Србија и Република Црна Гора се обавезују да у свакој години обезбеде
средства у својим буџетима за измирење свог дела обавеза, које доспевају у тој
години.

Средства из става 1.
овог члана Република Србија и Република Црна Гора преносе на посебан рачун
Савезне Републике Југославије код Народне банке Југославије, са искључивом
наменом отплате обавеза из Споразума из члана 2. овог закона.

Средства из става 3.
овог члана не чине део савезног буџета.

 

Члан
6.

Савезна Република
Југославија измирује доспеле обавезе према Европској заједници у еврима,
средствима са рачуна из члана 5. став 4. овог закона.

Надлежно савезно,
односно републичко министарство даје налог за отплату доспелих обавеза по
основу Споразума из члана 2. овог закона Народној банци Југославије, која ће
извршити трансфер уплаћених средстава са рачуна из члана 5. став 4. овог
закона.

 

Члан
7.

Народна банка
Југославије наплаћује од Републике Србије и Републике Црне Горе трошкове за
трансфер средстава за отплату обавеза Европској заједници, као и провизију за
услуге које пружа у смислу овог закона.

 

Члан
8.

Овај закон ступа на
снагу наредног дана од дана објављивања у “Службеном листу СРЈ”.