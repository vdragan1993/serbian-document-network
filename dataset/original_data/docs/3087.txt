На основу члана 87. став 4, члана 89. став 3, члана 92. ст. 3. и 
6. и члана 90. став. 5. Закона о тржишту капитала („Службени гласник РС”, број 
31/2011),
Комисија за хартије од вредности доноси
 
 
ПРАВИЛНИК
о класификацији изричитих и прећутних препорука, додатним 
захтевима у вези са садржином препоруке,
дистрибуцији препоруке коју је израдила трећа страна и обавезама у вези са 
обелодањивањем интереса
и сукоба интереса
"Службени гласник РС", број 89 од 25. новембра 2011.
 
 
Члан 1.
(1) Овим правилником ближе се прописују:
1. шта се сматра изричитом, односно прећутном препоруком или предлагањем 
стратегије улагања, сагласно члану 87. Закона о тржишту капитала („Службени 
гласник РС”, број 31/2011, у даљем тексту: Закон);
2. додатни захтеви у вези са садржином препорука, поред општих обавеза 
утврђених у члану 89. Закона;
3. начин истицања измена у случају када лице које дистрибуира препоруку коју 
је израдила трећа страна исту значајно измени, сагласно члану 92. стaв 2. 
Закона;
4. додатне обавезе, које се примењују поред општих обавеза утврђених у члану 
92. Закона када се као давалац препорука појављује инвестиционо друштво или 
физичко лице којe за та лица ради на основу уговора о раду или на други начин 
дистрибуира препоруке које је израдила трећа страна;
5. додатне обавезе у вези са обелодањивањем интереса и сукоба интерес, поред 
обавеза утврђених чланом 90. Закона.
 
Изричито и прећутно препоручивање
 
Члан 2.
(1) Под изричитим препоручивањем или предлагањем стратегије улагања, у смислу 
овог правилника, сматраће се препоруке као што су: „купити“, „продати“ или 
„држати“.
 
Члан 3.
(1) Под прећутним препоручивањем или предлагањем стратегије улагања, у смислу 
овог правилника, сматраће се свако упућивање на циљану цену или слично 
поступање.
 
Додатни захтеви у вези са садржином препоруке
 
Члан 4.
(1) Поред обавеза утврђених у члану 89. Закона, кад је давалац препорука 
независни аналитичар, инвестиционо друштво, кредитна институција, свако друго 
лице чија се пословна делатност састоји од припреме препорука или физичко лице 
које за њих ради на основу уговора о раду или на неки други начин, које директно 
или индиректно даје одређене препоруке за улагање у вези са финансијским 
инструментом, та лица морају осигурати најмање следеће податке:
1. да су истакнути сви значајни извори информација који су били коришћени као 
основ препоруке, укључујући и назив издаваоца на којег се препорука односи, као 
и подаци да ли је садржај препоруке био познат том издаваоцу, те након тога, а 
пре објављивања иста промењена;
2. да сваки основ процене или методологија коришћена за процену финансијског 
инструмента или издаваоца финансијског инструмента или за одређивање циљане цене 
за финансијски инструмент, мора бити приказан на сажет начин;
3. да је значење сваке препоруке (као што је „купити”, „продати” или 
„држати”) које може обухватати временско раздобље улагања на које се препорука 
односи, на одговарајући начин објашњено, те да је наведено свако одговарајуће 
упозорење о ризику, укључујући анализу осетљивости релевантних претпоставки;
4. назнаку из које је видљива планирана учесталост ажурирања препоруке, ако 
таква постоји, и сваке важне промене претходно најављене политике обелодањивања 
препоруке;
5. да је датум кад је препорука први пут пуштена у дистрибуцију наведен на 
јасан и видљив начин, као и релевантан датум и време за сваку наведену цену 
финансијског инструмента;
6. кад се препорука разликује од раније препоруке за исти финансијски 
инструмент или издаваоца издате током дванаестомесечног раздобља које је 
непосредно претходило објављивању, ова промена и датум раније препоруке морају 
бити јасно и видљиво наведени.
 
Члан 5.
(1) Кад су захтеви утврђени у члану 4. тач. 2. и 3. овог правилника, 
несразмерни у односу на обим дистрибуиране препоруке, довољно је у самој 
препоруци на јасан и видљив начин назначити место где јавност директно и 
једноставно може приступити траженим информацијама, као што је директна 
интернетска веза за те информације на одговарајућим интернет страницама даваоца 
препорука, под условом да употребљена методологија или основ вредновања није био 
измењен.
 
Члан 6.
У случају неписаних препорука сматраће се да је удовољено стандардима из 
члана 4. овог правилника ако препорука упућује на место на којем јавност може 
директно и једноставно приступити тој информацији, на пример на интернет 
страници даваоца препорука.
 
Начин истицања измена у преопоруци коју је израдила трећа страна 
и додатне обавезе за инвестициона друштва
 
Члан 7.
(1) Кад се измена препоруке од стране лица које дистрибуира препоруку, а коју 
препоруку је израдила трећа страна састоји од промене смера препоруке (нпр. 
промена препоруке „купити” у препоруку „држати” или „продати” или обрнуто), лице 
која дистрибуира препоруку дужно је удовољавати условима прописаним: 
1. чл. 88–90. Закона, и 
2. чл. 4–6. овог правилника у делу на који се та измена односи.
(2) Давалац препоруке – правно лице које само или путем физичког лица 
дистрибуира значајно измењену препоруку, дужно је да донесе обавезујуће интерне 
прописе како би се лица која ту препоруку примају упутила на место на којем 
имају приступ подацима о идентитету лица које је израдило препоруку, самој 
препоруци и објављивању интереса или сукоба интереса лица које је израдило 
препоруку, све док су те информације доступне јавности.
 
Члан 8.
(1) Поред обавеза утврђених у члану 92. Закона, када је давалац препорука 
инвестиционо друштво или физичко лице, које за то лице ради на основу уговора о 
раду или на други начин, а дистрибуира препоруке које је израдила трећа страна, 
исти су дужни да:
1. јасно и видљиво истакну назив тела надлежног за надзор;
2. испуне услове прописане чл. 9–11. овог правилника;
3. испуне услове из чл. 88–90. Закона, те услове прописане чл. 4–6. и 9–11. 
овог правилника, кад инвестиционо друштво значајно измени препоруку.
 
Додатне обавезе у вези са обелодањивањем интереса и сукоба 
интереса 
 
Члан 9.
(1) Поред обавеза из члана 90. Закона, када је давалац препорука независни 
аналитичар, инвестиционо друштво, кредитна институција, свако повезано правно 
лице или сваки други давалац препорука чија је главна пословна делатност израда 
препорука, у препоруци треба јасно и видљиво да се објаве следеће информације о 
њиховим интересима и сукобима интереса:
1. значајно учешће у капиталу који постоје између даваоца препорука или 
сваког повезаног правног лица с једне стране, те издаваоца с друге стране. Ово 
значајно учешће у капиталу обухвата најмање следеће ситуације: када давалац 
препорука или свако повезано правно лице држи учешће у капиталу веће од 1% 
укупног издатог акцијског капитала издаваоца, или када издавалац држи учешће у 
капиталу веће од 1% укупног издатог акцијског капитала даваоца препорука или 
сваког повезаног лица;
2. друге значајне финансијске интересе које давалац препорука или свако 
повезано правно лице има у односу на издаваоца;
3. изјаву да је давалац препорука или свако повезано правно лице маркет 
мејкер издаваоца, када је то примењиво;
4. изјаву да је током претходних дванаест месеци давалац препорука или било 
које повезано правно лице пружило инвестиционе услуге било које објављене понуде 
финансијских инструмената издаваоца у смислу члана 2. став 1. тачка 8. подтачка 
6. и 7. Закона, када је то примењиво;
5. изјаву да је давалац препорука или свако повезано правно лице странка у 
било ком другом споразуму са издаваоцем који се односи на пружање услуга 
инвестиционог банкарства, осим ако би то значило објављивање поверљивих 
информација, а да је споразум био на снази претходних дванаест месеци или је 
током истог временског периода довео до плаћања накнаде или обећања да ће 
накнада бити плаћена, када је то примењиво;
6. изјаву да је давалац препорука или свако повезано правно лице странка 
споразума са издаваоцем који се односи на израду препоруке, када је то 
примењиво.
 
Члан 10.
(1) Инвестициона друштва и кредитне институције дужне су да објаве своја 
организациона и административна правила која се односе на спречавање и 
избегавање сукоба интереса у погледу препорука. 
(2) Инвестициона друштва и кредитне институције дужне су тромесечно да 
објављују учешће у капиталу свих препорука које гласе „купити”, „држати” или 
продати” или еквивалентне изразе, као и учешће у капиталу издаваоца који 
одговара свакој од тих категорија којима су инвестиционо друштво или кредитна 
институција пружала услуге током претходних 12 месеци. 
 
Члан 11.
(1) За физичка или правна лица која раде за инвестиционо друштво или кредитну 
институцију на основу уговора о раду или другог правног посла, те која су 
учествовала у припреми препоруке, захтев предвиђен чланом 90. став. 2. Закона 
посебно обухвата обавезу објављивања да ли је накнада тих лица повезана с 
услугама које је извршило инвестиционо друштво или кредитна институција или 
свако повезано правно лице. Када та физичка лица стекну акције издаваоца пре 
јавне понуде тих акција, такође је потребно да се објави цена по којој су акције 
стечене и датум стицања.
 
Члан 12.
(1) Обелодањивања из члана 9. до 11. овог правилника, требало би да буду 
садржана у самој препоруци. Када би такве обелодањивања била несразмерна у 
односу на обим дистрибуције препоруке, довољно је у самој препоруци на јасан и 
видљив начин упутити на место где јавност директно и једноставно може да 
приступи траженим подацима, као што је директна интернетска веза за те 
информације на одговарајућим интернет страницама инвестиционог друштва или 
кредитне институције.
 
Члан 13.
(1) У случају неписаних препорука сматраће се да је удовољено стандардима из 
члана 9. овог правилника ако препорука упућује на место на ком јавност може 
директно и једноставно приступити тим подацима, на пример на интернет страницама 
инвестиционог друштва или кредитне институције.
 
Члан 14.
Овај правилник ступа на снагу осмог дана од дана објављивања у „Службеном 
гласнику Републике Србије”.
 
Број 2/0-01-645/1-11
У Београду, 15. новембра 2011. године
Председник Комисије,
др Зоран Ћировић