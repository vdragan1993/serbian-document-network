На
основу члана 11. Закона о увођењу јединственог матичног броја грађана
(„Службени лист СФРЈ“, бр. 58/76) савезни секретар за унутрашње послове
прописује
 
 
ПРАВИЛНИК



о начину одређивања јединственог матичног броја странаца
„Службени
лист СФРЈ”, број 43 од 1. августа 1980.
 
 
I.
ОПШТЕ ОДРЕДБЕ
 
Члан
1.
Овим правилником
прописује се начин одређивања јединственог матичног броја странаца (у даљем
тексту:матични број), начин вођења евиденције о матичним бројевима који су дати
странцима, као и уписивање издатих матичних бројева у евиденције и јавне
исправе.
Члан
2.
Матични број се даје
странцима о којима се на основу закона воде евиденције и издају јавне исправе,
и то:
1) странцима стално
настањеним у Социјалистичкој Федеративној Републици Југославији;
2) странцима којима
је у Социјалистичкој Федеративној Републици Југославији признато право азила;
3) странцима којима
је у Социјалистичкој Федеративној Републици Југославији признат статус
избеглице;
4) странцима који у
Социјалистичкој Федеративној Републици Југославији имају статус лица без
држављанства.
Матични број се даје
и деци чија су оба родитеља страни држављани који припадају једној од
категорија наведених у тач. 1. до 3. става 1. овог члана, ако су рођена у
Социјалистичкој Федеративној Републици Југославији.
 
II.
ПОСТУПАК ЗА ОДРЕЂИВАЊЕ МАТИЧНОГ БРОЈА
 
Члан
3.
Матични број
одређује орган у републици, односно аутономној покрајини на чијем подручју је
пребивалиште, односно боравиште странца или место рођења детета чија су оба
родитеља страни држављани.
 
Члан
4.
Матични број се
одређује на захтев органа који о одређеном странцу, на основу савезног закона,
води евиденцију и на основу те евиденције издаје јавне исправе.
Захтев за доделу
матичног броја подноси се у року од 30 дана од дана уписа странца у евиденцију,
односно у року прописаном за издавање јавне исправе и садржи следеће податке:
презиме и име странца; име једног од родитеља; пол; дан, месец и годину рођења;
место и државу рођења и држављанство.
У захтеву за доделу
матичног броја детету страних држављана који уживају неки од статуса
предвиђених у члану 2. став 1. тач. 1. до 3. овог правилника које је рођено у
Социјалистичкој Федеративној Републици Југославији, наводи се и презиме и име
оба родитеља и њихови матични бројеви ако су им дати.
 
III.
СТРУКТУРА И НАЧИН УТВРЂИВАЊА МАТИЧНОГ БРОЈА
 
Члан
5.
Матични број се
састоји од 13 цифара сврстаних у шест група и по структури је исти као и
јединствени матични број грађана.
Број регистра (IV
група) који се састоји од две цифре одређује се на следећи начин, и то:
1) у Социјалистичкој
Републици Босни и Херцеговини – број 01;
2) у Социјалистичкој
Републици Црној Гори – број 02;
3) у Социјалистичкој
Републици Хрватској – број 03;
4) у Социјалистичкој
Републици Македонији – број 04;
5) у Социјалистичкој
Републици Словенији – број 05;
6) у Социјалистичкој
Републици Србији – број 06;
7) у Социјалистичкој
Аутономној Покрајини Војводини – број 07;
8) у Социјалистичкој
Аутономној Покрајини Косово – број 08;
 
Члан
6.
Матични број
одређује се на основу података садржаних у одлуци надлежног органа којом је
странцу признат неки од статуса наведених у члану 2. овог правилника и броја
регистра републике, односно аутономне покрајине.
Контролни број
одређује се електронским рачунаром по Упутству о начину одређивања контролног
броја јединственог матичног броја грађана по модулу 11 („Службени лист СФРЈ”,
број 36/77).
Савезни орган управе
надлежан за унутрашње послове доставиће, на захтев органа надлежног за
одређивање матичног броја, један примерак одлуке којом се странцу признаје неки
од статуса из члана 2. овог правилника.
 
Члан
7.
Матични број детету
чија су оба родитеља страни држављани одређује се на основу података садржаних
у јавној исправи у којој је уписана чињеница рођења.
 
IV.
ВОЂЕЊЕ ЕВИДЕНЦИЈЕ О ИЗДАТИМ МАТИЧНИМ БРОЈЕВИМА
 
Члан
8.
Евиденција о издатим
матичним бројевима садржи следеће податке: име и презиме странца, име једног од
родитеља, место и државу рођења, држављанство и матични број.
 
V.
ПРЕЛАЗНЕ И ЗАВРШНЕ ОДРЕДБЕ
 
Члан
9.
Странцу коме је пре
дана ступања на снагу овог правилника признат неки од статуса из члана 2. овог
правилника надлежни орган даће матични број на захтев органа у републици,
односно аутономној покрајини на чијем подручју странац има пребивалиште или
боравиште.
 
Члан
10.
Овај правилник ступа
на снагу осмог дана од дана објављивања у „Службеном листу СФРЈ”.
 
 
П. бр. 26-1-10/19
26. јуна 1980.
године
Београд
Савезни секретар за
унутрашње послове,

Фрањо Херљевић, с.
р.