На основу члана 16. став 2. Закона о здравственој заштити („Службени гласник РС”, број 107/05, 72/09 – др. закон, 88/10, 99/10, 57/11, 119/12, 45/13 – др. закон и 93/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 – УС и 44/14),
Влада доноси 
 
УРЕДБУ
о Националном програму за унапређење развоја у раном детињству
"Службени гласник РС", број 22 од 4. марта 
				2016.
 
Члан 1.
Овом уредбом утврђује се Национални програм за унапређење развоја у раном детињству којим се обухватају активности на промоцији, заштити и унапређењу раног развоја детета у првим годинама живота. 
Члан 2.
Активности на унапређењу и очувању здравља спроводе се по Националном програму из члана 1. ове уредбе, који садржи утврђени циљ, активности и очекивани резултат.
Национални програм из члана 1. ове уредбе одштампан је уз ову уредбу и чини њен саставни део.
Члан 3.
Ова уредба ступа на снагу осмог дана од објављивања у „Службеном гласнику Републике Србије”.
05 број 110-2351/2016
У Београду, 3. марта 2016. године
Влада
Председник,
Александар Вучић, с.р.
НАЦИОНАЛНИ ПРОГРАМ ЗА УНАПРЕЂЕЊЕ РАЗВОЈА У РАНОМ ДЕТИЊСТВУ
1. УВОД
У циљу развоја система здравствене заштите у Републици Србији, посебна пажња је усмерена на заштиту, унапређење и промоцију здравља најмлађег нараштаја, као значајне компоненте укупне визије развоја система здравствене заштите у Републици Србији.
Прве године живота имају изузетан значај за целокупни физички. психомоторички, психосоцијални, као и развој детета у сензорној и говорној области, са битним утицајем на каснија постигнућа у одраслом добу. Развој мозга је најинтензивнији у првим месецима и годинама живота и ангажовање тог огромног природног развојног потенцијала директно зависи од искустава и стимулуса којима је дете изложено у овом периоду. 
Рана развојна фаза детета нуди знатне могућности за постизање пуних развојних потенцијала, али носи и ризике да се бројни и разноврсни подстицајни утицаји занемаре, пропусте или наруше. Поред тога, значајно је и да интензивни развој централног нервног система у првим месецима и годинама живота даје могућност компензације одређених можданих и чулних оштећења насталих дејством различитих пренаталних, перинаталних или постнаталних чинилаца. Захваљујући томе, ране интервенције, усмерене на децу са ризиком за настанак сметњи у развоју, као и децу са већ насталим сметњама, имају кључни значај за постизање нормализације развојних функција. 
Заштићеност правилног развоја сваког детета, као битне претпоставке подразумева: добро физичко здравље, задовољавајућу исхрану, адекватну стимулацију у раном развојном периоду, функционалну породицу са позитивно усмереним и интерактивним односом родитеља, односно неговатеља и детета, као и спречавање деловања бројних и веома разноврсних фактора ризика у пренаталном, перинаталном и постнаталном периоду и раном детињству.
1.1 Фактори ризика и заштитни фактори од утицаја на ток развоја детета 
Развојни утицаји су често комбинација повољних (стимулативних и протективних) и неповољних, угрожавајућих искустава. У средини у којој дете живи, на развој детета делују различити фактори ризика, као и заштитни фактори. 
1.1.1. Фактори ризика су карактеристике или догађаји чија присутност у животу детета повећава статистичку вероватноћу да ће то дете развити поремећај у расту и развоју, односно да ће настати неповољни исход по здравље.
1) Пренатални (антенатални) ризици
Пренатални фактори ризика који могу да проузрокују оштећење централног нервног система (ЦНС-а), су: старост мајке (испод 16 или преко 40 година); болести мајке пре и у току првих недеља трудноће; психијатријска обољења родитеља; наследна обољења; шећерна болест; хромозомски поремећаји; повишен крвни притисак, срчана, бубрежна и ендокрина обољења; хроничне болести будуће мајке или труднице: бронхијална астма, обољења крви, лечена епилепсија, болести зависности, укључујући и пушење, гојазне или потхрањене труднице; интоксикације; вантелесна оплодња; мајке које имају малигна обољења, ХИВ/АИДС. 
Осим тога, ризик представљају и стања у вези са претходном трудноћом: намерни или спонтани побачаји, мртворођеност, превремени порођаји; операције на материци, крвављења у актуелној трудноћи или после претходних порођаја; нежељене и непланиране трудноће, анксиозност мајке, лоши партнерски односи, лоша искуства у примарној породици. Нежељена и непланирана трудноћа појачава присуство и повећава јачину амбивалентних или негативних осећања мајке.
Проблеми у трудноћи и компликације на порођају често су удружени са депресивношћу и/или анксиозношћу мајке и каснијим негативним односом према понашању детета, коришћењем казне као методе васпитања детета, као и нижим нивоом квалитета интеракције између мајке и детета. 
2) Перинатални фактори ризика 
У медицинској литератури се наводе бројни фактори ризика везани за перинатални период, који почиње са навршене 22 недеље трудноће и завршава се са навршених седам дана живота новорођенчета. Ту спадају: интраутерусне инфекције плода, вишеплодна трудноћа, интраутерусни застој у расту, хронична или акутно настала патња плода, патолошки поремећаји у плаценти и/или пупчаној врпци, хромозомске аберације, конгениталне аномалије у развоју ЦНС-а (али и других органа и система које могу да проузрокују и оштећење ЦНС-а), значајни поремећаји метаболизма, исхране и друго, као и превремен порођај (пре 37. недеље гестације); пренесеност (после 42. недеље гестације); мала телесна маса на рођењу; развојне аномалије ЦНС-а; интраутерина или интрапартална асфиксија; интракранијална крварења и едем; хипоксично-исхемична енцефалопатија; ниска вредност Апгар скора (мање од 5); хипогликемија; хипербилирубинемија (преко 300 микромол/л); конгениталне малформације; генетски поремећаји и тешки поремећаји метаболизма; неонаталне инфекције (сепса, менингоенцефалитис); неонаталне конвулзије, апноичне и цијанотичне кризе и постнатална хипоксија.
3) Постнатални фактори ризика 
Фактори ризика везани за дете јесу: „тежак” темперамент; сензорни и моторни поремећаји (слепило, глувоћа, церебрална парализа); развојна кашњења; хроничне болести, по живот опасна обољења; изложеност дрогама; анемија, дефицијенција витамина или минерала; потхрањеност, нутритивна дефицијенција; ниско самопоуздање и самопоштовање; несигурна приврженост и тешкоће у учењу, неуспеси.
Фактори ризика везани за породично и шире окружење јесу: проблеми у породици, породични сукоби и слом породице, развод, самохрани родитељ, лоша породична дисциплина, смрт члана породице или драге особе; хроничне болести родитеља или других чланова породице (хронична стања и по живот опасна обољења, АИДС/ХИВ, психијатријске болести, постпартална депресија мајке, изложеност дрогама, алкохолу); агресивно понашање у породици, делинквенција, проституција; неконзистентност васпитања; крут и неприлагођавајући однос према развојним потребама детета; дужа одвајања из породице (хоспитализација); злостављање и занемаривање детета у свим облицима, одбацујући односи, напуштање детета (смештање детета у социјалну установу или хранитељску породицу); сиромаштво; бескућништво; изолација; културална депривација породице (неписменост, имиграција); елементарне непогоде и изазване катастрофе (земљотреси, поплаве, ратови, урбано насиље); миграције; разне врсте дискриминације; изложеност дејству тешких метала; недостатак приступа подржавајућим услугама.
Посебне ризике носи лош социјално-економски статус, који је комплексан и садржи више штетних фактора, као и њихово удружено дејство.
1.1.2. Заштитни фактори су они утицаји који мењају у позитивном правцу одговор детета на угрожавајуће чиниоце, односно факторе ризика.
1) Заштитни фактори везани за мајку, као што су порођај у болницама прилагођеним потребама мајке и детета и примена „baby friendly plus” стандарда: присуство блиске особе на порођају, посете породиљи и новорођенчету; контакт „кожа на кожу”, први подој одмах по рођењу; искључиво дојење до шест месеци и наставак дојења до друге године и дуже. Рана интеракција стимулација, сигурна приврженост, игра и стимулација које се успостављају и започињу преко дојења, представљају основне потребе детета у раном узрасту.
2) Заштитни фактори везани за дете су: сигурни рани односи са мајком, оцем, породицом; проактиван однос, позитиван став, поверење; лак темперамент; добро физичко здравље; добра комуникација и развој социјалних вештина, способност развоја позитивних и трајних односа са пријатељима и породицом; способност да идентификује, изрази и управља својим понашањем и емоцијама; виши ниво интелектуалних способности; осећај независности, самопоштовања и самопоуздања.
3) Заштитни фактори везани за породицу и шире окружење, осим већ поменутог значаја дојења првог контакта и првог подоја одмах по рођењу, је позитиван однос детета бар са једним родитељем – развој сигурне привржености; љубав, сигурност, доследна нега и праћење од стране родитеља; подржавајући односи међу члановима породице, блискост, узајамна повезаност; топлина, нежност; рана позитивна интеракција; подршка и подстицај, игра, стимулација; животни стандард; родитељска отпорност; висок ниво повезаности и склад у породици; мрежа подршке породици на локалном нивоу; бројне могућности за слободне активности; позитивна политика.
1.2. Улога здравственог система у развоју деце у раном детињству 
Оптималан развој детета који се остварује кроз стимулацију заштитних и превенцију фактора ризика захтева укључивање и интеракцију свих система и локалне заједнице, а посебно система здравствене заштите, образовања и социјалне заштите. Брига о детету укључује и бригу о породици која се не може реализовати кроз деловање само једног система.
У раном детињству, до треће године живота детета, дете и породица су првенствено усмерени на здравствени систем. Током тог периода дете и његова породица се због превентивних или куративних потреба сусрећу са педијатром, педијатријском и патронажном сестром, најмање 10 до 16 пута. Због тога је на систему здравствене заштите велика одговорност, али и велика могућност да реагује благовремено и на одговарајући начин, уводећи како превентивне мере, тако и мере лечења. Током овог изузетно значајног периода, здравствени радници и сарадници, а нарочито педијатри и патронажне сестре, имају важну улогу у нези и бризи о детету, као и у пружању и координацији подршке родитељима.
Политика здравствене заштите и законодавни оквир који регулише ову област у Републици Србији недвосмислено признају чињеницу да би најугроженије, маргинализоване групе деце требало да имају приоритет у настојањима да се реформише систем здравствене заштите.
Здравствени систем, а нарочито његов основни – примарни ниво (педијатријска служба, патронажна служба, саветовалишта за труднице, саветовалишта за родитељство), представља стуб система подршке развоју, промоције здравог раста, развоја и односа између детета и родитеља, старатеља, васпитача и вршњака и осталих учесника у одрастању детета. На основу дефиниција и нормативних одређења, домови здравља, заједно са заводима, односно институтима за јавно здравље, представљају места од којих полазе и у којима се одвијају активности у промоцији здравља, као и превенцији поремећаја и неповољних стања. Као кључне карике, повезују се са свим нивоима здравствене заштите и другим системима у мрежу подршке у јединици локалне самоуправе и у Републици Србији. Виши нивои здравствене заштите, кроз пружање раних интервенција, представљају значајну подршку деци са развојним тешкоћама и сметњама у развоју и њиховим породицама.
Резултати деловања здравственог система се вишеструко увећавају деловањем других система и обрнуто. Зато је паралелно са јачањем здравственог система неопходно успостављати одрживе везе и заједничко деловање са другим системима и тиме градити свеобухватну и усмерену подршку у раном детињству.
1.3. Разлози за доношење Националног програма за унапређење развоја у раном детињству
Потреба за додатним оснаживањем здравственог система првенствено педијатара, и њихово даље оспособљавање да интензивније предводе промоцију, заштиту и унапређење раног развоја детета, утицала је на доношење Националног програма за унапређење развоја у раном детињству (у даљем тексту: Програм).
Основна опредељења Програма су промоција и подршка здравља и здравог развоја све деце у првим годинама живота, а посебно деце са присутним развојним ризицима и сметњама у развоју. Програм је усмерен према примарној превенцији развојних поремећаја, кроз смањење и спречавање деловања фактора ризика, а подразумева ангажовање здравственог система и међусекторску сарадњу. Један од битних предуслова имплементације Програма је и развој партнерских односа са породицама, применом породичног усмерења у раду.
Програм се посебно усмерава на повећање ефективности и ефикасности здравственог система у раном препознавању развојних ризика и пружање интервенција у раном детињству кроз унапређење организације здравствене заштите, капацитета здравствених радника и сарадника, и изградњу сарадње са другим релевантним секторима и системима у заједници. 
Од Програма се очекује смањење преваленције и интензитета развојних тешкоћа, кроз допринос побољшању квалитета живота деце са сметњама у развоју и њихових породица. На тај начин се истовремено избегавају дуготрајни и скупи процеси неге и лечења и остварује позитиван економски ефекат на национални буџет. 
2. ЦИЉНА ПОПУЛАЦИЈА И УЧЕСТАЛОСТ СМЕТЊИ У РАНОМ РАЗВОЈУ
Циљну групацију којој је програм намењен, чине деца најмлађег узраста до пете године живота. При томе се посебно мисли на две групације популације и то: новорођенчад и одојчад и децу до навршене пете године живота. Према резултатима пописа становништва спроведеног 2011. године, у односу на попис из 2002. године, у Републици Србији (без података за територију АП Косово и Метохија) је дошло до смањења укупног броја становника, као и учешћа деце до 19 година са 22,3% на 20,7% у укупном броју становника. Број деце узраста до пет година према последњем попису је 328.255, што је 4,6% од укупног броја становника или око 29% од укупног броја деце до 19 година живота. Од тог броја је 64.400 деце, тј. око 0,9% укупног броја становника, било у првој години живота.
Стопа смртности одојчади од 6,2 у Србији показује тренд смањења, али је још увек већа од просека који је у Европској Унији од 4,1. Удео неонаталне смртности у укупној смртности одојчади достигао је 76%, а бележе се и значајне регионалне разлике. Смртност одојчади и деце испод пет година у популацији деце која живе у нехигијенским ромским насељима два пута је виша од националног просека. 
Према подацима Светске здравствене организације (у даљем тексту: СЗО), око 5% деце млађе од 14 година има сметње у развоју. Проценат деце са развојним тешкоћама у високо развијеним земљама креће се од 10–20%, а сматра се да је у мање развијеним земљама (међу којима је и Република Србија) тај удео и нешто виши.
Истраживањем УНИЦЕФ-а и Републичког завода за статистику под називом „Вишеструки показатељи стања жена и деце у Србији – МИКС”, за период 2005–2006. године (у којем је спроведено анкетирање мајки, чија су деца старости од две до девет година), утврђено је да 11,3% деце има бар један облик развојних тешкоћа (оштећење слуха, вида и отежан говор).
3. ОСНОВНЕ КАРАКТЕРИСТИКЕ ЗДРАВСТВЕНЕ ЗАШТИТЕ ОДОЈЧАДИ И МАЛЕ ДЕЦЕ 
У последње две деценије, у Републици Србији је остварено значајно смањење смртности деце и мајки. Велика посвећеност побољшању квалитета услуга здравствене заштите деце, велики обухват деце пренаталном и постнаталном заштитом, високе стопе имунизације деце и побољшано збрињавање и лечење респираторних и цревних инфекција у кућним условима су у највећој мери допринели овим постигнућима. Поред тога, повећавање доступности педијатријске заштите деци на примарном нивоу здравствене заштите и јачање рада добро развијене мреже патронажних сестара, такође је имало значајног удела у остваривању позитивних здравствених исхода код деце. 
Међутим, значајан број деце из осетљивих група још увек је лишен приступа услугама здравствене заштите, па је и стопа смртности одојчади и деце млађе од пет година два пута виша међу Ромима него у општој популацији.
Здравствена заштита деце остварује се на примарном нивоу кроз институцију дома здравља, који чини основни интегрални део здравственог система, односно кроз рад изабраног педијатра са тимом стручњака. 
На секундарном и терцијарном нивоу здравствене заштите, здравствене услуге пружају се у болничким условима, на дечијим одељењима при општим болницама, дечијим клиникама и институтима за децу и омладину, појединим специјализованим заводима, клиникама и институтима. 
Мрежа здравствених установа у домену унапређења раног развоја деце укључује 25 завода и института за јавно здравље; 158 домова здравља са службама за здравствену заштиту деце предшколског узраста, и 23 развојна саветовалишта, организованих као организационе јединице дома здравља. 
Према пројекту „Стандарди регионалног система неонаталне здравствене заштите у Србији”, на територији Републике Србије постоји 58 породилишта, од којих је седам ванболничких (у оквиру примарног нивоа здравствене заштите), 46 је у склопу одговарајућих гинеколошко-акушерских одељења општих болница (секундарни ниво здравствене заштите), док пет породилишта чине организационе и функционалне целине терцијарног нивоа здравствене заштите – гинеколошко-акушерских клиника у Београду (2), Новом Саду, Крагујевцу и Нишу. Иако је 2002. године 42 породилишта било сертификовано за примену Програма болница пријатељ деце (Baby friendly), екстерна евалуација из 2009. и анализа 2013, године су показале да доследна примена ових стандарда у Републици Србији не постоји.
Збрињавање новорођене и мале деце на секундарном нивоу обављају педијатријска и друга специјалистичка одељења окружних и општих болница, док терцијарни ниво здравствене заштите обезбеђују посебне неонатолошке и педијатријске службе или одељења у Институту за здравствену заштиту мајке и детета Србије „Др Вукан Чупић”, Универзитетској дечијој клиници у Београду, Институту за здравствену заштиту деце и омладине Војводине у Новом Саду, Институту за неонатологију у Београду, Педијатријској клиници Клиничког центра (у даљем тексту KЦ) у Крагујевцу и Клиници за дечије интерне болести КЦ у Нишу. 
Анализа неонатолошке здравствене заштите коју је спровела Републичка стручна комисија за здравствену заштиту жена, деце и омладине под координацијом Института за здравствену заштиту мајке и детета Србије 2013/14 године, указала је на значајне изазове у организацији и капацитету неонатолошке здравствене заштите у регионима са високим перинаталним и неонаталним морталитетом. 
Специјализоване установе које се баве дијагностиком, лечењем и рехабилитацијом деце са сметњама у развоју су Специјална болница за церебралну парализу и развојну неурологију, Београд, Клиника за неурологију и психијатрију за децу и омладину, Клинички центар Србије, Институт за ментално здравље, Београд, Завод за психофизиолошке поремећаје и говорну патологију „Проф др Цветко Брајовић”, Београд, Клиника за рехабилитацију „Др Мирослав Зотовић”, Београд.
Број запослених здравствених радника (педијатара, гинеколога и медицинских сестара) у службама за здравствену заштиту деце и службама за здравствену заштиту жена домова здравља у Републици Србији последњих година нарочито се смањио. Старосна структура запослених је врло неповољна, око 36,4% педијатара и око 30% гинеколога је старије од 55 година. У односу на важеће нормативе и стандарде, у Републици Србији недостаје 250 педијатара у домовима здравља. Већ је сада потребно занављање кадрова, јер ће за пет година недостајати 380, а за 10 година 650 педијатара. 
У Републици Србији у 158 домова здравља у служби поливалентне патронажне службе ради 1.245 особа. Од тог броја, 614 запослених је са средњом стручном спремом, док је 631 запослен са завршеном вишом школом.
Деловање здравственог система у овој области огледа се и у раду интерресорних комисија у оквиру јединице локалне самоуправе, као и у међусекторској сарадњи са социјалном заштитом, сектором образовања и релевантним удружењима грађана која заједно са удружењима родитеља деце са сметњама у развоју представљају значајан ресурс за међусобну размену, учење и залагање за снажније деловање у домену превенције, као и заштите права деце са сметњама у развоју. 
Када је реч о раној идентификацији и раним интервенцијама за децу са сметњама у развоју, приступ је неуједначен. Породилишта углавном успешно процењују здравствене ризике новорођенчета и добро сарађују са примарном здравственом заштитом. Са друге стране, педијатри у примарној здравственој заштити нису у довољној мери усмерени и обучени за свеобухватну процену раног развоја, тј. специфично рано препознавање развојних ризика. Према истраживању УНИЦЕФ-а и Центра за права детета, педијатри у примарној здравственој заштити процењују сопствене стручне и комуникационе компетенције у раду са децом са развојним тешкоћама и њиховим породицама као недовољне. Истоветне оцене дају и родитељи деце са сметњама у развоју. 
Развојна саветовалишта постоје као организационе јединице домова здравља у 23 општине. Њихова значајна улога огледа се у могућностима за тимски и мултидисциплинарни приступ, уз обједињавање мера усмерених према појединачном детету и породици. Развојна саветовалишта успостављају сарадњу са другим релевантним системима на својој територији, уз вођење одговарајуће евиденције о деци којима је потребна одговарајућа подршка. Према Стручно-методолошком упутству за спровођење Уредбе о Националном програму здравствене заштите жена, деце и омладине („Службени гласник РС”, број 28/09), стални стручни тим Развојног саветовалишта чине: лекар педијатар са едукацијом за рад у Развојном саветовалишту, клинички психолог, дефектолог или логопед и виша медицинска сестра. Могу се ангажовати и стручњаци из других служби дома здравља: социјални радник, патронажна сестра, физиотерапеут, дефектолог или олигофренолог или соматопед, дечји неуролог, дечји психијатар и стручњаци других специјалности. У јединици локалне самоуправе које не испуњавају услов од 8.500 деце за формирање Развојног саветовалишта, може се оформити развојно саветовалиште, ако за то постоје услови, функционални тим или одговарајућу делатност обављају мобилни тимови. 
Друге службе у здравственој заштити које пружају терапијске, рехабилитационе и хабилитационе услуге за децу са уоченим тешкоћама и сметњама у развоју, недовољно су развијене. Деца која имају сметње у развоју немају уједначену доступност стручним тимовима и примереним терапијским третманима. Удаљеност таквих служби од места становања, значајном броју деце умањује могућност јачања преосталих развојних потенцијала.
Проблеми у задовољавању специфичних потреба су нарочито изражени код посебно осетљивих групација деце у које спадају новорођенчад, одојчад и мала деца узраста до пете године. То се односи и на децу из дисфункционалних породица, као и на ону која припадају маргинализованим и социјално угроженим категоријама (ромска и деца без родитељског старања; бескућници; смештени у специјализоване установе; сиромашни; припадници националних мањина; верских заједница; избегла и расељена лица).
У циљу побољшања развоја најмлађег нараштаја посебна пажња се поклања осетљивој групи жена и деце који живе у ромским насељима, за које је Министарство здравља ангажовало 75 ромских здравствених медијаторки у 59 домова здравља у Републици Србији. 
Смањење смртности и унапређење здравственог стања ромске популације превазилази надлежности здравственог система и захтева координисану интер-секторску сарадњу у јединици локалне самоуправе.
4. НОРМАТИВНО-ПРАВНИ ОКВИР ЗА УТВРЂИВАЊЕ ПРОГРАМА 
Програм се базира на основним принципима и вредностима истакнутим у међународним документима у области јавног здравља и унапређења здравља деце и младих као што су: Конвенција Уједињених нација о правима детета („Службени лист СФРЈ – Међународни уговори”, број 15/90 и „Службени лист СФРЈ – Међународни уговори”, бр. 4/96 и 2/97), Миленијумски циљеви развоја Уједињених нација, Свет по мери деце.
Програм се по свом садржају ослања и на постојеће националне програме: Национални план акције за децу, Националне Миленијумске циљеве развоја, Уредбу о Националном програму здравствене заштите жена, деце и омладине, Национални програм превентивне здравствене заштите деце са психофизиолошким поремећајима и говорном патологијом. 
Такође, у складу са Стандардима здравствене заштите прилагођеним потребама мајке и детета, Општим и посебним протоколима за заштиту деце од злостављања и занемаривања и другим националним програмима који се тичу деце овог узраста, у Програму су коришћене одговарајуће дефиниције и поделе, препоручене од стране СЗО. 
Право на здравље, као основни предуслов нормалног раног развоја, гарантовано је Уставом, који прецизира да се здравствена заштита из јавних прихода обезбеђује за децу, труднице и мајке на породиљском одсуству, као и за самохране родитеље са децом до седме године, ако је не остварују на други начин. Поред тога, правни основ за подршку деци са ризиком и деци са сметњама у развоју, пружа одредба Устава према којој је забрањена свака дискриминација, непосредна или посредна, по било ком основу, а нарочито по основу расе, пола, националне припадности, друштвеног порекла, рођења, вероисповести, политичког или другог уверења, имовног стања, културе, језика, старости и психичког или физичког инвалидитета (члан 21. став 3).
Уставом је утврђено да породица, мајка, самохрани родитељ и дете у Републици Србији уживају посебну заштиту, у складу са законом, као и да се посебна заштита пружа деци о којој се родитељи не старају и деци која су ометена у психичком или физичком развоју (члан 66. ст. 1. и 2), што је, за спровођење Програма, посебно важна одредба Устава. 
Нормативно правни оквир за утврђивање Програма, представљају и Закон о здравственој заштити („Службени гласник РС”, бр. 107/05, 72/09 – др. закон, 88/10, 99/10, 57/11, 119/12, 45/13 – др. закон и 93/14), Закон о здравственом осигурању („Службени гласник РС”, бр. 107/05, 109/05 – исправка, 57/11, 110/12 – УС, 119/12, 39/14, 123/14, 126/14 – УС), Закон о остваривању права на здравствену заштиту деце, трудница и породиља („Службени гласник РС”, број 104/13), Закон о правима пацијената („Службени гласник РС”, број 45/13), у којем је право на доступност једно од гарантованих права.
Нормативни правни оквир за утврђивање овог Програма чине: 
1) Правилник о ближим условима за обављање здравствене делатности у здравственим установама и другим облицима здравствене службе („Службени гласник РС”, бр. 43/06, 112/09, 50/10, 79/11 и 10/12 – др. правилник);
2) Правилник о условима и начину унутрашње организације здравствених установа („Службени гласник РС”, бр. 43/06, 126/14);
3) Правилник о садржају и обиму права на здравствену заштиту из обавезног здравственог осигурања и партиципацији за 2015. („Службени гласник РС”, број 1/15);
4) Правилник о номенклатури здравствених услуга на примарном нивоу („Службени гласник РС”, брoj 1/15);
5) Правилник о додатној, образовној, здравственој и социјалној подршци детету и ученику („Службени гласник РС”, број 63/09); 
6) Правилник о начину и поступку остваривања права из обавезног здравственог осигурања („Службени гласник РС”, бр. 10/10, 18/10 – исправка, 46/10, 52/10 – исправка, 80/10, 60/11 – УС и 1/13)
7) Посебан протокол здравственог система за заштиту деце од злостављања и занемаривања (2009. године)
5. ПОЛАЗНЕ ОСНОВЕ И ДЕФИНИЦИЈЕ КОРИШЋЕНЕ У ПРОГРАМУ
Програм је заснован на принципима: најбољег интереса детета, недискриминације, породичног усмерења и континуитета, свеобухватног и благовременог приступа, мултидисциплинарности и међусекторске сарадње, као и активног учешћа корисника. 
5.1. Промоција развоја деце
Промоција развоја деце, као део промотивних активности из домена здравствене заштите, обухвата низ мера које помажу родитељима, али и ширем окружењу детета да усвоје знања, ставове и понашања који омогућавају стварање животне средине и услова за подстицање и постизање оптималних развојних могућности детета. 
Ове активности су део осмишљених здравствено-васпитних програма и интервенција које унапређују и јачају способности и повећавају капацитете родитеља, деце и друштва да превазиђу тешкоће и унапреде здравље детета. Здравствено-васпитни рад, инициран и координисан од здравствене службе, спада у основне мере промоције развоја, а пуну ефикасност постиже уколико у примени учествују владини сектори (просвета, информисање, социјална заштита, финансије), као и невладине организације.
Промоција развоја у раном детињству укључује низ активности усмерених ка породици, родитељима и детету, у циљу успостављања и одржавања квалитетних односа између родитеља и детета и стицања потребних развојних искустава детета. Промоција је усмерена и на спречавање утицаја штетних фактора, као и на повећање отпорности детета на деловање штетних фактора и развијање и јачање заштитних фактора. 
5.2. Превенција поремећаја развоја
Програмом су обухваћене универзалне, селективне и индиковане превентивне мере које се предузимају у односу на присуство индивидуалних чинилаца ризика. 
Универзалне превентивне мере су интервенције усмерене ка свој деци у општој популацији, без обзира на индивидуалне чиниоце ризика.
Примери оваквих интервенција су едукативни, ментално- хигијенски програми за труднице, предшколску и школску децу. Редовне контроле трудница, пружање адекватних информација, подршка у превазилажењу могуће анксиозности везане са трудноћу и будуће материнство, су мере чија је ефикасност потврђена. 
Селективно-усмерене превентивне мере су интервенције усмерене на појединце и подгрупе у популацији код којих је присутан повећан ризик од појаве сметњи у развоју.
Ризичне групе се могу идентификовати на основу присутности биолошких, психолошких и социјалних фактора ризика за које се зна да су повезани са појавом сметњи у развоју.
Примери ефикасних селективно-усмерених интервенција су редовне месечне посете патронажних сестара трудницама са вишеструким факторима ризика (малолетне или самохране труднице, ниског социоекономског статуса) и кућне посете породици са превремено рођеним или дететом са сметњама у развоју.
Индиковане превентивне мере су интервенције усмерене ка високо-ризичним појединцима са минималним, али постојећим знацима, симптомима или биолошким маркерима који претходе појави, или указују на предиспозицију за настанак поремећаја развоја, и то пре него су испуњени критеријуми за поуздану дијагнозу поремећаја развоја. 
Примери индикованих интервенција су саветовање родитеља деце која испољавају сметње у регулацији основних функција (исхрана, спавање, моторика, емоције, говор), као и тренинг програми усмерени ка интеракцији родитељ–дете за децу код које су утврђени одређени проблеми у понашању.
5.3. Интегрисани приступ унапређењу здравља и развоја детета
Унапређење развоја и превенција поремећаја у раном детињству су ефикасни уколико се остварују кроз интегрисани приступ система здравствене заштите, социјалне заштите, образовања и других друштвених чинилаца. 
Спровођење здравствено-васпитних, као и промотивних програма кроз образовање, социјалну заштиту и друге системе, повећава знање родитеља и позитивно утиче на унапређење квалитета родитељства, понашање родитеља и бригу о развоју детета. 
За неразвијене и земље у развоју СЗО је предложила свеобухватни приступ и активности у раном детињству у циљу побољшавања услова за развој мале деце и оптимални развој у раном детињству. Једна од предложених стратегија СЗО, ради побољшања развоја мале деце у земљама са малим и средњим националним дохотком, сугерише удружене интервенције установа у области здравства, васпитно-образовне делатности и социјалне заштите тј. друштвене бриге о деци у раном детињству. 
Ове интервенције су усмерене на најрањивије популације, код којих осим сиромаштва, постоји и више других фактора ризика, што укључује и рад са родитељима те деце и кроз практичну обуку за стимулацију развоја мале деце по програмима које воде и прате стручњаци одговарајућих области.
Превенција развојних проблема практично се остварује кроз превентивни рад домова здравља, усмерен ка деци најмлађег узраста. Праћење раста и развоја све одојчади и мале деце, обезбеђивање подстицања развоја, рано откривање знакова поремећаја развоја, уз предузимање специфичних мера и иницирање лечења, суштина су дела бриге о деци који је у домену саветовалишног рада. Приликом сваког прегледа детета, лекар треба детаљно да анализира и процени начине заштите, јер су то тачке ослонца у подстицању правилног развоја и да у складу са тим усмери даље активности. 
Прегледи у дому здравља и у кући детета, праћење раста, укључивање развојних саветовалишта у примарну здравствену заштиту, као и примена интегрисаних програма за развој у раном детињству, су облици превентивног рада здравствених радника. 
Наведене превентивне услуге дале су резултате у побољшању квалитета неге детета, не само у Републици Србији и земљама бивше СФРЈ, у неразвијеним и земљама у развоју, већ и у Сједињеним Америчким Државама. 
6. ЦИЉЕВИ И АКТИВНОСТИ ПРОГРАМА 
Програм је конципиран тако да кроз опште и специфичне циљеве, као и дефинисане активности, омогући универзалну, селективну и индиковану превенцију у циљу унапређења развоја у раном детињству.
6.1. Први општи циљ 
Први општи циљ односи се на универзалну превенцију и обухвата мере које су усмерене на сву децу у општој популацији, без обзира на индивидуалне чиниоце ризика, и гласи: 
„Заштита, очување и унапређење развоја деце у раном детињству кроз подршку сигурном материнству и одговорном родитељству, промоцију значаја правилног раста и развоја и превенцију поремећаја развоја пренатално, перинатално и постнатално и у раном детињству.”
6.1.1. Специфични циљ: Пружање подршке одговорном родитељству и сигурном материнству
Очекивани резултат: Оспособљеност будућих родитеља за одговорно родитељство, успостављање позитивне емоционалне везе родитељ–дете у раним фазама развоја детета, и обезбеђивање подршке мајкама за сигурно материнство кроз активности здравствене службе.
За остваривање овог циља потребно је: 
1) Увођење сексуалног образовања деце током школовања ради упознавања са значајем очувања репродуктивног здравља, разумевања родних улога и једнакости у интимним партерским односима и заштите од сексуалног и родно заснованог насиља; 
2) Унапређење капацитета саветовалишта за младе у домовима здравља кроз редовност рада и прилагођеност потребама младих, едукација стручњака и промоција међу младима. Омогућавање индивидуалног и групног саветовалишног рада, с циљем да помогне младима да се адекватно заштите од полно преносивих инфекција и нежељене трудноће, као и да се упознају са штетним утицајем дувана, алкохола и психоактивних контролилисаних супстанци на потомство. Фокусирање на модалитете рада са посебно осетљивим групацијама младих нпр. младим Ромима и Ромкињама у циљу смањења малолетничких трудноћа и других понашања који угрожавају здравље и мајке и детета;
3) Организовање активности на терену о одговорном и позитивном родитељству, као и друге начине досезања популације младих која не одлази редовно у домове здравља, попут различитих облика кампања, путем електронских и других медија;
4) Праћење и унапређење здравља трудница и праћење раста и развој плода кроз доследну примену превентивних гинеколошких прегледа током трудноће, правилну исхрану и надокнаду дефицијентних микронутријената (фолна киселина, гвожђе итд.) и правовремено откривање ризичних трудноћа. Кроз редовне посете гинекологу пружање основних информација о родитељству, порођају и значају везе родитељ–дете у раним фазама развоја, као и о важности редовних превентивних посета педијатру по рођењу детета;
5) Кроз моделе индивидуалног и групног рада са трудницама, као и расположиве информативне материјале у домовима здравља и болницама, едуковање труднице о ризичним понашањима и у сарадњи са другим службама у здравственом систему и заједници подршка промени код оних код којих постоје фактори ризика;
6) Омогућавање медицинске, психолошке, социјалне подршке породиљама посебно самохраним мајкама у саветовалиштима за родитеље у сарадњи са другим секторима друштва (социјална заштита, локална самоуправа), у вези са подизањем детета;
7) Обезбеђивање редовне посете патронажних сестара трудницама и породиљама усмерене посебно на превенцију и процену постпарталне депресије, односно откривање породиља које су у ризику да развију поспарталну депресију, а уз ангажовање и сарадњу ромских здравствених медијаторки пружати подршку трудницама и породиљама које живе у сиромаштву и нехигијенским насељима. Циљ ових посета су здравствене едукације и процене здравствених и психосоцијалних ризика у породици који могу утицати на материнство и развој детета и благовремено упућивање на услуге здравственог и других релевантних система, као и давање корисних извора информација о трудноћи, порођају, материнству, породичној организацији која доприноси оптималном развоју деце;
8) Унапређивање постојећих програма „Школа родитељства” којима се дефинишу методе и садржаји здравствено-васпитног рада са будућим родитељима (мајкама и очевима), ради подстицања одговорног родитељства и позитивне емоционалне везе родитељ-дете у раним фазама развоја детета. Прилагодити време одржавања и методе рада потребама родитеља. Организовати и спроводити школе родитељства у домовима здравља, односно одговарајућу едукацију у болничким установама (нпр. на одељењима патологије трудноће), а у случају отежаног приступа здравственим установама и у локалним заједницама, насељима итд.;
9) Едуковање здравствених радника и здравствених сарадника у домовима здравља и на одељењима за патологију трудноће (докторе медицине, лекаре специјалисте гинекологе, педијатре, медицинске сестре, психологе), за спровођење унапређеног програма „Школе родитељства”.
6.1.2. Специфични циљ: Пружање одговарајуће здравствене заштите и најбољих услова за порођај и рођење детета
Очекивани резултат: У свим здравственим установама примењују се међународни и национални стандарди здравствене заштите прилагођени потребама мајке и детета, а труднице, породиље, новорођена деца збрињаваће се по принципима Стандарда регионалне организације уз примену оптималних процедура, протокола и водича добре праксе.
За остваривање овог циља потребно је спровести следеће активности:
1) Примена „Националних стандарда здравствене заштите прилагођене потребама мајке и детета” у домовима здравља, породилиштима и службама и одељењима неонаталне здравствене заштите, као и стандарда за акредитацију породилишта и неонаталне здравствене заштите, који су усклађене са принципима и стандардима иницијатива „Болница пријатељ беба” (БФ), Болница пријатеља мајки и родитеља (Mother friendlу), „Десет корака до успешног дојења”, Међународног кодекса маркетинга замене за мајчино млеко у циљу обезбеђивања истог стандарда услуга свим породиљама и новорођеној деци; 
2) Израда водича добре праксе за све нивое здравствене заштите и спровођење иновираног Програма промоције, подршке и заштите дојења ради очувања здравља мајке и обезбеђења услова за развој и очување лактације и дојења као стандарда и најпожељнијег начина исхране одојчета. Обучавање међународно сертфикованих едукатора за дојење у циљу стандардизоване едукације;
3) У свим здравственим установама у којима се обављају порођаји и лече новорођена деца примењују се Стандарди здравствене заштите прилагођене потребама мајке и детета „Болница пријатељ беба плус” (БФ+), тј. акредитационе стандарде за породилишта и неонаталну здравствену заштиту са циљем да и превремено рођена деца и новорођенчад са ризиком имају изједначене стандарде са децом која су на време рођена и без ризика;
4) Организовање надзора над применом стандарда (на две године) и обука тима стручњака за обављање надзора;
5) Обезбеђивање неопходне опреме и едукација здравствених радника и здравствених сарадника за примену нових „Стандарда регионалног организовања збрињавања новорођене деце” у циљу смањења перинаталног морталитета и морбидитета.
6.1.3. Специфични циљ: Унапређење едукације здравствених радника и сарадника који раде у здравственој заштити деце
Очекивани резултат: Оспособљеност студената медицине, здравствених радника и сарадника, посебно лекара на специјализацији из педијатрије из области развоја деце у раном детињству и савремених метода праћења развоја, кроз основне и специјалистичке студије и континуирану едукацију.
За остваривање овог циља потребно је спровести следеће активности:
1) Увођење области о раном развоју деце у основне медицинске студије и релевантне специјалистичке студије, у школовање медицинских сестара на свим нивоима образовања, као и школовање здравствених сарадника поштујући принципе рада заснованог на биоеколошком моделу, функционалној процени развојних постигнућа, усмерењу на породицу и снаге детета и породице, смањењу фактора ризика који утичу на развој деце итд.;
2) Увођење развојне педијатрије у основне и постдипломске/субспецијалистичке, а посебно субспецијалистичке студије из педијатрије на медицинским факултетима у Републици Србији;
3) Увођење додатне специјалистичке едукације за здравствене сараднике из области раног развоја, раних интервенција, специјалне едукације и рехабилитације;
4) Организовање континуиране едукације из области развоја деце у раном детињству (раног развоја деце);
5) Спровођење континуиране едукације здравствених радника и здравствених сарадника ради њиховог информисања о новим сазнањима и ставовима у области раног развоја деце (о развојним фазама, развојним доменима, очекиваном развоју за одређени узраст, значају стимулације развоја све деце, ризичним и заштитним факторима у развоју, потребним скрининзима и проценама развоја, врстама превенције: универзалне, селективне и индиковане односно примарне, секундарне и терцијарне, а посебно о штетности изложености деце стресу и насиљу и негативним утицајима дуванског дима, алкохола и психоактивних контролисаних супстанци);
6) Увођење инструмената за процену и праћење развоја детета у свакодневну праксу педијатара и патронажних сестара у примарној здравственој заштити (доступни специфични водичи, упитници и тестови нпр. Водич за праћење раног развоја детета, упитника „Узрасти и стадијуми развоја детета”, тест орјентационе процене психомоторног развоја детета предшколског узраста, Минхенска развојна дијагностика за процену психомоторног развоја детета, тест говорно-језичких способности и сл.);
7) Публиковање и дистрибуција инструмената и других едукативних материјала за унапређење развоја детета у раном детињству намењених здравственим радницима и здравственим сарадницима (инструменти за процену развоја и други едукативни материјали – постери, агитке, алгоритми итд.), Набавка опреме за процену развоја детета, тј. узрасту прилагођене играчке у свим домовима здравља и педијатријским болницама и одељењима;
8) Организовање стручних и научних скупова посвећених развоју у раном детињству.
6.1.4. Специфични циљ: Примена мера примарне превенције развојних поремећаја
Очекивани резултат: Примењене мере примарне превенције развојних поремећаја кроз релевантне поступке, скрининге, процене и правовремене интервенције.
За остваривање овог циља потребно је:
1) Обезбеђивање сваком новорођенчету раног контакта са мајком, подстицање првог подоја у првом сату и даље могућности подоја на захтев новорођенчета (остваривање заједничког смештаја новорођенчета и мајке);
2) Примена националних програма неонаталног скрининга конгениталне хипотиреозе и фенилкетонурије, уз обезбеђивање адекватне терапије деци којој је она потребна;
3) Спровођење Програма неонаталног скрининга за рано откривање поремећаја слуха у свим породилиштима методом отоакустичких емисија (уз набавку опреме и едукацију) и обезбеђивање адекватне терапије (кохлеарних импланта, стимулације итд.) код деце којима су они потребни;
4) Увођење одговарајућих нутритивних суплемената (витамин Д, препарати гвожђа, јод, флуор и др.) као превенција поремећаја развоја проузрокованих неадекватном исхраном, са посебним фокусом на социјално угрожену децу;
5) Потпун обухват посетама патронажне сестре у кући, по отпусту мајке и детета из породилишта (пет узастопних посета новорођенчету), две посете одојчету (три и шест месеци), а касније најмање једном у другој и четвртој години – у циљу неге, здравствене едукације и правовременог препознавања здравствених и психосоцијалних ризика, као и усмеравање детета и родитеља на здравствене и друге услуге у заједници;
6) Као саставни део свеобухватних педијатријских превентивних прегледа одојчета и малог детета увођење процењивања раног моторног и психомоторног развоја детета, а посебно развоја говора и комуникације, спонтане покретљивости, финих и грубих покрета, емоционалног развоја и процене односа са мајком или неговатељем и другим особама у окружењу, као и процену знања и капацитета породице да подржи развој детета кроз примену доступних специфичних тестова, водича и упитника. Акцентирање и промоција дојења и правилне исхране.
6.1.5. Специфични циљ: Промоција значаја правилног раста и развоја
Очекивани резултат: Оспособљеност родитеља, старатеља и деце за активан однос према здрављу и преузимање одговорности за здравље.
За остваривање овог циља потребно је:
1) Здравствено васпитни рад са родитељима кроз индивидуални рад педијатра, патронажне посете и рад у школама родитељства. Током свих превентивних сусрета педијатријске и патронажне службе користити прилику да се родитељи подрже у напорима на подстицању развоја, подсете или упознају са активностима за наредни развојни период, као и да очеви преузимају већу улогу у подизању деце и организацији свакодневног живота. Спровођење Програма васпитања за здравље деце (о свим наведеним темама) кроз индивидуални и групни здравствено васпитни рад са децом, родитељима или старатељима, посебно усмеравајући активности на децу из осетљивих популационих групација. Оспособљавање родитеља, старатеља и деце за активан однос према здрављу и преузимање одговорности за здравље;
2) Израда водича за здравствено-васпитни рад са родитељима. Водич треба да обухвати здравствено-васпитни рад са родитељима о значају обезбеђивања одговарајућих услова за развој детета, активности и игре за одговарајући узраст, равноправности оба пола у одгајању деце, као и другим подстицајним мерама ради потпунијег развоја потенцијала детета, а посебно потребом значаја одзивности (респонзивности) на потребе детета; затим о значају редовних прегледа, раног откривања тешкоћа у развоју и информисање о значају скрининга (нпр. отоакустичка емисија) и тестова процене развоја (нпр. тест психомоторног развоја и тест за процену говорно-језичких способности) за рано откривање развојних тешкоћа које спроводи педијатар, психолог и логопед; комуникација са родитељима деце код које се уоче одступања, уважавање кризе породице у случају тешкоћа и помагању породици; о принципима одговорног храњења, као најзначајније компоненте одговорног родитељства, о значају дојења као основне норме у исхрани сваког детета, о принципима правилне исхране, и времену увођења немлечне исхране и редовне и разноврсне исхране после годину дана, као и са профилаксом витаминима и минералима; о значају превенције заразних болести путем имунизације; са превентивним мерама на спречавању задесног тровања деце и повређивања; о одговорном родитељству и ненасилном васпитавању деце и др.;
3) Израда здравствено-васпитног материјала на приоритетне теме развоја у раном детињству: развојне прекретнице, промоције правилне и адекватне исхране деце различитих узраста; значаја одговарајућих стимулативних активности и игара којима се подстиче моторни, когнитивни, емотивни развој, говор и социјализација; планирање и организација дневних активности и што ефикасније коришћење времена проведеног са дететом на подстицању свеукупних развојних потенцијала детета; превенције заразних болести путем имунизације; организовања безбедног окружења за развој деце; доступност услуга у заједници неопходних за развој детета (предшколски програми, услуге социјалне заштите, друге услуге у заједници);
4) Израда одговарајућих штампаних упутстава о здравствено-васпитном раду, намењених медицинским сестрама и васпитачима који раде у установама са децом. Сачињавање програма васпитања за здравље деце, којим се дефинишу методе и садржаји саветодавног и здравствено-васпитног рада са децом и родитељима или старатељима, ради уједначавања рада на промоцији здравља деце и едукацији здравствених радника, здравствених сарадника и васпитача, свих који су укључени у бригу о здрављу мале деце за спровођење програма и рад са родитељима;
5) Организовање и спровођење наступа у средствима јавног информисања стручњака разних области који се баве раним развојем деце. Коришћење свих расположивих медија (електронски, гласовни или штампани) за пружање потребних информација родитељима уз учешће свих релевантних стручњака (здравствени радници и здравствени сарадници) и промотера као и представника других система и родитеља;
6) Интензивирање рада на промоцији ране стимулације развоја, правилне исхране, превенцији заразних болести и повећању обухвата вакцинацијом. У сарадњи са другим секторима и актерима у јединици локалне самоуправе као и онима унутар здравственог система (специјалисти јавног здравља, здравствени сарадници, епидемиолози итд.) организовање интензивирање превентивног рада ради што већег обухвата деце и њихових родитеља. 
6.2 Други општи циљ 
Други општи циљ односи се на селективну, усмерену превенцију и обухвата мере које су усмерене ка деци која су изложена неком фактору ризика за развој потешкоћа и сметњи у развоју представља унапређење развојних потенцијала деце изложене факторима ризика који утичу на правилан развој детета у циљу смањења преваленције и интензитета развојних тешкоћа, кроз побољшање доступности, приступачности и уједначавања квалитета здравствене заштите, рано откривање тешкоћа и сметњи у развоју, као и кроз циљане и правовремене интервенције за смањење фактора ризика и подршке деци и њиховим родитељима.
6.2.1. Специфични циљ: Остваривање адекватне усмерене здравствене заштите одојчади и мале деце
Очекивани резултат: Интензивирана и усмерена здравствена заштита одојчади и мале деце са села, сиромаших подручја и других осетљивих популационих група, као и рано откривање развојних одступања. 
За остваривање овог циља потребно је:
1) Појачање сарадње здравствене службе, здравствених медијаторки, јединице локалне самоуправе и цивилног сектора на континуираном и појачаном здравствено-просветном раду. У циљу досезања, укључивања и подршке најосетљивијим популацијама деце и родитеља успостављање сарадње са другим службама у јединици локалне самоуправе, цивилним сектором и другим актерима унутар и ван здравственог система (здравствене медијаторке и сл.). Садржај здравствено-васпитног рада превасходно је усмерен на: подстицање заштитних и редуковање фактора ризика као и неопходност превентивних педијатријских прегледа, редовне вакцинације, опште хигијенске навике, дојење и правилну исхрану, као и мере адекватне стимулације развоја у оквиру породице у јединици локалне самоуправе (нпр. предшколски програми);
2) Организовање тимова за интензивни патронажни надзор здравља и развоја детета. У оквиру тога организовање мобилних тимова (педијатар, педијатријска сестра, поливалентна патронажна сестра) за интензивни патронажни надзор здравља и развоја детета, уз подршку ромских здравствених медијаторки. Омогућавање доступнијег спровођења превентивних педијатријских прегледа и вакцинације за посебно осетљиве групације одојчади и мале деце у нехигијенским насељима и удаљеним селима и засеоцима;
3) Повећање броја патронажних посета деци са здравственим и психосоцијалним ризицима, уз подршку здравствених медијаторки за рад са ромским породицама;
4) Увођење скрининга за рано откривање поремећаја вида – ретинопатије превремено рођене деце, у складу са националним смерницама које се односе на скрининг за рано откривање поремећаја вида код превремено рођене деце;
5) У складу са стручно-методолошким упутством спровођење скрининга за рано откривање поремећаја говора (преглед логопеда у домовима здравља), код деце са повећаним ризиком за одступања у психомоторном, когнитивном и емотивном развоју.
6.2.2. Специфични циљ: Превенција злостављања и занемаривања одојчади и мале деце
Очекивани резултат: Спречавање злостављања и занемаривања одојчади и мале деце у свим окружењима: кући, вртићу, институцијама за смештај и васпитање деце и свим осталим местима где се деца крећу, живе, расту, играју и уче.
За остваривање овог циља потребно је:
1) Едукација здравствених радника и здравствених сарадника на примарном, секундарном и терцијарном нивоу за рано препознавање злостављања и занемаривања, као и свих облика насиља над децом и примену Општег и Посебног протокола система здравствене заштите за заштиту деце од злостављања и занемаривања;
2) Израда посебних програма за породицу у ризику за злостављање, односно занемаривање детета ради јачања саветовалишног рада у примарној здравственој заштити у сарадњи са центрима за социјални рад (првенствено за патронажне сестре и здравствене сараднике). Посебно едуковање поливалентних патронажних сестара за пружање подршке породицама са ризиком за злостављање односно занемаривање детета;
3) Успостављање механизама у здравственом систему за регистровање и праћење појаве злостављања и занемаривања детета;
4) Едукација родитеља за рано препознавање злостављања и занемаривања деце, као и за спровођење адекватних мера.
6.2.3. Специфични циљ: Обезбеђивање адекватне бриге о деци са повећаним развојним ризиком
Очекивани резултат: Унапређивање капацитета здравствених установа које се баве бригом о деци са повећаним развојним ризиком, за процене развоја и пружање услуга раних интервенција
За остваривање овог циља потребно је:
1) Израда упутства за упућивање, размена информација и сарадња у оквиру дефинисаних улога установа на свим нивоима здравствене заштите деце са повећаним развојним ризиком, у превенцији, раним интервенцијама и третману развојних тешкоћа и сметњи;
2) Успостављање и јачање организационих и кадровских капацитета у неонатолошким и педијатријским установама и одељењима за рано препознавање и процену развојних тешкоћа;
3) Увођење одговарајућих програма подстицања сигурне привржености на одељењима неонатологије, интензивне неге и где леже превремено рођена деца између деце, њихових мајки и очева, што подразумева и осигуравање несметаног приступа оба родитеља, исхрану мајчиним млеком, постављањем детета у „кенгару” положај, кожа на кожу, као и обучавање родитеља за развојну негу детета;
4) Спровођење програма унапређења психосоцијалног развоја деце кроз посете патронажних сестара и едуковање патронажних сестара за препознавање и интервенције у породицама са ризиком;
5) Дефинисање листе фактора ризика који се уносе у здравствени картон детета и прате се. 
6.2.4. Специфични циљ: Помоћ породици у примени заштитних и отклањању постојећих фактора ризика
Очекивани резултат: Ојачане способности родитеља да препознају факторе ризика из окружења и да утичу на факторе ризика из непосредног породичног окружења (као што су болести зависности или насиље у породици) и на тај начин смањивање негативних утицаја на развој детета са једне стране, као и препознавање и деловање на ризике и коришћење заштитних фактора у својој околини, са друге стране. 
За остваривање овог циља потребно је:
1) Реализовање првог превентивног педијатријског прегледа деце рођене са ризиком по здравље у кући новорођенчета, до 15. дана од рођења и омогућавање кућне посете периодично по потреби;
2) Спровођење програма рада поливалентне патронажне службе у породици у оквиру свих домова здравља у Републици Србији. Програми рада са породицом подразумевају развијање партнерских односа са породицама кроз примену породичног усмерења у раду као и специфичне саветодавне активности за подршку родитељима и породици, препознавање ризика и повезивање са услугама у заједници уз посебно укључивање и интензивнију сарадњу са центрима за социјални рад (мере подршке породици, породични сарадници и сл.);
3) Обезбеђивање едукативних и информативних материјала намењених породици, као и упућивање на релевантне службе у заједници, посебно службе социјалне заштите.
6.3. Трећи општи циљ
Трећи општи циљ односи се на примену мера индиковане превенције за смањење интензитета последица развојних сметњи кроз правовремену примену раних интервенција и других свеобухватних хабилитационих и рехабилитационих третмана, да би се максимално искористили развојни потенцијали и пружила подршка социјалној инклузији деце са сметњама у развоју.
6.3.1. Специфични циљ: Заштита превремено рођене деце
Очекивани резултат: Правовремено откривање и адекватно лечење, најчешћих патолошких стања у неонаталном периоду са посебним освртом на превремено рођену децу са малом телесном масом на рођењу.
За остваривање овог циља потребно је:
1) Обезбеђивање превенције и лечења патолошких стања превремено рођене деце, у складу са „Водичем за основно и специјализовано збрињавање новорођенчета”; 
2) Обезбеђивање ране дијагностике и третмана поремећаја слуха и вида;
3) Примена савремених поступака за лечење поремећаја који припадају комплексу постасфиктичких поремећаја;
4) Обезбеђивање услова који отклањају или на најмању могућу меру своде ризик јатрогених компликација;
5) Подршка родитељима и породицама у кризи и примена водича „Општи принципи комуникације са трудницама, породиљама и њиховим породицама” у циљу превенције смештаја новорођене деце са могућим сметњама у развоју у специјализоване установе („институционализација”). Комуникација здравствених радника и осталих стручњака са родитељима тешко болесне деце и деце са развојним ризицима и тешкоћама у развоју омогућава боље разумевање родитеља и одговара на њихове потребе пружајући им правовремено примерене стручне информације о њиховом детету.
6.3.2. Специфични циљ: Заштита деце са одређеним сметњама у раном развоју
Очекивани резултат: Рано откривање и адекватно праћење све деце са сметњама у развоју и по потреби упућивање у референтне функционалне центре за рани развој – универзитетске центре, тј. установе терцијарног нивоа здравствене заштите, у сладу са потребама детета. 
За остваривање овог циља потребно је:
1) Упућивање деце члановима функционалног тима и консултантским службама, у складу са потребама детета и подршка родитељима за суочавање са кризом, и њено успешно превладавање;
2) Примењивање постојећих и израда водича добре праксе за превенцију, рано откривање и ране интервенције код деце са одређеним сметњама у раном развоју;
3) Организовање програма континуиране едукације и свих других облика медицинске едукације здравствених радника и здравствених сарадника за примену дијагностичких и терапијских поступака код деце са одређеним развојним сметњама.
6.4. Четврти општи циљ
Четврти општи циљ односи се на постизање адекватније организације и функционисања унутар здравствених установа, као и међу њима и са установама изван здравственог сектора представља даље прилагођавање здравствених установа потребама деце у развоју и њиховим породицама, а посебно деце са факторима ризика и откривеним сметњама у развоју, којима се пружају ране интервенције и свеобухватни третман. Уз јачање сарадње здравствених установа, развијање мреже установа изван здравствених установа и интензивирање међусекторке сарадње и партнерског односа.
6.4.1. Специфични циљ: Подршка развоју деце у раном детињству кроз организацију и рад у установама здравствене заштите
Очекивани резултат: Формирање мреже установа за свеобухватну подршку развоју у раном детињству и сакупљање и размена података од значаја за развој и праћење развоја деце.
За остваривање овог циља потребно је:
1) Опремање и унапређивање рада постојећих развојних саветовалишта и успостављање развојних саветовалишта према реалном броју деце која имају потребе за коришћењем услуга развојних саветовалишта, а најмање једно у седишту управног округа;
2) У срединама које не испуњавају услове за формирање развојних саветовалишта, на примарном нивоу према броју деце и географској дистрибуцији, формирање функционалних тимова, или предвиђање могућности рада тимова развојних саветовалишта на терену;
3) У универзитетским центрима стварање организационих и других услова за свеобухватно збрињавање деце са сметњама у развоју, едукација и истраживачки рад у овој области. Успостављање референтне функционалне и организационе јединице које би се бавиле развојном педијатријом на нивоу терцијарних здравствених установа (Београд, Крагујевац, Ниш и Нови Сад) ради свеобухватног збрињавања деце са сметњама у развоју, а посебно стручне подршке развојним саветовалиштима као и обуке кадрова који се баве развојном педијатријом (у развојним саветовалиштима и другим институцијама). Те референтне јединице вршиле би и истраживачку делатност;
4) Јачање и боље увезивање мреже услуга и установа и кадрова који пружају ране интервенције и терапију за децу са тешкоћама и сметњама у развоју као и рехабилитационе третмане у заједници. Дефинисање минималног сета услуга (пакет услуга) за децу са сметњама у развоју и омогућавање ефикасније повезаности услуга, установа и кадрова унутар система здравствене заштите и са другим системима. Проширивање просторних и кадровских капацитета за рад са децом која имају развојне сметње, посебно у унутрашњости земље. Јачање потенцијала кадрова који пружају услуге деци са сметњама у развоју, организовањем стручних скупова, довођењем признатих стручњака из иностраних институција ради обуке новим техникама рада, слањем здравствених радника и здравствених сарадника на усавршавање у признате светске центре који се баве децом са сметњама у развоју. 
6.4.2. Специфични циљ: Успостављање координације рада здравствених установа, међусекторску сарадњу и сарадњу са организацијама цивилног друштва
Очекивани резултат: Успостављена координација рада између установа, међусекторске сарадње и сарадње са организацијама цивилног друштва.
За остваривање овог циља потребно је:
1) Успостављање процедура за комуникацију, како унутар здравствених установа – између служби, тако и између здравствених установа различитих нивоа;
2) Успостављање система регистровања и праћења деце са сметњама у развоју, вођењем Националног регистра. Успостављање и редовно ажурирање Националног регистра деце са сметњама у развоју у Институт за јавно здравље Србије „Др Милан Јовановић Батут”. Публиковање годишњих извештаја ради планирања здравствене заштите и других услуга подршке деци са сметњама у развоју и њиховим породицама;
3) Међусекторска сарадња здравствених установа са установама социјалне заштите и образовања, ради координације и пружања обухватније подршке породицама са утврђеним факторима ризика и деци са сметњама у развоју и њиховим породицама;
4) Унапређење рада локалних интерресорних комисија ради ефикасне здравствене, социјалне и образовне подршке детету и породици и подстицања социјалне инклузије;
5) Јачање међусекторске сарадње у спречавању институционализованог смештаја деце тј. обезбеђивању ванинституционалне подршке деци, са сметњама у развоју;
6) Развијање партнерских односа са удружењима грађана, као и родитеља деце са сметњама у развоју. Остваривање партнерских односа са удружењима грађана и родитеља деце са сметњама у развоју у циљу размене искустава и знања ради унапређења квалитета услуга здравствене заштите.
7. УПРАВЉАЊЕ И КООРДИНАЦИЈА АКТИВНОСТИМА
Институт за јавно здравље Србије „Др Милан Јовановић Батут”, преко института/завода за јавно здравље организује и координира прикупљање података који обезбеђују увид у активности и резултате Програма, а на основу Закона о здравственој документацији и евиденцијама у области здравства („Службени гласник РС”, број 123/14”), и у складу са Уредбом о Националном програму здравствене заштите жена, деце и омладине („Службени гласник РС”, број 28/09).
Институти и заводи за јавно здравље одређују свог представника који прати спровођење Програма за одређени управни округ, учествује у изради плана активности домова здравља, обавља стручне консултације за потребе спровођења Програма са домом здравља, породилиштима, специјализованим установама и болничким одељењима на којима се лече деца и жене. Институти и заводи за јавно здравље, припремају извештај о спровођењу Програма за одређени управни округ.
Дом здравља покреће, организује и спроводи Програм у јединицама локалне самоуправе на територији за коју је основан. Дом здравља образује тим за спровођење Програма кога чине: руководилац тима и начелници службе за здравствену заштиту предшколске деце са развојним саветовалиштем, службе за здравствену заштиту жена, патронажне службе и начелник службе за физикалну медицину, начелник службе за социјалну медицину и друге специјалистичке службе које учествују у спровођењу Програма. Овај тим је задужен за достављање извештаја институту, односно заводу за јавно здравље.
Породилишта, специјализоване установе и болничка одељења из Плана мреже здравствених установа у којима се лече деца, као и гинеколошко-акушерска и педијатријска установа такође образују тим за спровођење Програма кога чине, у зависности од установе: гинеколог-акушер, неонатолог, односно педијатар, физијатар, психолог, дечји психијатар, дечји офталмолог и оториноларинголог, психолог, социјални радник и други чланови тима, као и главна медицинска сестра. Руководиоци тимова непосредно сарађују са одабраним представником института или завода за јавно здравље, као и са представником рефернтног функционалног центра за рани развој, који се налази у Универзитетским центрима у Београду, Нишу, Новом Саду и Крагујевцу.
8. ПРАЋЕЊЕ И ПРОЦЕНА СПРОВОЂЕЊА ПРОГРАМА
Праћење и процену спровођења Програма, на основу прикупљања, обраде и анализе прописаних здравствено-статистичких и других података, односно показатеља предвиђених Програмом, као и на основу непосредног увида за подручје појединих јединица локалне самоуправе и управног округа, односно филијала Републичког завода за здравствено осигурање, врше надлежни институти или заводи за јавно здравље. Њихове активности усмерава и координира Институт за јавно здравље Србије „Др Милан Јовановић Батут”.
За разматрање анализа, односно извештаја о спровођењу Програма, за стручно-методолошко упутство, као и за друга питања надлежна је Републичка стручна комисија за област здравствене заштите деце.
Извештаје о спровођењу Програма, континуирано, на шест месеци припремају и достављају Институту за јавно здравље Србије „Др Милан Јовановић Батут” носиоци програмских целина: дом здравља за ниво јединице локалне самоуправе; породилишта, специјализоване установе, болничка одељења на којима се лече деца, или гинеколошко-акушерске, односно педијатријске установе у оквирима своје делатности, односно заводи за јавно здравље за одређени управни округ. На основу достављених извештаја, Институт за јавно здравље Србије „Др Милан Јовановић Батут” сачињава збирни извештај који доставља Министарству здравља и референтним универзитетским центрима у Крагујевцу, Нишу, Новом Саду и Београду.
9. ФИНАНСИРАЊЕ АКТИВНОСТИ ПРЕДВИЂЕНИХ ПРОГРАМОМ
За спровођење Програма обезбеђена су средства Законом о буџету Републике Србије за 2016. годину (,,Службени гласник РС”, број 103/15), на Разделу 25 – Министарство здравља, на Програму 1802 – Превентивна здравствена заштита, на Пројекту 4009 „Програм спречавања слепила у Србији код деце са прематурном ретинопатијом” у износу од 1.000.000 динара и Пројекту 4010 „Телефонско саветовалиште „Хало беба” у износу од 3.600.000 динара. За наредне две фискалне године средства ће се одредити у оквиру лимита које одреди Министарство финансија за Раздео 25 – Министарство здравља.