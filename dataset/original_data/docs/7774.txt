Редакцијски пречишћен текст


 
На основу члана 90. тачка 2. Устава Републике Србије,
Влада Републике Србије донела је
 
 
УРЕДБУ


о праву на аконтацију пензије корисницима пензија 
са сталним пребивалиштем на територији Републике Србије који су право на пензију 
остварили у другим републикама бивше СФРЈ
„Службени гласник
РС”, бр. 76 од 22. oктобра 1992, 16 од 25. фебруара 1993, 42 од 10. јуна 1993, 75 од 22. септембра 1993, 98 од 25. новембра 1993, 28 од 22. априла 1994, 1 од 11. јануара 1995, 22 од 23. маја 1996.
 
 
Члан 1.
Корисници
пензија који су право на пензију остварили у другим републикама бивше СФРЈ, а
пребивалиште имају на територији Републике Србије, имају право на аконтацију
пензије у висини, под условима и на начин утврђен овом уредбом, уколико пензију
не исплаћују фондови пензијског и инвалидског осигурања код којих су остварили
право на пензију, односно уколико корисници пензија не остварују то право
непосредно код тих фондова.
 
Члан 2.
Корисници
пензија из члана 1. ове уредбе, од 1. септембра 1992. године имају право на
аконтацију пензије у месечном износу који се утврђује зависно од висине
средстава обезбеђених у складу са чланом 4. све уредбе и висине последње
пензије коју су исплатили фондови пензијског и инвалидског осигурања код којих
је остварено право на пензију.
Аконтације
пензија из става 1. овог члана усклађују се у процентима које, према
расположивим средствима, утврђују фондови за пензијско и инвалидско осигурање
Републике Србије.
У
случајевима када републички фонд за пензијско и инвалидско осигурање нема
кориснике пензија који живе на територији других република бивше СФРЈ
корисницима пензије из члана 1. ове уредбе аконтација пензије ће се утврдити
тако што ће се износ последње исплаћене пензије ускладити са кретањем зарада у
Републици Србији, закључно са мајем 1993. године.*
Аконтације
пензија из става 3. овог члана припадају од 1. јуна 1993. године и усклађују се
са кретањем зарада у Републици Србији.*
Највиши
износ усклађене пензије према ставу 2. овог члана не може прећи највиши износ пензије
утврђен по прописима о пензијском и инвалидском осигурању Републике Србије.
Корисницима
из става 1. овог члана исплатиће се износи аконтације и за раније месеце за
које им пензија није исплаћена у висини коју, према расположивим средствима,
утврде републички фондови за пензијско и инвалидско осигурање.
Износ
аконтације пензија прерачунава се у југословенске динаре у односу 1:1. 
 
*
„Службени гласник РС”, број 42/1993.
 
Члан 2а.*
Корисницима
пензија који су право на пензију остварили у бившој Републици Босни и
Херцеговини аконтација пензије утврдиће се тако што ће се износ исплаћене
пензије за март 1992. године ускладити са кретањем зарада у Републици Србији,
закључно са мајем 1993. године.
Аконтације
пензија из става 1. овог члана припадају од 1. јуна 1993. године и усклађују се
са кретањем зарада у Републици Србији. 
 
*
„Службени гласник РС”, број 42/1993.
 
Члан 3.
Аконтацију
пензије из чл. 2. и 2а* ове уредбе утврђују и исплаћују фондови за
пензијско и инвалидско осигурање Републике Србије.
На
исплаћене износе аконтација пензија из става 1. овог члана републички фондови
за пензијско и инвалидско осигурање уплаћују допринос за здравствено осигурање,
у висини утврђеној законом, Републичком заводу за здравствено осигурање,
односно филијали тог завода према пребивалишту корисника пензије. 
 
*
„Службени гласник РС”, број 42/1993.
 
Члан 3а.*
Члан
породице умрло корисника аконтације старосне, односно инвалидске пензије коме
Фонд за пензијско и инвалидско осигурање код кога је корисник остварио право на
пензију није признао право на породичну пензију, има право на аконтацију
породичне пензије у складу са овом уредбом.
Члан
породице умрло корисника аконтације старосне, односно инвалидске пензије коме
је Фонд за пензијско и инвалидско осигурање код кога је корисник остварио право
на пензију, признао право на породичну пензију, има право на аконтацију
породичне пензије у складу са овом уредбом.
Привремено
решење по праву из ст. 1. и 2. овог члана доноси надлежни Фонд за пензијско и
инвалидско осигурање Републике Србије под условима, у висини, почетку исплате и
по поступку прописаним Законом о пензијском и инвалидском осигурању („Службени
гласник Републике Србије”, бр. 27/92 и 82/92).
Основ
за утврђивање висине аконтације породичне пензије представља висина аконтације
старосне односно инвалидске пензије умрлог корисника у часу смрти.
За
утврђивање чињеница потребних за оцену услова за стицање права на аконтацију
породичне пензије користе се доказна средства у складу са законом којим је
уређен општи управни поступак. 
 
*
„Службени гласник РС”, број 98/1993.
 
Члан 4.
Средства
за исплату аконтације пензија и доприноса за здравствено осигурање за
кориснике пензија из члана 2. став 1. ове уредбе* обезбеђују се из
средстава фондова за пензијско и инвалидско осигурање Републике Србије у висини
средстава намењених за исплату пензија и доприноса корисницима који су то право
остварили у Републици Србији а имају пребивалиште у другим републикама бивше
СФРЈ, и из средстава која се, за ове намене, обезбеђују у складу са савезним
законом.
Средства
за исплату аконтације пензија и доприноса за здравствено осигурање за кориснике
пензија из члана 2. став 3. и члана 2а ове уредбе обезбеђују се из средстава
фондова за пензијско и инвалидско осигурање и из средстава која се за ове
намене обезбеђују у складу са савезним законом.* 
 
*
„Службени гласник РС”, број 42/1993.
 
Члан 4а.*
Просечна
аконтација пензија корисника пензија из члана 1. ове уредбе не може износити
више од просечне пензије у Републици Србији.*
Аконтација
старосне и инвалидске пензије из члана 1. ове уредбе не може износити мање од
40% од основа за одређивање висине најниже пензије утврђеног Законом о
пензијском и инвалидском осигурању („Службени гласник РС, бр. 27/92, 82/92,
28/95 и 12/96), с тим што пензија за запослене и самосталне делатности, не може
бити нижа од 267,00 нових динара.**
Аконтација
породичне пензије из члана 1. ове уредбе не може износити мање од 70% од износа
аконтације пензије из става 2. овог члана.*** 
 
*
„Службени гласник РС”, број 42/1993.
**
„Службени гласник РС”, број 22/1996.
***
„Службени гласник РС”, број 75/1993.
 
Члан 4б.*
Аконтације
пензија из члана 2. став 1. ове уредбе, усклађују се, од 1. јуна 1993. године,
са кретањем зарада у Републици Србији, уколико је проценат за усклађивање
пензија утврђен према овој уредби, нижи од раста зарада у Републици Србији. 
 
*
„Службени гласник РС”, број 42/1993.
 
Члан 4в.*
Корисницима
пензија из члана 2а ове уредбе исплатиће се, од 1. јануара 1993. године до 31.
маја 1993. године, разлика између исплаћене пензије у том периоду и износа
утврђене аконтације пензије. 
 
*
„Службени гласник РС”, број 42/1993.
 
Члан 5.
Аконтација
пензија из ове уредбе исплатиће се корисницима пензија за време док фондови за
пензијско и инвалидско осигурање код којих је остварено право на пензију не
отпочну са исплаћивањем пензија, односно до закључивања уговора о пензијском и
инвалидском осигурању између Савезне Републике Југославије и република бивше
СФРЈ, ако Законом није друкчије одређено.* 
 
*
„Службени гласник РС”, број 16/1993.
 
Члан 6.
Ова
уредба ступа на снагу наредног дана од дана објављивања у „Службеном гласнику
Републике Србије”. 
 
05 број 181-6262/83
У Београду, 21.
октобра 1992. године

Влада Републике
Србије
Потпредседник,
др 
Зоран
Аранђеловић, с. р.
 
 
 
ОДРЕДБЕ КОЈЕ НИСУ
УНЕТЕ У „ПРЕЧИШЋЕН ТЕКСТ“ УРЕДБЕ
 
 
Уредба о допуни Уредбе о праву на
аконтацију пензије корисницима пензије са сталним пребивалиштем на територији
републике србије који су право на пензију остварили у другим републикама бивше
СФРЈ:
„Службени
гласник РС”, број 28/1994-798
 
Члан 2.
Обрачун
и исплата пензија по овој уредби вршиће се за април 1994. године и наредне
месеце.
 
Члан 3.
Ова
уредба ступа на снагу наредног дана од дана објављивања у „Службеном гласнику
Републике Србије”.
 
 
Уредба о изменама Уредбе о праву на
аконтацију пензије корисницима пензије са сталним пребивалиштем на територији
републике србије који су право на пензију остварили у другим републикама бивше
СФРЈ:
„Службени гласник РС”, број 1/1995-1
 
Члан 1.
У
Уредби о изменама и допунама Уредбе о праву на аконтацију пензије корисницима
пензије са сталним пребивалиштем на територији Републике Србије који су право
на пензију остварили у другим републикама бивше СФРЈ („Службени гласник РС”,
број 42/93), члан 7 брише се.
 
Члан 2.
Корисници
пензија који су право на пензију остварили у другим републикама бивше СФРЈ, а
који пребивалиште на територији Републике Србије имају од 11. јуна 1993.
године, имају право на аконтацију пензије према одредбама Уредбе о праву на
аконтацију пензије корисницима пензије са сталним пребивалиштем на територији
Републике Србије који су право на пензију остварили у другим републикама бивше
СФРЈ („Службени гласник Републике Србије”, бр. 76/92, 16/93, 42/93, 75/93,
98/93 и 28/94), почев за месец јануар 1995. године.
 
Члан 3.
Аконтација
пензије утврђене према Уредби о праву на аконтацију пензије корисницима пензије
са сталним пребивалиштем на територији Републике Србије који су право на
пензију остварили у другим републикама бивше СФРЈ („Службени гласник РС”, бр.
76/92, 16/93, 42/93, 75/93, 98/93 и 28/94), исплаћиваће се за месец децембар
1994. године и за месеце јануар, фебруар и март 1995. године, у висини
исплаћеној за месец новембар 1994. године.
Аконтација
пензије за кориснике из члана 2. ове уредбе, као и за лица која то право
остваре од 1. јануара 1995. године исплатиће се за месец јануар, фебруар и март
те године, у висини којом се обезбеђује ниво права за кориснике из става 1.
овог члана.
 
Члан 4.
Ова
уредба ступа на снагу наредног дана од дана објављивања у „Службеном гласнику
Републике Србије”.