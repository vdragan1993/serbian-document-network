ЗАКОН
о уређењу имовинских односа насталих 
	услед престанка права и обавеза држављана Социјалистичке Федеративне 
	Републике Југославије на основу међународних уговора

„Службени
лист СФРЈ”, број 11 од 3. 
марта 1978.

 

 

Члан
1.

Држављанима
Социјалистичке Федеративне Републике Југославије (у даљем тексту: држављани
СФРЈ), чија су имовинска права према страним држављанима и страним правним
лицима, или права на стварима у иностранству престала на основу уговора
закључених између Социјалистичке Федеративне Републике Југославије и стране
државе (у даљем тексту: међународни уговори), даће се накнада за та права према
одредбама овог закона.

 

Члан
2.

Имовинска права
страних држављана и страних правних лица према држављанима СФРЈ и правним
лицима, или права на стварима у Социјалистичкој Федеративној Републици
Југославији, која су престала на основу међународних уговора, постају друштвена
својина, ако то већ нису постала на основу других прописа.

 

Члан
3.

Накнада по основу
овог закона исплатиће се из буџета федерације.

Износи који се буду
добили на основу међународних уговора, једностраним обештећењем или
компензацијом за имовину, имовинска права и интересе држављана СФРЈ и правних
лица, унеће се у буџет федерације.

 

Члан
4.

Решења о накнади на
основу овог закона и прописа који буду донесени на основу члана 6. овог закона
доноси Комисија за одређивање накнаде лицима чија су имовинска права престала
на основу међународних уговора.

Комисија из става 1.
овог члана образује се у Савезном секретаријату за финансије.

Комисија се састоји
од председника и четири члана, које именује савезни секретар за финансије.

 

Члан
5.

Решења о накнади,
која доноси Комисија из члана 4. овог закона, су коначна.

 

Члан
6.

Савезно извршно веће
прописаће ближе услове, мерила и поступак за одређивање накнаде, као и рок за
подношење захтева за накнаду по овом закону, зависно од специфичности сваког
закљученог међународног уговора.

 

Члан
7.

Поступак који је већ
покренут по захтевима за накнаду за пољопривредна земљишта која су обухваћена
закљученим међународним уговором, наставиће се по одредбама прописа који буду
донесени на основу члана 6. овог закона.

 

Члан
8.

Даном ступања на
снагу овог закона престају да важе:

1) Закон о уређењу
имовинских односа насталих услед ликвидације права и обавеза југословенских
држављана на основу међународних уговора („Службени лист ФНРЈ”, број 55/57);

2) Уредба за
извршење Закона о уређењу имовинских односа насталих услед ликвидације права и
обавеза југословенских држављана на основу међународних уговора („Службени лист
ФНРЈ”, бр. 40/58 и 26/59);

3) Уредба о уређењу
имовинских односа насталих услед ликвидације права и обавеза југословенских
држављана на основу Споразума између Федеративне Народне Републике Југославије
и Краљевине Грчке о регулисању узајамних старих потраживања и дуговања
(„Службени лист ФНРЈ”, бр. 6/62);

4) Уредба о уређењу
имовинских односа насталих услед ликвидације имовинских права југословенских
држављана на основу Споразума о размени двовласничких имања између
Социјалистичке Федеративне Републике Југославије и Краљевине Грчке („Службени
лист СФРЈ”, број 3/71).

 

Члан
9.

Овај закон ступа на
снагу осмог дана од дана објављивања у „Службеном листу СФРЈ”.