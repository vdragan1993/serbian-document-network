На основу члана 56. Закона о заштити природе („Службени гласник РС”, бр. 36/09, 88/10 и 91/10 – исправка), члана 8. Уредбе о заштити споменика природе „Дунавски парк” („Службени гласник РС”, број 25/98) и члана 29. Статута Јавног комуналног предузећа „Градско зеленило”, Нови Сад, 
Управни одбор Јавног комуналног предузећа „Градско зеленило”, Нови Сад, на 15. седници, одржаној 21. јануара 2013. године, доноси
 
ПРАВИЛНИК 
о унутрашњем реду и чуварској служби Споменика природе „Дунавски парк”
"Службени гласник РС", број 73 од 16. јула 
				2014.
   
I. ОСНОВНЕ ОДРЕДБЕ
Члан 1.
Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Споменика природе „Дунавски парк” (у даљем тексту: Дунавски парк), односно ближе прописују правила из члана 56. став 4. Закона о заштити природе (у даљем тексту: Закон) по којима се на подручју Дунавског парка спроводе режими заштите утврђени чланом 35. Закона и члана 4. Уредбе о заштити Споменика природе „Дунавски парк” (у даљем тексту: Уредба).
Члан 2.
Одредбе овог правилника односе се на кориснике заштићеног подручја у смислу члана 4. тачка 37. Закона (у даљем тексту: Корисник), односно власнике земљишта и других непокретности, правна лица, предузетнике, физичка лица или друге субјекте који коришћењем непокретности, природних вредности и добара и на други начин обављају делатност или врше послове на подручју Дунавског парка, као и на посетиоце Дунавског парка.
Посетилац Дунавског парка је лице које из туристичких, културних, научних, образовних, рекреативних потреба и разлога борави у Дунавском парку (у даљем тексту: Посетилац).
Члан 3.
Управљање Дунавским парком Уредбом је поверено Јавном комуналном предузећу „Градско зеленило”, Нови Сад (у даљем тексту: Предузеће).
Члан 4.
Корисници и Посетиоци су дужни да се придржавају одредаба овог правилника, упутстава са информационих табли и других ознака, као и упутстава или налога чувара Дунавског парка и других овлашћених лица Предузећа.
У планирању и предузимању радова и активности на подручју Дунавског парка, Корисници и Посетиоци дужни су да поштују Закон, Уредбу и План управљања Дунавског парка.
Члан 5.
За коришћење Дунавског парка и услуга Предузећа, Корисник и Посетилац плаћају накнаду Предузећу, сходно члану 70. Закона.
Висину, начин обрачуна и наплате накнаде Предузеће прописује посебним актом, уз сагласност надлежног министарства (у даљем тексту: Министарство).
Члан 6.
Унутрашњи ред Дунавског парка Предузеће обезбеђује организовањем чуварске службе, сарадњом са јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.
II. КРЕТАЊЕ И БОРАВАК ПОСЕТИЛАЦА
Члан 7.
Улазак у Дунавски парк је слободан и без ограничења.
Улазак у Дунавски парк моторним возилом је ограничен. На подручју Дунавског парка забрањен је улазак моторних возила, осим возила службе одржавања парка, возила хитних служби (хитна помоћ, ватрогасци, полиција) и возила са одобрењем Предузећа.
На улазима у Дунавски парк на којима је могућ улазак моторним возилима видно је обележено ограничење уласка истих.
Члан 8.
Кретање, заустављање и паркирање моторних возила која имају дозволу за улазак у парк се врши под надзором чувара.
Када се ради о хитној интервенцији у случају пожара, елементарне непогоде или незгоде, одобрење или пратња из става 1. овог члана не мора се прибавити односно обезбедити, већ се те активности пријављују Предузећу.
Члан 9.
На подручју Дунавског парка није дозвољено извођење паса без повоца и корпе.
Члан 10.
Правна лица која своју делатност обављају на простору Дунавског парка дужни су да допусте приступ и пролаз чуварима и другим овлашћеним лицима Предузећа у вршењу службених радњи, као и лицима која са одобрењем Предузећа обављају истраживачке и друге активности у Дунавском парку.
Забрањено је спречавање или ометање чувара и других овлашћених лица у вршењу радњи и активности из става 1. овог члана.
III. ЗАШТИТА ПРИРОДНИХ ВРЕДНОСТИ
Члан 11.
Корисници и посетиоци дужни су да примењују мере заштите природних вредности у складу са Законом, Уредбом и овим правилником, меродавним законима и прописима донетим на основу тих закона.
Члан 12.
На подручју Дунавског парка забрањено је непланско сечење, вађење и ломљење дрвећа и шибља, уништавање цветњака, ружичњака и травњака.
Члан 13.
Забрањено је оштећивати и уништавати предмете и објекте који имају културно-историјску вредност, односно својство или статус евидентираног или утврђеног културног добра.
Предузеће ће на видан и погодан начин обележити објекте са културно-историјским вредностима на подручју Дунавског парка.
Члан 14.
На подручју Дунавског парка забрањује се:
– промена намене површина,
– извођење инвестиционих радова и активности које не би биле у функцији заштите и унапређења парка,
– сеча и ломљење дрвећа и шибља, уништавање цветњака, ружичњака и травњака, 
– камповање, логоровање и ложење ватре, као ни организовање масовних активности на травњацима и другим деловима парка. 
У складу са чланом 57. Закона, за радове и активности односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Покрајински завод за заштиту природе (у даљем тексту: Завод).
Носилац пројекта је дужан да планиране радове и активности из става 2. овог члана писмено пријави Предузећу.
Члан 15.
На подручју Дунавског парка није дозвољена употреба хемијских средстава, осим оних која се користе за заштиту и прихрањивање биља. 
IV. СПОРТ, РЕКРЕАЦИЈА, КУЛТУРНА ДЕШАВАЊА И ТУРИЗАМ
Члан 16.
На подручју Дунавског парка могу се организовати активности рекреације, организовати промоција, одржавати позоришне представе, филмске пројекције и друга културна дешавања уколико се тим активностима не оштећују или угрожавају природне вредности и квалитет животне средине.
За активности из става 1. овог члана организатор прибавља одобрење Предузећа и плаћа накнаду у складу са посебним актом који доноси Предузеће.
За планиране активности код којих се основано претпоставља могућност утицаја на природне вредности Дунавског парка и квалитет животне средине организатор, на основу обавештења Предузећа прибавља услове заштите природе које издаје Завод.
На подручју Дунавског парка забрањено је организовање спортских такмичења, осим на за то уређеним теренима.
Члан 17.
На подручју Дунавског парка правна и физичка лица могу обављати делатност туризма и угоститељства, односно организовати туристичку посету и пружати услуге исхране и пића у складу са Законом о туризму („Службени гласник РС”, бр. 36/09 и 88/10) и прописима донетим на основу тог закона, Закона, Уредбе и овим правилником.
Члан 18.
Туристичке групе и појединци могу слободно обилазити подручје Дунавског парка, из образовних, рекреативних и општекултурних разлога и потреба.
Предузеће може за заинтересоване туристичке групе организовати обилазак Дунавског парка.
Намераване посете односно обилазак из става 2. овог члана пријављују се Предузећу најмање 24 часа раније.
Предузеће ће израдити и донети програм презентације Дунавског парка којим ће ближе одредити начин посећивања, истовремени број посетилаца и друга питања од значаја за разгледање Дунавског парка и упознавање његових вредности.
Члан 19.
За обављање делатности туризма и угоститељства из члана 17. и за услуге Предузећа из члана 18. овог правилника плаћа се накнада у складу са посебним актом Предузећа.
V. ИЗГРАДЊА ОБЈЕКАТА И УРЕЂЕЊЕ ПРОСТОРА
Члан 20.
Извођење инвестиционих радова и активности врши се у складу са Законом о планирању и изградњи („Службени гласник РС”, бр. 72/09 и 81/09), прописима донетим на основу тог закона, донетим урбанистичким плановима, Законом, Уредбом и овим правилником.
Члан 21.
Планиране радове на извођењу инвестиционих радова и активности, носилац радова односно инвеститор (у даљем тексту: Инвеститор) дужан је да писмено пријави Предузећу, сходно члану 57. став 5. Закона.
Пријава из става 1. овог члана садржи основне податке о Инвеститору, врсти и обиму планираних радова, локацији и власништву над непокретностима.
Предузеће ће у року не дужем од 15 дана од подношења пријаве доставити Инвеститору писано обавештење о томе да ли су радови Законом и Уредбом дозвољени, са упутством шта даље треба да ради како би прибавио акт о условима заштите природе, локацијску и грађевинску дозволу.
Предузеће ће од Инвеститора тражити допуну пријаве уколико се на основу предочених података не може пружити меродавно и квалификовано обавештење.
Инвеститор је дужан да један примерак пријаве почетка грађења објекта из члана 148. Закона о планирању и изградњи достави Предузећу. Уз пријаву, у којој наводи планирану динамику радова, Инвеститор прилаже акт о условима заштите и грађевинску дозволу.
За мање монтажне објекте привременог карактера на земљишту у јавној својини из члана 146. Закона о планирању и изградњи (киосци, летње и зимске баште, тезге и други покретни мобилијар, надстрешнице, спомен обележја и др.) чије постављање и уклањање обезбеђује локална самоуправа, потребна је сагласност Предузећа.
Забрањено је радове на изградњи објеката и уређењу простора изводити односно обављати без пријаве из става 5. овог члана, а монтажне објекте из става 6. постављати без сагласности Предузећа.
VI. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ
Члан 22.
Одржавање чистоће и управљање отпадом на подручју Дунавског парка врши се у складу са Законом о управљању отпадом („Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником.
Члан 23.
Свако је дужан да сакупља и одлаже отпатке које ствара, на местима која су посебно уређена односно опремљена и према потреби, обележена за те намене.
Предузеће је поставио одговарајућу опрему, односно канте за привремено одлагање чврстих отпадака на местима која су предмет посете Дунавског парка и организовао њихово пражњење.
Предузеће је кроз сарадњу са комуналном службом локалне самоуправе у области одржавања чистоће организовао постављање и редовно пражњење контејнера за смеће.
Члан 24.
Власници и корисници непокретности дужни су да их одржавају у чистим и у уредном стању.
VII. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА
Члан 25.
Предузеће у року утврђеном Уредбом и на начин прописан одговарајућим подзаконским актом обележава Дунавски парк као заштићено подручје таблама прописаног изгледа и садржаја које поставља на уласцима у Дунавски парк.
Предузеће поставља табле односно друге ознаке са информацијама о правилима унутрашњег реда.
Предузеће поставља и друге табле и ознаке од значаја за спровођење режима заштите и презентацију вредности Дунавског парка, као што су панои, билборди и др.
Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање односно маскирање другим објектима.
Члан 26.
На подручју Дунавског парка није допуштено постављање информативних табли са називима правних и физичких лица и рекламних и других паноа без одобрења Предузећа.
За постављање и држање табли и паноа из става 1. овог члана Предузеће може наплатити накнаду у складу са посебним актом.
Члан 27.
Фотографисање и снимање тонских и видео записа и филмова на подручју Дунавског парка дозвољено је.
За радње из става 1. овог члана које се врше у комерцијалне сврхе потребно је прибавити сагласност Предузећа и за њих се плаћа накнада на основу посебног акта који доноси Предузеће.
Ради прибављања сагласности из става 2. овог члана, организатор снимања односно заинтересовано лице пријављује планиране активности снимања Предузећу које је дужно да сагласност изда у року не дужем од 15 дана.
За активност фотографисања и снимања заинтересовано лице ће према потреби и обавештењу Предузећа прибавити акт о условима заштите природе које издаје Покрајински завод за заштиту природе.
Предузеће може привремено или трајно ускратити сагласност уколико је индикован значајан неповољан утицај на природне вредности.
Физичко или правно лице које обавља или за чији рачун се обавља снимање фотографија, тонских и видеозаписа и филмова који се публикују односно приказују јавности, осим играних филмова, дужно је да један примерак снимљеног материјала достави Предузећу.
VIII. ИСТРАЖИВАЧКИ И ОБРАЗОВНИ РАД
Члан 28.
На подручју Дунавског парка могу се вршити научна и примењена истраживања и образовне активности у природи у складу са законима и прописима који уређују област научних и примењених истраживања о образовања и овим правилником.
Истраживања и образовне активности из става 1. овог члана допуштено је обављати на начин да се не изазову значајне неповољне промене или униште природне вредности као и да се не загади животна средина.
Члан 29.
За истраживања која могу имати утицај на вредности и обележја Дунавског парка и за која је у смислу члана 57. ст. 3. и 4. Закона неопходно прибавити акт о условима заштите природе, носилац истраживања прибавља сагласност Предузећа.
Да би прибавио сагласност из става 1. овог члана, носилац истраживања пријављује Предузећу планиране истраживачке радове и активности.
Пријава истраживања садржи меродавне податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У пријави се могу навести и услуге односно помоћ која се тражи од Предузећа.
Уз пријаву истраживања прилаже се акт о условима заштите природе.
Уз пријаву истраживања, за чије извођење је прописана обавеза прибављања дозволе, прилаже се и дозвола надлежног министарства у складу са Законом.
Сагласност из става 1. овог члана, коју предузеће издаје у року не дужем од 7 дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга. 
Забрањено је истраживања из става 1. овог члана започети или изводити без прибављене сагласности Предузећа.
Члан 30.
Предузеће може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.
Предузеће из разлога наведених у ставу 1. овог члана или непоштовања прописаних услова може писмено наложити прекид истраживачких радова и активности.
Члан 31.
О истраживањима у области шумарства, пољопривреде и педологије, хидрологије, климатологије и метеорологије, животне средине, туризма, саобраћаја, енергетике, просторног и урбанистичког планирања, демографије, културних добара и у другим областима за која се по правилу не прибавља сагласност Предузећа, потребно је да носилац истраживања благовремено писмено обавести Предузећа.
Обавештење садржи исту врсту података као и пријава истраживања.
Предузеће ће одмах, а најкасније у року од два дана пружити писмени одговор подносиоцу обавештења да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда и упутити подносиоца обавештења на евентуалну обавезу прибављање акта о условима заштите природе.
Забрањено је истраживања из става 1. овог члана започети или изводити уколико се о њима не обавести Предузеће.
Члан 32.
Образовне активности на подручју Дунавског парка, као што су школа у природи, теренска настава и семинари и стручне екскурзије потребно је благовремено писмено пријавити Предузећу.
Активности из става 1. овог члана не могу започети пре него што Предузеће потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од Предузећа.
Предузеће ће одмах, а најкасније у року од два дана писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.
Члан 33.
У року од 15 дана по завршетку теренских истраживачких радова и образовних активности, носилац истраживања односно организатор образовних активности дужан је да Предузећу достави кратак извештај о току и главним резултатима спроведених истраживања и образовних активности.
О завршетку елабората односно публиковању резултата о извршеним истраживањима носилац истраживања дужан ја да обавести Предузеће у року од 15 дана као и да тај елаборат или публиковани рад достави Предузећу.
Ономе ко благовремено не поднесе извештај из става 1. односно не достави обавештење и елаборат или рад из става 2. овог члана, Предузеће може ускратити сагласност за наредна истраживања односно обавештење и услуге за обављање образовних активности.
IX. ЧУВАРСКА СЛУЖБА
Члан 34.
Спровођење правила унутрашњег реда и непосредни надзор на подручју Дунавског парка врши чуварска служба.
Чуварска служба Дунавског парка је организована у склопу службе обезбеђења Предузећа.
Координацију послова чувара врши Координатор обезбеђења.
Послове чуварске службе, у својству лица са законским овлашћењима и обавезама, непосредно обављају Чувари, Координатор.
Чувар је за свој посао непосредно одговоран Координатору обезбеђења, Координатор обезбеђења је одговоран свом непосредном руководиоцу, који је одговоран Директору предузећа.
Број чувара утврђује директор Предузећа Правилником о организацији и систематизацији послова. Врста и обим конкретних послова које Чувар обавља утврђује се уговором о раду или другим појединачним актом, у складу са законом.
Члан 35.
За време службе, Чувар носи службену одећу на којој је знак Дунавског парка, знак заштите природе и знак Предузећа.
До доношења акта из члана 110. став 8. Закона којим надлежни министар (у даљем тексту: Министар) прописује јединствену униформу чувара националних паркова и заштићених подручја проглашених актом Владе, чувар ће носити униформу Предузећа.
Члан 36.
Чувар поседује службену легитимацију којом доказује идентитет, статус службеног лица и овлашћења у складу са законом о заштити природе.
Чувар је дужан да у вршењу одговарајућих службених радњи претходно покаже службену легитимацију.
Службену легитимацију чувару издаје Предузеће на обрасцу који прописује Министар.
О издатим легитимацијама Предузеће води евиденцију.
Чувар који је престао да врши чуварску службу, дужан је да службену легитимацију у року од 3 дана од дана престанка службе врати Предузећу, коју ће Предузеће одмах поништити и ту чињеницу унети у евиденцију из става 4. овог члана.
У случају губитка или нестанка службене легитимације чувар је дужан да о овоме одмах обавести Предузеће.
Изгубљена или нестала легитимација оглашава се неважећом у „Службеном гласнику Републике Србије” и брише из евиденције о издатим легитимацијама, а чувару се издаје нова легитимација.
Члан 37.
Рад чуварске службе организује се на терену тако што чувар врши непосредан надзор и контролише спровођење правила унутрашњег реда у Дунавском парку.
Чувар је одговаран за унутрашњи ред у Дунавском парку за време трајања свог дежурства.
Чувар свакодневно врши обилазак Дунавског парка у целости. Чувар има право и обавезу да изврши потребну службену радњу на подручју Дунавског парка.
Рад чувара повремено и по потреби организује се у пару или са више чувара истовремено, кроз рад у сменама или дежурства.
Члан 38.
У вршењу чуварске службе, дужност Чувара је да:
1) прати односно надгледа кретање и активности посетилаца и других корисника, посебно:
– градњу, реконструкцију и доградњу објеката, транспорт грађевинског материјала и друге радове који се у складу са законом сматрају изградњом објеката,
– употребу моторних возила, 
– постављање монтажних и привремених објеката, 
– организацију и одвијање организованих активности у парку,
– одлагање отпада;
2) прати стање биљних врста и других вредности Дунавског парка и води евиденцију о њима;
3) пружа помоћ и сарађује са локалним становништвом и другим носиоцима стварних права на непокретностима у циљу заштите природе, решавању имовинско-правних односа и накнади штете услед ускраћивања или ограничавања права коришћења и примене мера заштите;
4) пружа податке, помоћ и услуге посетиоцима при обиласку и разгледању Дунавског парка;
5) прати и пружа друге потребне услуге организаторима и учесницима научних и других истраживања и образовних активности;
7) сарађује са надлежним инспектором и обавештава о стварима из његове надлежности;
8) сарађује се органом унутрашњих послова и према указаној потреби тражи његову помоћ;
9) саставља записник, обавештава Координатора обезбеђења и обавља друге овде неспоменуте послове, у складу са законом и актом Предузећа;
10) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.
Члан 39.
Када Чувар утврди или основано претпостави да је Посетилац, односно Корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да:
1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова; 
2) затражи да му лице предочи/покаже сагласност, дозволу, одобрење, пријаву радова, или други документ којим доказује статус Корисника и неко од права у вези радова и активности које обавља;
3) изврши преглед свих врста возила и товара; 
4) изврши сваки преглед, осим станова и других просторија за чији је преглед потребан судски налог, а посебно преглед:
– пртљага и личних ствари,
– алата и средстава за сакупљање биљака и животиња;
5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда Предузећу ради чувања;
6) затражи успостављање претходног стања, односно нареди мере за спречавање и уклањање штетних последица, а посебно:
– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и сл.,
– забрани на лицу места радове и активности које се обављају противно одредбама овог правилника и правилима противпожарне заштите,
Члан 40.
Када утврди радњу учињену супротно правилима унутрашњег реда или мерама заштите природе прописаним у складу са законом, чувар саставља записник.
Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.
У садржај се обавезно уносе:
– подаци о извршиоцима радње, а ако је извршилац непознат то се констатује уз основану претпоставку о могућем извршиоцу;
– начин и време извршења радње, средства и алати којима је радња извршена;
– подаци о сведоцима и другим расположивим доказима ако постоје;
– настала штета, документована што прецизнијим подацима и по могућству фотографијом;
– подаци о одузетим предметима и средствима из тачке 5. претходног члана.
Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.
Предузеће ће прописати образац записника из овог члана. 
Члан 41.
О привремено одузетим предметима из члана 39. тачка 5. Чувар издаје потврду са тачним подацима о врсти и количини.
Предузеће обезбеђује услове за одржавање и чување привремено одузетих предмета док се случај не реши.
О привремено одузетим предметима Предузеће води евиденцију са подацима о врсти, количини, разлогу привременог одузимања, лицу коме су предмети привремено одузети и чувару који је предмете привремено одузео.
Члан 42.
Чувар у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу Предузећа.
Чувар води дневник, односно евиденцију дневних активности, чији садржај прописује Предузеће.
Члан 43.
Чувар полаже стручни испит у складу са програмом који прописује Министар.
Предузеће сам организује или на други начин обезбеђује обуку, стручно усавршавање и проверу знања и вештина Чувара.
Члан 44.
Чувар је опремљен и радном одећом, средствима везе и превоза, потребним апаратима и инструментима и алатом, у складу са посебним актом Предузећа.
Члан 45.
На основу записника и обавештења Чувара о учињеној забрањеној односно противправној радњи, Предузеће сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.
X. ПРОТИВПОЖАРНА ЗАШТИТА
Члан 46.
На подручју Дунавског парка планирају се и спроводе мере заштите од пожара у складу са Законом о заштити од пожара („Службени гласник РС”, број 111/09), и прописима донетим на основу тог закона, планом управљања Дунавског парка и плановима заштите од пожара.
Предузеће доноси план заштите од пожара за подручје Дунавског парка сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).
Планом и програмом управљања Дунавског парка утврђују се приоритетни односно годишњи оперативни задаци противпожарне заштите.
Предузеће ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену. 
XI. ПРЕЛАЗНЕ И ЗАВРШНЕ ОДРЕДБЕ
Члан 47.
Надзор над применом овог правилника врши Министарство. 
Члан 48.
Предузеће ће најкасније у року од шест месеци од дана ступања на снагу овог правилника донети акта предвиђена овим правилником.
Члан 49.
Предузеће ће извод из овог правилника, са основним правилима унутрашњег реда и забрањеним радњама/активностима истакнути на погодан и видан начин у Дунавском парку и ставити га на увид Посетиоцима и Корисницима.
Члан 50.
Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност Министарства.
   
Број 01-415/5
У Новом Саду, 21. јануара 2013. године
Председник Управног одбора,
Стеван Радонић, с.р.