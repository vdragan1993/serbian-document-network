На основу члана 167. став 5. Закона о малолетним учиниоцима
кривичних дела и кривичноправној заштити малолетних лица („Службени гласник
РС”, број 85/05),
Министар правде доноси
 
ПРАВИЛНИК
о кућном реду
казнено-поправног завода за малолетнике 
"Службени гласник
РС", број 71 од 25. августа 2006.
 
I. УВОДНЕ ОДРЕДБЕ
 
Члан 1.
Овим правилником ближе се уређује начин живота, организација рада
и поступање са лицима осуђеним на казну малолетничког затвора (у даљем тексту:
малолетници) у казнено-поправном заводу за малолетнике (у даљем тексту: завод).
Одредбе овог правилника сходно се примењују и на лица женског пола
која казну малолетничког затвора издржавају у посебном одељењу
казнено-поправног завода за жене. 
 
Члан 2.
Приликом ступања на издржавање казне малолетничког
затвора малолетник се на прикладан начин упознаје са садржином овог правилника
и добија примерак на језику који разуме и којим говори.
 
II. ПРИЈЕМ МАЛОЛЕТНИКА
 
Идентификација
малолетника
 
Члан 3. 
Пријем малолетника врши запослени на
пословима матичне евиденције, а по протеку радног времена и у нерадне дане
дежурни из службе за обезбеђење.
 
Члан 4.
Приликом пријема малолетника обавезно се
утврђује његов идентитет на основу правноснажне судске одлуке, налога за
издржавање казне, личних исправа (личне карте, путне исправе, здравствене
легитимације) и других докумената погодних за утврђивање идентитета издатих од
за то овлашћених органа.
У случају основане сумње у идентитет,
службено лице задржаће лице које се јавило или је доведено ради извршења казне
и о томе ће одмах обавестити полицију која ће предузети мере ради провере и
утврђивања идентитета.
 
Претрес
малолетника и преглед тела
 
Члан 5.
После идентификације обавља се лични
претрес и преглед тела малолетника.
Лични претрес малолетника обављају највише
два службена лица истог пола, као и малолетник, у одвојеној просторији и без
присуства других лица.
Уколико је потребан, преглед телесних
отвора малолетника врши здравствени радник.
Лични претрес и преглед тела врши се на
начин којим се поштује личност и достојанство малолетника.
 
Поступање
са личним стварима малолетника
 
Члан 6.
Приликом пријема у завод врши се преглед
личних ствари малолетника.
Малолетнику се привремено одузимају новац,
драгоцености, мобилни телефон, оружје, као и ствари подобне за самоповређивање,
повређивање другог и други предмети који могу послужити за угрожавање
безбедности у заводу.
Малолетник задржава ортопедска и друга
медицинска помагала, а нужне лекове само по одобрењу лекара.
Кварљиве ствари се уништавају, о чему се
сачињава записник, а један примерак се уручује малолетнику.
 
Члан 7.
О привремено одузетим стварима сачињава се
потврда у три примерка у коју се уписује: број потврде, име, име једног
родитеља, презиме малолетника, врста, количина, тежина и друге битне особине
предмета, датум и сат привременог одузимања и потпис службеног лица.
Примерак потврде уручује се малолетнику,
други примерак се улаже у лични лист малолетника, а трећи у депозит
малолетника.
Ако се привремено одузимају девизне
новчанице, уписује се врста валуте, апоени и серијски бројеви новчаница.
 
Члан 8.
Ствари за које постоји вероватноћа да
потичу од кривичног дела привремено се одузимају од малолетника и о томе се
обавештава полиција.
 
Чување
привремено одузетих ствари
 
Члан 9.
Привремено одузете ствари од малолетника се
пописују и стављају у полог или се предају, односно достављају о трошку
малолетника лицу које он одреди.
Одузете ствари које нису предате,
достављене или уништене, чувају се у посебној просторији завода, осигуране од
оштећења и нестанка.
Девизне новчанице и драгоцености чувају се
у каси или на другом сигурном месту.
 
Враћање
привремено одузетих ствари
 
Члан 10.
Приликом отпуштања са извршења казне
малолетнику се враћају привремено одузете ствари, о чему се сачињава записник.
Примерак записника уручује се малолетнику.
Малолетнику се могу предати привремено
одузете ствари приликом излазака из завода, о чему се издаје потврда. По
повратку у завод, те ствари малолетник враћа лицу које води полог, уз издавање
нове потврде.
 
Обавештење
о пријему малолетника
 
Члан 11.
Завод је дужан да омогући малолетнику да
се, по пријему, о трошку завода јави породици или лицу код кога је живео пре
доласка у завод.
 
Лекарски
преглед и хигијенске мере
 
Члан 12.
Малолетника по пријему у завод прегледа
лекар и налаз о здравственом стању уноси у здравствени картон. 
Ако је малолетник примљен после протека
радног времена, као и недељом и у дане празника, радње из става 1. овог члана
обавиће се првог наредног радног дана.
На захтев малолетника или због уочених
здравствених сметњи током пријема, преглед се обавља без одлагања.
 
Члан 13.
Приликом предузимања хигијенских мера
поштују се личност и достојанство малолетника.
После пријема малолетник ће се окупати и
задужити чистом одећом, обућом, рубљем и постељином.
Малолетник који према личним документима
има дугу косу, бркове и браду, носи наочаре, односно контактна сочива, има
право да их задржи током издржавања казне. 
Према потреби извршиће се и дезинфекција
личних ствари малолетника, као и друге неопходне хигијенске мере.
 
III. УПОЗНАВАЊЕ ЛИЧНОСТИ МАЛОЛЕТНИКА, ПОЈЕДИНАЧНИ ПРОГРАМ ПОСТУПАЊА И
РАЗВРСТАВАЊЕ
 
Пријемно
одељење
 
Члан 14.
После пријема у завод малолетник се упућује
у пријемно одељење у којем може да борави најдуже до 30 дана. 
Најкасније два дана по пријему у завод
малолетник се доводи запосленом на пословима матичне евиденције ради уписивања
у матичну књигу, образовања личног листа у који се уносе матични број и подаци
о малолетнику, као и образовања других потребних картона и евиденција.
Малолетник се фотографише, узимају му се
отисци папиларних линија прстију, мери се телесна тежина и висина, бележи лични
опис, особени знаци и обележја уколико их има.
 
Члан 15. 
У пријемном одељењу стручни тим завода, по
увиду у пресуду о изреченој казни и уз њу приложену документацију, испитује
малолетника са психолошког, педагошког, социјалног, криминолошког, здравственог
и безбедносног становишта у циљу одређивања појединачног програма поступања.
Стручни тим пријемног одељења чине:
психолог, специјални педагог – педагог и социјални радник – социолог.
У рад стручног тима из става 1. овог члана
укључује се, по потреби, и лекар, наставник практичне наставе, васпитач,
представник службе за обезбеђење и други учесници у непосредној реализацији
појединачног програма поступања са малолетником.
Предлог појединачног програма поступања
одређује се на основу целовитог сагледавања зрелости, узраста, нивоа
образовања, ранијег живота малолетника и понашања у социјалној средини, облика поремећаја
понашања, врсте кривичног дела и околности под којима је учињено, његовог
односа према делу и последици дела.
Предлогом појединачног програма поступања
посебно се утврђује ниво зрелости малолетника и друга својства његове личности,
планира могућност укључивања у процес образовања и радног оспособљавања,
коришћења и организовања слободног времена, рад са родитељима, усвојиоцем или
стараоцем малолетника и другим члановима његове породице, као и други облици
психосоцијалног, педагошког и пенолошког утицаја на малолетника.
Појединачни програм поступања утврђује
управник завода на предлог стручног тима из става 1. овог члана.
Појединачни програм поступања доставља се
васпитачу васпитне групе и архиви завода, односно уноси се у лични лист
малолетника.
Васпитач васпитне групе са појединачним
програмом поступања, његовим изменама и допунама упознаје малолетника.
 
Члан 16.
Малолетник се за време боравка у пријемном
одељењу може радно ангажовати уз сагласност начелника службе за преваспитавање,
руководиоца пријемног одељења и на основу мишљења руководиоца службе за
здравствену заштиту. 
 
Члан 17.
У просторије пријемног одељења остали
малолетници могу улазити само уз пратњу службеног лица.
 
Члан 18.
Преузимање и поделу хране за пријемно
одељење врши редар пријемног одељења у присуству запосленог из службе за
обезбеђење и уз надзор кувара.
 
Члан 19.
Уколико за време боравка у пријемном
одељењу малолетник похађа наставу у школи, у школу ће ићи и враћати се у пратњи
службеног лица из школе.
 
Члан 20.
За време боравка у пријемном одељењу
малолетник има право да се свакога дана најмање 30 минута бави
спортско-рекреативном активностима, по утврђеном програму и уз присуство
референта спортских активности и запосленог из пријемног одељења.
 
Члан 21.
Малолетник може присуствовати, уз контролу
запосленог из пријемног одељења, културно-уметничким и спортским програмима у
заводу.
 
Програм
поступања
 
Члан 22.
Стручни тим из члана 15. став 1. овог
правилника:
1) поучава малолетника о његовим правима и
обавезама и даје му потребна објашњења и савете у циљу прилагођавања на живот и
рад у заводу;
2) упознаје малолетника са Законом о
малолетним учиниоцима кривичних дела и кривичноправној заштити малолетних лица,
Законом о извршењу кривичних санкција, другим прописима о извршењу санкција,
Правилником о кућном реду казнено-поправног завода за малолетнике, као и са
осталим актима донетима од стране директора Управе за извршење заводских
санкција и управника завода;
3) прибавља и допуњује постојећу
документацију о малолетнику у обиму и у поступку који предвиђају прописи о
извршењу казне;
4) утврђује чињенице о личности
малолетника, као и друге чињенице неопходне за предлагање појединачног програма
поступања према малолетнику;
5) утврђује здравствено стање малолетника и
његову способност за рад;
6) предлаже појединачни програм поступања
према малолетнику и распоређивање малолетника и обавља друге послове у циљу
остваривања сврхе извршења казне малолетничког затвора, а по налогу управника
завода.
 
Члан 23.
На основу донетог појединачног програма
поступања, а у смислу члана 127. став 3. Закона о малолетним учиниоцима
кривичних дела и кривичноправној заштити малолетника, управник завода врши
разврставање малолетника у васпитну групу.
Разврставање малолетника у васпитну групу
представља део појединачног програма поступања у циљу примене одговарајућих
васпитних поступака и утицаја према малолетницима у истој васпитној групи.
Васпитна група има највише десет
малолетника и посебног васпитача.
 
Члан 24.
Појединачни програм поступања мења се у
складу са проценом понашања малолетника, степеном његове сарадње, постигнутим
резултатима и околностима које могу настати током извршења казне.
Управник завода, на предлог службе за
преваспитавање, преиспитује појединачни програм поступања најмање једном у три
месеца.
 
Разврставање
малолетника
 
Члан 25.
Малолетник се разврстава у отворено,
полуотворено или затворено одељење.
У отворено одељење разврстава се малолетник
за кога је појединачним програмом поступања процењено да није потребно додатно
време за адаптацију и од кога се очекује каснија успешна интеграција у
друштвену средину.
У полуотворено одељење разврстава се
малолетник за кога је појединачним програмом поступања процењено да се очекује
његова успешна адаптација на заводске услове и реализација васпитног третмана у
циљу интеграције у друштвену заједницу.
У затворено одељење разврстава се
малолетник за кога је појединачним програмом поступања процењено да се очекује
његова спорија адаптација на заводске услове и са којим је потребан стални
васпитни рад.
При разврставању малолетника води се рачуна
и о дужини казне, начину доласка на издржавање казне, односу према кривичном
делу и казни, врсти и тежини кривичног дела, ранијем животу, психолошким,
педагошким, криминолошким, социолошким, безбедносним особеностима и потребама
малолетника, другом кривичном поступку, понашању током ранијег извршења
кривичне санкције институционалног карактера, као и о другим чињеницама битним
за остваривање појединачног програма поступања.
 
Посебно
одељење за пунолетна лица
 
Члан 26.
У заводу постоји посебно одељење за
пунолетна лица којима је изречена казна малолетничког затвора и лица која су
током извршења казне малолетничког затвора постала пунолетна.
Према овим лицима, у оквиру појединачног
програма поступања, примењује се додатни третман прилагођен њиховом узрасту и
психофизичким карактеристикама.
Појединачни програм поступања из става 2.
овог члана утврђује управник завода на предлог стручног тима из члана 15. став
1.
 
IV. ПОЛОЖАЈ МАЛОЛЕТНИКА – ПРАВА И ДУЖНОСТИ
 
Смештај
малолетника
 
Члан 27.
Малолетник има право на смештај који
одговара савременим здравственим, хигијенским и просторним условима и месним
климатским приликама.
 
Члан 28.
Просторије у којима малолетници живе и раде
морају бити чисте, суве, проветрене, загрејане и довољно осветљене како
природним, тако и вештачким светлом које омогућава читање и рад без сметњи за
вид.
Спаваоница мора бити толико пространа да
сваком малолетнику припада најмање четири квадратна метра и осам кубних метара
простора.
 
Члан 29.
Завод обезбеђује сваком малолетнику посебан
лежај са постељином.
Постељина се састоји од душека, јастука,
два чаршава и одговарајућег броја ћебади у складу са климатским приликама.
 
Члан 30.
Завод обезбеђује простор за дневни боравак
малолетника.
У простору за дневни боравак мора се
обезбедити довољан број столица и одговарајући број столова према броју
малолетника који га користе.
Простор за дневни боравак мора имати
техничке услове за праћење радио и телевизијских програма. 
 
Члан 31.
Просторије у заводу морају имати примерену
санитарну опрему која омогућава обављање физиолошких потреба у хигијенским
условима у свако доба, уз обезбеђивање приватности малолетника.
 
Члан 32.
Просторије у којима малолетници бораве,
раде и хране се, загревају се у зимском периоду.
Загревање просторија зависи од климатских
услова, а по правилу траје од 15. октобра текуће до 15. априла наредне године.
Уколико временски услови или други разлози то захтевају, управник завода може
скратити или продужити грејну сезону.
 
Члан 33.
Разврставање малолетника у просторије за
заједнички боравак и спаваонице спроводи се уз брижљиву оцену свих околности и
података евидентираних у пријемном одељењу, имајући посебно у виду узраст,
личне особине и склоности, као и друга својства од којих зависи позитиван
међусобни утицај и одсуство опасности од међусобног физичког и психичког
угрожавања.
 
Члан 34.
Малолетник са посебним потребама има право
на смештај примерен природи његових потреба.
 
Рубље,
одећа и обућа
 
Члан 35.
Малолетник има право на бесплатно рубље,
одећу и обућу која је примерена годишњем добу и месним климатским условима. 
Одећа и обућа мора бити погодна, удобна и
одговарајућа.
Одећа малолетника не сме деловати
омаловажавајуће или понижавајуће.
 
Члан 36.
Малолетник носи одећу и обућу коју добија у
заводу, са којом се појединачно задужује у картону личног задужења.
Приликом задужења са постељином, одећом,
обућом и другим стварима малолетнику се саопштава да је дужан да чува и одржава
ствари добијене на употребу, као и рок њиховог трајања и начин коришћења.
 
Члан 37.
За време рада малолетнику се обезбеђује
радна одећа и обућа.
Рубље се мења најмање једном недељно, а
одећа по потреби.
У периоду од 1. маја до 30. септембра
текуће године малолетник носи летњу, а од 1. октобра текуће до 30. априла
наредне године зимску одећу и обућу.
У зависности од климатских услова управник
завода може одредити одступање од рокова из претходног става.
 
Члан 38.
Малолетник је обавезан да буде одговарајуће
одевен у свим приликама када се налази изван спаваонице.
У спортској одећи малолетник може бити за
време и непосредно пре и после бављења спортом.
 
Ствари
за личну употребу
 
Члан 39.
За време издржавања казне малолетник може
имати код себе: прибор за одржавање личне хигијене, прибор за бријање који не
угрожава безбедност, ортопедска помагала, прибор за писање, прибор за чишћење
одеће и обуће, ручни сат, венчани или веренички прстен, ствари за верске
потребе, рубље, спортску опрему, књиге, обућу, лулу, дуван, цигарете у количини
која не нарушава кућни ред завода и не омета друге малолетнике.
На молбу малолетника управник завода, поред
ствари из става 1. овог члана, може одобрити држање и других ствари по
прибављеном мишљењу васпитача васпитне групе.
 
Члан 40.
Завод малолетнику обезбеђује посебан ормар за
одлагање ствари који се може закључати од стране малолетника.
Контрола садржаја посебног ормара може се
вршити само уз присуство малолетника.
 
Одржавање
личне и опште хигијене
 
Члан 41.
Малолетник је дужан да одржава хигијену
тела, одеће, обуће, постељине и смештајног простора, а завод је дужан да му то
омогући.
Уколико малолетник није у стању да испуњава
обавезе из става 1. овог члана, завод му пружа одговарајућу помоћ.
 
Члан 42.
Контролу одржавања личне хигијене, одеће,
обуће, постељине, као и просторија у којима бораве малолетници врши васпитач
васпитне групе.
 
Члан 43.
Постељина малолетника мења се два пута
месечно, а по потреби и чешће.
Малолетнику се омогућава купање и топла
вода за купање најмање два пута недељно, а радно ангажованом по потреби и чешће,
у условима којима се обезбеђује његова приватност.
Просторија за купање мора бити одговарајуће
опремљена и загрејана.
 
Члан 44.
Малолетник је дужан да буде уредно подшишан
и обријан и да косу уредно одржава.
Уколико малолетник носи дугу косу, браду и
бркове, дужан је да их уредно одржава.
Ношење дуге косе, браде и бркова може се
ограничити из безбедносних или хигијенских разлога.
 
Члан 45.
Малолетнику се за време издржавања казне
обезбеђује место за чишћење и одржавање одеће и обуће.
Прање и сушење постељине, рубља и одеће
обавља се у заједничкој перионици завода.
 
Члан 46.
Пушење је забрањено у соби за спавање,
просторијама за дневни боравак, трпезарији и радним просторијама.
Простор за пушење посебно се одређује.
 
Здравствена
заштита
 
Члан 47.
Завод обезбеђује малолетнику све потребне
услове за остваривање здравствене заштите која је утврђена законом.
Завод има посебну просторију за обављање
здравствених прегледа и посебну болесничку собу. Просторија за обављање
здравствених прегледа и болесничка соба морају бити довољно простране,
осветљене природним и вештачким светлом, проветрене, чисте, загрејане и
опремљене одговарајућим санитарним уређајима са хладном и топлом водом.
Просторија за обављање здравствених
прегледа мора имати: одговарајући број столова и столица, сто за преглед,
параван за обезбеђење приватности малолетника, ормар за смештај лекова који се
закључава, ормар за одлагање здравствене документације, стетоскоп, апарат за
мерење крвног притиска, спатуле, стерилизатор, термометар, боцу са кисеоником,
једнократне тестове за дијабетес, амбу-маску, прибор за прву помоћ, завојни и
други потрошни медицински материјал.
Ормар за смештај лекова у сваком тренутку
мора садржати довољну количину одговарајућих и употребљивих лекова.
 
Члан 48.
Болесничка соба мора имати довољан број
кревета и ноћних сточића.
Завод има стоматолошку ординацију и
обезбеђује одговарајућу опрему, прибор и материјал за лечење, поправку и вађење
зуба.
Кад је болничко лечење организовано у
заводу о појединим питањима која се односе на начин живота и рада малолетника,
одлучује управник завода, на предлог лекара.
Здравствени преглед се обавља појединачно и
на начин којим се поштује достојанство и личност малолетника.
Подаци до којих се дошло на основу прегледа
уносе се у протокол и здравствени картон малолетника.
Медицинска документација коју је малолетник
донео у завод, као и документација о здравственом стању која се формира у
заводу, доставља се другом заводу у случају премештаја малолетника.
На захтев малолетника завод је дужан да му
обезбеди копију документације о његовом здравственом стању.
 
Члан 49.
Малолетник има право да буде упознат са
налазима о свом здравственом стању и садржином здравственог картона, осим у
случајевима предвиђеним општим медицинским прописима.
 
Члан 50.
Малолетник је дужан да предузима неопходне
мере у циљу заштите свога здравља и хигијене, као и да се придржава упутстава
лекара о спровођењу лечења и спречавању заразних болести.
 
Члан 51.
Лекар прописује терапију и организује начин
њеног издавања, давања и евидентирања. Лекар прописује које лекове малолетник
може имати код себе.
 
Члан 52.
Малолетник може набављати лекове и
ортопедска помагала о свом трошку, или их примати од породице и других лица по
одобрењу управника завода и по прибављеном мишљењу лекара завода.
 
Члан 53.
Лекар, односно други здравствени радник
дужан је да као професионалну тајну чува све податке до којих дође током
прегледа и лечења болесног малолетника, осим у случају када је ослобођен чувања
тајне на основу општих и посебних прописа о здравственој заштити.
 
Члан 54.
Малолетник се за лекарски преглед може
јавити сваког дана надлежном раднику службе за обезбеђење који га у његовом
присуству уписује у књигу лекарских прегледа и спроводи до лекара сходно радном
времену службе за здравствену заштиту, а најкасније првог наредног радног дана.

Приликом пријављивања малолетник није дужан
да наводи разлоге за лекарски преглед.
У хитним случајевима свако службено лице
завода је обавезно да обезбеди правовремено пружање стручне лекарске помоћи малолетнику.
 
Члан 55.
Редовно радно време службе за здравствену
заштиту одређује се сходно условима живота и рада малолетника и мора бити
истакнуто на улазним вратима службе.
Малолетник мора бити обавештен о редовном
радном времену службе за здравствену заштиту. 
 
Члан 56.
Малолетник коме се у заводу не може пружити
одговарајућа здравствена заштита, по препоруци лекара и одлуци управника
завода, упутиће се у Специјалну затворску болницу.
Управник завода може, по прибављеном
мишљењу лекара, малолетнику одобрити и лечење у одговарајућој здравственој
установи изван завода.
Ако то малолетник захтева, специјалистички
преглед о трошку малолетника, а изузетно када постоје оправдани разлози о
трошку завода, управник завода може одобрити и без предлога лекара завода.
 
Члан 57.
Ако приликом прегледа лекар завода установи
да малолетник симулира болест, дужан је да о томе обавести васпитача васпитне
групе.
 
Члан 58.
Малолетнику се омогућава лечење и поправка
зуба у стоматолошкој ординацији завода, а стављање нових зуба врши се о трошку
малолетника.
 
Члан 59.
Малолетници се најмање једанпут годишње
подвргавају систематском прегледу од стране одговарајуће здравствене установе.
Најмање два пута годишње саставља се
извештај о психичком стању малолетника и доставља судији за малолетнике суда
који је судио у првом степену.
 
Исхрана
 
Члан 60.
Малолетник има право на исхрану која је
дијететски, хигијенски и здравствено прилагођена његовом узрасту, здравственом
стању и природи посла који обавља.
Малолетнику се обезбеђују три оброка дневно
који се дају у правилним размацима са одговарајуће припремљеном, послуженом и
разноврсном храном, чија вредност износи најмање 14.600 џула.
Најмање два пута недељно малолетнику се
обезбеђује свеже воће и поврће у складу са годишњим добом. 
 
Члан 61.
Малолетнику се обезбеђује исхрана водећи
рачуна о његовим верским уверењима, а према могућностима завода.
Садржај исхране малолетника утврђује се
недељно јеловником.
Јеловник саставља шеф кухиње уз прибављено
мишљење лекара, а одобрава га управник завода.
Јеловник се објављује најкасније последњег
дана у недељи за наредну недељу.
Објављени јеловник се може их оправданих
разлога изменити, с тим што се измене морају правовремено објавити.
 
Члан 62.
Храна за малолетника је по правилу кувана,
а само изузетно сува.
Сува храна се може давати најдуже три дана
узастопно и само у случајевима већих поправки и техничких застоја у кухињи,
трпезарији и просторијама за чување намирница, приликом спровођења малолетника
и у другим оправданим случајевима.
 
Члан 63.
Болесни малолетници и малолетници који раде
на тежим пословима имају право на посебну или додатну исхрану коју им, на
предлог лекара, одобрава управник завода или лице које он овласти.
Одлука из претходног става доставља се шефу
кухиње.
 
Члан 64.
Храна за малолетнике припрема се у кухињи
завода под надзором кувара.
Храна се изван кухиње завода може
припремати само изузетно, по одобрењу управника завода.
 
Члан 65.
Малолетник прима оброке самопослуживањем у
трпезарији, уз обавезу враћања посуђа и прибора за јело.
Одступање од прописаног распореда поделе
оброка одобрава управник завода посебном одлуком.
 
Члан 66.
Малолетник у болесничкој соби, пријемном
одељењу, одељењу за појачан надзор, као и малолетник који је издвојен од
осталих малолетника из безбедносних разлога, обедује у болесничкој соби,
односно у просторијама ових одељења. 
Оброци се достављају уз контролу кувара и
службеног лица које ради у наведеним одељењима.
 
Члан 67.
Изван трпезарије, односно просторија из
члана 66. став 1. овог правилника, без посебног одобрења управника завода није
дозвољено обедовање, као ни изношење хране, посуђа и прибора за исхрану.
 
Члан 68.
Лекар завода, а у његовом одсуству други
здравствени радник, пре поделе оброка сваког дана проверава квалитет и количину
припремљене хране, хигијену посуђа, прибора за јело, уређаја и опреме за
припрему хране и просторија у којима се припрема храна или обедује и своје
запажање уноси у књигу исхране.
 
Члан 69.
Запослени, као и малолетник који раде са
животним намирницама, на припреми и подели хране мора бити упућен на санитарни
преглед у одговарајућу здравствену установу ради добијања уверења о могућности
рада на наведеним пословима сходно општим санитарним прописима.
Лица из става 1. овог члана упућују се на
лекарски преглед сваких шест месеци.
 
Дописивање
 
Члан 70.
Малолетник има неограничено право на
дописивање о свом трошку. 
У случају сумње на слање или примање
недозвољених ствари путем писама, писмо упућено малолетнику, као и писмо које
он упућује, отвориће се у његовом присуству и прегледати.
Недозвољене ствари ће се одузети.
Писма задржана на основу одлуке управника
завода о ускраћивању дописивања из разлога безбедности, одлажу се трајно у
лични лист малолетника. Малолетник се обавештава о одлагању писама.
Пријем и слање поште врши се преко завода.
 
Телефонирање
 
Члан 71.
Завод је обавезан да обезбеди одговарајући
број телефонских говорница у зависности од броја малолетника.
Малолетник који је разврстан у затворено
одељење има право на телефонирање једанпут недељно, а малолетник који је
разврстан у полуотворено и отворено одељење има право на свакодневно
телефонирање, у складу са објективним техничким могућностима завода.
 
Члан 72.
По наређењу управника завода, из разлога
безбедности, лице које он одреди може надзирати телефонски разговор
малолетника.
Телефонирање се обавља на основу распореда
који се унапред објављује.
Телефонски разговори трају, по правилу,
укупно 10 минута. 
Телефонски разговор се обавља на језику по
избору малолетника.
 
Обавештавање
 
Члан 73.
Малолетник може прибављати књиге, часописе
и друга средства јавног обавештавања издата, односно произведена у земљи и
иностранству.
Завод има библиотеку са довољним бројем
књига из различитих подручја.
Библиотека обавезно има текст Устава,
важећег Кривичног законика, Законика о кривичном поступку, Закона о малолетним
учиниоцима кривичних дела и кривичноправној заштити малолетних лица, Закона о
извршењу кривичних санкција, Закона о амнестији, Закона о помиловању, Закона о
заштитнику грађана, као и текстове прихваћених међународних аката који се
односе на извршење кривичних санкција и заштиту основних људских права и
слобода.
 
Члан 74.
Према потреби, завод сарађује са јавним и
приватним библиотекама и обезбеђује и друга аудио-визуелна средства јавног
обавештавања.
Малолетнику је дозвољено да књиге и друга
средства јавног обавештавања износи из библиотеке ради коришћења у слободно
време.
О појединим питањима која се односе на
коришћење и издавање књига и других средстава јавног обавештавања одлучује
управник завода. 
 
Образовање
 
Члан 75.
Завод организује наставу за малолетнике
ради стицања основног и средњег образовања.
Основно образовање спроводи се кроз редовне
облике наставе у школи завода, а за средње образовање завод организује
припремну наставу.
 
Члан 76.
Малолетник је дужан да редовно похађа
наставу у школи, чува школски инвентар, прибор и уџбенике, одржава хигијену
школских просторија, да поштује наставнике и активно сарађује у реализацији
образовног програма.
 
Члан 77.
Малолетнику се може одобрити ванредно и
дописно школовање у другим образовним институцијама изван завода, када се оцени
да је то потребно и корисно за постизање појединачног програма поступања, а
разлози безбедности то дозвољавају.
Трошкове ванредног и дописног школовања
сноси малолетник.
 
Стручно
оспособљавање
 
Члан 78.
Стручно оспособљавање малолетника обавља се
кроз теоријску припрему и практичну обуку у заводским радионицама.
Завод према могућностима организује
програме ради стицања или проширивања практичних знања.
О стручном оспособљавању малолетника
одлучује управник завода, на предлог службе за преваспитавање и службе за обуку
и упошљавање.
 
Рад и
права по основу рада и права на дела из области интелектуалне својине
 
Члан 79.
Радно способан малолетник има право и
обавезу да ради.
Сврха рада је да малолетник стекне, одржи и
повећа своје радне способности, радне навике и стручно знање.
Рад и права по основу рада малолетника
уређује се посебним правилником у складу са чланом 100. Закона о извршењу
кривичних санкција.
За дела из области интелектуалне својине
створена за време издржавања казне затвора, малолетнику припадају права сходно
општим прописима.
 
Слободно
време
 
Члан 80.
У циљу свестраног васпитног деловања на
малолетника, очувања и развијања психофизичких способности и подизања његовог
културног нивоа, у заводу се у слободном времену организују разноврсне
активности.
 
Члан 81.
У заводу се организују културно-уметничке,
забавне и спортско-рекреативне активности. Програм активности организује и
спроводи служба за преваспитавање.
У слободно време малолетник се, према
својим склоностима и интересовању, може бавити израдом уметничких предмета и
другим видовима стваралачког изражавања.
 
Члан 82.
Филмови се приказују најмање једном недељно
и у дане државних и верских празника.
Позоришне представе и друге пригодне
програме припремају сами малолетници или се за њихово извођење ангажују културно-уметничка
друштва или организације из града, као и оне које гостују у граду.
Овим представама малолетници присуствују по
сопственом избору.
 
Члан 83.
За предавања малолетницима ангажују се
запослени у заводу или стручњаци за поједине теме изван завода, зависно од
исказаног интересовања малолетника.
 
Члан 84.
Завод у складу са својим могућностима
омогућава бављење телесним вежбањем и спортским активностима и у ту сврху
обезбеђује спортске терене, просторије, реквизите и теретану са припадајућом
опремом.
Активности из става 1. овог члана
организују се према програму који је сачинила служба за преваспитавање. 
 
Члан 85.
Малолетник може, по одобрењу управника
завода, учествовати у спортским такмичењима са аматерским екипама изван завода.
Малолетник који се бави спортским
активностима дужан је да поштује правила спортског надметања и у складу с тим
да се коректно понаша.
Малолетник који не остварује појединачни
програм поступања не може, као члан спортске секције, учествовати на
такмичењима изван завода.
 
Верска
права малолетника
 
Члан 86.
Малолетник има право на верски обред, право
да држи и чита верску литературу и на посету свештеног лица.
Ако у заводу постоји најмање десет
заинтересованих малолетника исте вероисповести који су се добровољно пријавили да
присуствују верском обреду и да их посети свештено лице, управник завода ће
одобрити свештеном лицу те вероисповести да их редовно посећује, одржава верски
обред и верску наставу.
Ако је број заинтересованих малолетника
мањи од десет, управник завода ће одобрити свештеном лицу те вероисповести да
их повремено посећује, одржава верски обред и верску наставу.
Верски обреди одржавају се, по правилу, у
за то прикладно уређеној просторији завода – Молитвеном дому, по распореду који
сагласно утврђују управник завода и свештено лице.
Завод обезбеђује најмање једну просторију
за свештена лица одређене вероисповести.
 
Члан 87.
На дане државних и верских празника,
прописаних Законом о државним и другим празницима у Републици Србији,
малолетник има право да не ради.
На дан верског празника малолетник има
право да га посети свештено лице одређене вероисповести у складу са
могућностима завода, о чему се малолетник унапред изјашњава.
 
Посете
 
Члан 88.
Малолетник има право да га једном недељно
посете родитељ, усвојилац, старалац, брачни друг, лице са којим је засновао
ванбрачну заједницу, усвојеник, деца и остали сродници у правој линији, а у
побочној линији до четвртог степена сродства. 
Укупан број посетилаца малолетника из става
1. овог члана, у једној посети не може бити већи од троје.
Малолетник има право да га два пута месечно
посете и друга лица која не ометају извршење казне. Ради могућности реализације
посете, 15 дана пре посете ових лица малолетник мора доставити васпитачу
васпитне групе имена лица са адресама.
Забрану посете лицима из става 3. овог
члана може изрећи управник завода.
 
Члан 89.
Посете се у заводу обављају суботом и
недељом од 9 до 16 сати, као и у дане државних и верских празника прописаних
законом, а по одобрењу управника и у другом времену.
Завод је обавезан да на видном месту
истакне податке о времену и условима посете.
Посета траје најмање један сат и обавља се
у просторији за посете.
 
Члан 90.
Посетиоцу се утврђује идентитет на основу
исправе из које се на несумњив начин то може утврдити и посетилац се уписује у
књигу посета.
Посетилац се претреса пре уласка у
просторију за посете.
Лични претрес врши службено лице истог пола
као и посетилац, на начин којим се поштује достојанство и личност посетиоца.
Ако посетилац не пристане на претрес,
посета се неће омогућити.
 
Члан 91.
Ствари пронађене приликом претреса за које
постоји вероватноћа да потичу од кривичног дела одузимају се од посетиоца и о
томе се обавештава полиција. 
 
Члан 92.
Управник завода може одобрити посете и
другим данима уколико за то постоје оправдани разлози.
Просторија за посете мора бити пространа,
чиста, осветљена, загрејана, проветрена, са одговарајућим санитарним уређајима
и потребним бројем столица и столова.
 
Члан 93.
По завршеној посети дежурни васпитач може
обавити разговор са лицима која су била у посети ради успешнијег остваривања
сврхе кривичне санкције.
 
Члан 94.
Ако се малолетник или његов посетилац
приликом посете грубо или непристојно понашају, или је садржина њиховог
разговора таква да очигледно штети васпитавању малолетника, или ако ометају и
отежавају нормално обављање других посета и осталих активности у заводу, посета
ће се прекинути.
О прекиду посете на основу извештаја
службеног лица које контролише посете, по правилу радника службе за обезбеђење,
одлучује дежурни руководилац, о чему извештава управника завода или лице које
он одреди.
 
Члан 95.
У картон посета малолетника уносе се подаци
о лицима која ће га посећивати у складу са законом.
Уколико су подаци које малолетник даје о
лицима која ће га посећивати нетачни, посета неће бити обављена, а малолетник
ће дисциплински одговарати.
 
Члан 96.
Док траје дисциплинска мера издвајање у
посебну просторију малолетник нема право на посете.
 
Члан 97.
Малолетник има право да са брачним другом
или лицем са којим је засновао ванбрачну заједницу једном месечно проведе до
три сата насамо у посебној просторији завода одређеној за ове врсте посета.
За посете лица из става 1. овог члана
малолетник је обавезан, најкасније месец дана пре посете, да достави
одговарајућу документацију о заснованој брачној, односно ванбрачној заједници
са лицем које му долази у посету. 
 
Члан 98.
Малолетник који остварује право на посету
из члана 97. овог правилника, дужан је да 15 дана раније васпитачу васпитне
групе најави посету ради омогућавања услова за остваривање овог права.
 
Члан 99.
Посебна просторија за посете мора бити
довољно пространа, загрејана, осветљена, са потребним намештајем и купатилом.
Малолетник је обавезан да користи
просторије из члана 97. овог правилника сагласно посебном акту управника
завода, који се налази у свакој од тих просторија и доступан је малолетнику.
 
Члан 100.
За време издржавања дисциплинске мере
издвајање у посебну просторију малолетник нема право на посете у посебној
просторији из члана 97. овог правилника.
 
Пријем
пакета
 
Члан 101.
Малолетник има право на неограничен пријем
пакета.
Тежина пакета може бити до десет килограма.
Пакет може садржати ствари које малолетник
може поседовати сагласно члану 39. овог правилника и фабрички запаковане
прехрамбене производе. Управник завода или лице које он одреди може одобрити
пријем и остале хране која ће се употребити у току дана.
Пакет се малолетнику доставља преко поште
или приликом посете.
Преглед сваког пакета обавља се у присуству
малолетника.
Уколико се установи да се у пакету налазе
ствари које малолетник не може поседовати, оне ће се издвојити. Ствари ће се о
трошку малолетника вратити пошиљаоцу или предати посетиоцу.
Лако кварљиве ствари се уништавају у
присуству малолетника.
 
Члан 102.
Уколико тежина пакета са стварима које
малолетник може поседовати прелази десет килограма, малолетник ће у присуству
службеног лица издвојити ствари које прелазе дозвољену тежину. Ове ствари се
враћају о трошку малолетника пошиљаоцу или се предају посетиоцу.
 
Члан 103.
Уколико малолетник није у стању да врати
одузете ствари о свом трошку, оне ће се ставити у депозит.
Изузетно, у оправданим случајевима,
управник завода или лице које он одреди има право да дозволи малолетнику пријем
пакета преко дозвољене тежине.
 
Пријем
новчаних пошиљки
 
Члан 104.
Малолетник има право на неограничен пријем
и слање новчаних пошиљки.
Месечни износ новца којим малолетник
слободно располаже је износ просечне нето зараде у Републици Србији, утврђен за
претходни месец, на основу саопштења органа надлежног за послове статистике.
 
Члан 105.
Малолетник новчане пошиљке може примати
само новчаном упутницом.
Новац примљен новчаном упутницом, као и
новац који је малолетник донео приликом доласка на издржавање казне улаже се у
новчани депозит малолетника, а о стању депозита малолетник се обавештава.
 
Предлози
од стране представника малолетника
 
Члан 106.
Завод омогућава да малолетник, преко својих
представника, подноси предлоге и мишљења у писаној форми управнику завода о
питањима која се уређују овим правилником.
Сваки малолетник има право да буде биран и
да бира представнике из става 1. овог члана.
Избор представника из става 1. овог члана
обавља се тајним гласањем у организацији завода.
О начину избора представника и
самоиницијативног учешћа малолетника одлучује управник завода.
О предлозима и мишљењима малолетника
управник завода даје одговор у писаној форми.
 
Интерни
поднесци
 
Члан 107.
У циљу остваривања својих права малолетник
се може у писаној форми, а изузетно и усмено, обратити васпитачу васпитне
групе, другом овлашћеном лицу из одговорајуће службе завода, управнику завода
или лицу које он овласти.
Лице коме малолетник упути поднесак дужно
је да у року од пет дана од пријема донесе одлуку и у писаној форми уз
образложење одговори на поднесак малолетника. 
 
Притужба
и жалба малолетника
 
Члан 108.
Малолетник може упућивати притужбе и жалбе
управнику завода ако сматра да је лишен одређених права или да су му она
повређена, као и да су учињене друге незаконитости или неправилности током
извршења казне малолетничког затвора.
Уколико се предмет притужбе односи на један
или више захтева на које малолетник није добио одговор или је незадовољан
одлуком или одговором, малолетник ће то навести у образложењу притужбе.
Управник завода поводом притужбе малолетника
у року од три дана доноси у писаном облику образложено решење којим се притужба
одбија као неоснована или се утврђује њена потпуна или делимична основаност.
Решење мора садржати поуку о правном леку.
Против решења управника завода малолетник
може у року од осам дана од пријема решења поднети жалбу већу за малолетнике
суда који му је судио у првом степену.
 
Подношење
притужбе Заштитнику грађана
 
Члан 109.
Малолетник има право подношења притужбе
Заштитнику грађана.
Пре подношења притужбе малолетник је дужан
да покуша да заштити своја права у одговарајућем поступку.
Изузетно, Заштитник грађана може покренути
поступак и пре него што су исцрпљена сва правна средства ако би подносиоцу
притужбе била нанета ненадокнадива штета или ако се притужба односи на повреду
принципа добре управе, на посебно некоректан однос органа управе према
подносиоцу притужбе, неблаговремен рад или друга кршења правила етичког
понашања запослених у органима управе. 
Малолетник подноси притужбу у запечаћеном
коверту. Завод обезбеђује довољан број коверата за малолетнике. 
 
Члан 110.
Подношење поднесака, притужби и жалби не
повлачи одговорност малолетника и он због тога не може бити изложен било каквом
кажњавању, малтретирању или узнемиравању.
 
Евиденција
поднесака, притужби и жалби
 
Члан 111.
Поднесци, притужбе и жалбе пишу се у три
примерка, од којих се један упућује органу надлежном за решавање, један остаје
малолетнику, а један се одлаже у лични лист малолетника.
Сви поднесци, притужбе и жалбе заводе се у
посебну књигу евиденције према одредбама акта о начину вођења евиденција лица
лишених слободе.
 
Притуживање
надзору 
 
Члан 112.
Малолетник има право да се без присуства
запослених лица у заводу притужи овлашћеном лицу које надзире рад завода.
Малолетник може да се и у писаној форми притужи надзору. 
Писана притужба упућује се у затвореном
коверту с повратницом. 
 
Дневне
активности малолетника
 
Члан 113.
Устајање, лична хигијена, спремање
просторија, доручак и припрема за посао обављају се као дневне активности у
времену од 6,00 до 7,00 сати.
Ручак малолетници обављају у времену од 13
до 15 сати, а вечеру од 18,30 до 20,00 сати.
Повечерје и спавање траје од 22,00 до 6,00
сати.
Недељом и у дане државног празника знак за
устајање даје се један сат касније. На дати знак за устајање нису у обавези да
устају малолетници који су у лекарској поштеди, ако је тако наложено.
Управник завода може, зависно од годишњег
доба, трајања школске године, постојећих програма стручног усавршавања и
измењене потребе радног ангажовања, да промени распоред дневних активности из
ст. 1. до 4. овог члана.
 
Члан 114.
На знак повечерја малолетник је дужан да
угаси светло и да легне у кревет.
Управник завода или лице које он одреди
може дозволити праћење телевизијског програма и после знака за повечерје.
Дневни, недељни и годишњи одмор малолетник
може да проводи у просторијама за дневни боравак и другим просторијама
предвиђеним за боравак у слободно време.
Управник завода одлучује о распореду радног
времена, у складу са одредбама Закона о раду. 
 
Обраћање
и међусобно ословљавање
 
Члан 115.
Малолетник је обавезан да се пристојно
понаша према запосленима у заводу и лицима која посећују завод.
При сусрету са запосленима у заводу и
другим лицима малолетник је дужан да у стојећем ставу поздрави, односно
отпоздрави одговарајућим поздравом према добу дана.
Малолетник није дужан да поздравља, односно
отпоздравља када је у строју, када лежи болестан и за време обеда.
Малолетник се приликом обраћања представља
личним именом, а запосленог у заводу ословљава звањем које има у служби.
Запослени у заводу малолетника ословљавају
по имену, обавезни су да се пристојно понашају према малолетнику и да
отпоздраве на његов поздрав.
Малолетници и запослени у заводу међусобно
се ословљавају уз узајамно поштовање.
 
Пристојно
понашање малолетника
 
Члан 116.
Малолетник је дужан да се за време
издржавања казне у заводу понаша у складу за одредбама Закона о малолетним
учиниоцима кривичних дела и кривичноправној заштити малолетних лица, Закона о
извршењу кривичних санкција, одредбама овог правилника, правилима којима се
одређују обавезе у појединачним програмима поступања и другим актима донетих од
управника завода.
Непридржавање обавеза предвиђених ставом 1.
овог члана представља дисциплински преступ.
 
V. ДИСЦИПЛИНСКИ ПРЕСТУПИ, МЕРЕ И ПОСТУПАК ПРЕМА МАЛОЛЕТНИКУ
 
Дисциплински
преступи
 
Члан 117.
Дисциплински преступи малолетника су
повреде:
1) правила боравка малолетника у заводу;
2) правила кућног реда и радне дисциплине;
3) правила којима се одређују права и
обавезе у појединачном програму поступања;
4) налога овлашћених лица.
 
Члан 118.
Дисциплински преступи малолетника могу бити
лакши и тежи.
Лакши дисциплински преступи су:
1) угрожавање и ометање другог у обављању
радних и слободних активности;
2) удаљавање, без одобрења, из одређеног
простора завода или радионица где малолетник обавља одређене програмске
активности; 
3) изношење алата и других материјалних
средстава са радног места;
4) међусобна купопродаја одеће, обуће,
лекова и других ствари;
5) припремање оброка, напитака или хране
изван простора предвиђеног у ту сврху;
6) тетовирање и телесни пирсинг себе или
другог у заводу;
7) угрожавање или оштећење имовине;
8) нарушавање изгледа завода; 
9) неовлашћено коришћење и улажење у
службене просторије;
10) лакша злоупотреба добијених погодности;
11) поседовање ствари које осуђени не сме
имати код себе;
12) недисциплиновано и непристојно понашање
које ремети живот и рад у заводу;
13) недозвољена израда предмета;
14) пушење изван простора одређеног у ту
сврху;
15) занемаривање радне обавезе;
16) одбијање извршења законитог налога
овлашћеног лица;
17) неовлашћено коришћење ствари;
18) омогућавање приступа неовлашћеном лицу
у одређени простор завода;
19) увредљиво понашање према другом лицу по
било ком личном својству;
20) давање нетачних података о чињеницама
битним за остваривање права.
Тежи дисциплински преступи су: 
1) бекство или покушај бекства из завода;
2) подстрекавање на побуну или бекство;
3) припремање побуне или бекства;
4) неовлашћено напуштање завода;
5) насиље према другом лицу;
6) прављење, поседовање или коришћење
опасне ствари;
7) израда или уношење у завод средства
подобног за напад, бекство или вршење кривичног дела;
8) спречавање приступа у било који део
завода службеном лицу или лицу које се овлашћено налази у заводу, односно улази
у њега;
9) угрожавање, оштећење или уништење
имовине већег обима;
10) одбијање извршења законитог налога
овлашћеног лица услед чега је наступила или могла наступити тежа штетна
последица;
11) намерно или грубом непажњом угрожавање
туђег здравља;
12) производња, поседовање или коришћење
опојног или психоактивног средства;
13) грубо занемаривање личне хигијене;
14) коцкање, односно бављење играма на
срећу;
15) намерно угрожавање свог здравља ради
онеспособљавања за извршење обавезе;
16) отпор здравственом прегледу или мерама
за спречавање опасности од заразе;
17) подстрекавање лица лишеног слободе на
тежи дисциплински преступ;
18) занемаривање радне обавезе које је
изазвало или је могло изазвати тежу штетну последицу;
19) обучавање себе или другог о начину
извршења кривичног дела на основу личног или туђег искуства;
20) тежа злоупотреба добијених погодности
из члана 141. овог правилника. 
21) понављање лакших дисциплинских
преступа.
 
Дисциплинске
мере
 
Члан 119.
За учињени дисциплински преступ малолетнику
се може изрећи дисциплинска мера, и то:
1) опомена;
2) одузимање додељене погодности;
3) издвајање у посебну просторију.
Дисциплинске мере из тач. 2) и 3) могу се
изрећи кумулативно.
 
Члан 120.
Опомена се изриче када малолетника због
учињеног дисциплинског преступа треба само опоменути и указати на
неприхватљивост таквог понашања.
 
Члан 121.
Одузимање додељене погодности (члан 115.
став 1. тач. 2. до 11. Закона о извршењу кривичних санкција) изриче се као
самостална мера кад се опоменом не може постићи сврха дисциплинске мере.
 
Члан 122.
Дисциплинска мера издвајања у посебну
просторију изузетно се изриче за теже дисциплинске преступе у трајању до седам
дана.
За стицај дисциплинских преступа из става
1. овог члана дисциплинска мера издвајања у посебну просторију може се изрећи у
трајању до 15 дана.
 
Члан 123.
Дисциплинска мера издвајање у посебну
просторију је мера непрекидног боравка два или више малолетника у посебној
просторији.
Дисциплинска мера издвајање у посебну
просторију извршава се у посебним условима у оквиру одељења за појачани надзор
према налогу и под надзором надлежног особља.
Пре отпочињања извршења ове дисциплинске
мере овлашћено лице из службе за обезбеђење извршиће претрес малолетника од
кога ће одузети психоактивне супстанце и друге општеопасне материје, односно
предмете којима се може угрозити извршење казне, предмете подобне за
самоповређивање, напад, бекство или угрожавање безбедности у заводу, уколико је
малолетник у међувремену до тих предмета дошао.
За време извршења ове мере малолетник
најмање два сата дневно борави изван затворене просторије, на свежем ваздуху.
Током извршења мере малолетника су дужни да
посете сваког дана лекар и васпитач васпитне групе, а најмање сваки трећи дан
управник завода.
 
Члан 124.
Посебна просторија мора имати најмање шест
квадратних метара и петнаест кубних метара по малолетнику који борави у
просторији. Просторија мора бити проветрена, осветљена дневним и вештачким
осветљењем, загрејана у складу са климатским условима, опремљена креветима и
постељином, столом и столицама. Малолетнику се мора обезбедити неограничени приступ
води за пиће и санитарним уређајима.
 
Члан 125.
Током извршења дисциплинске мере издвајања
у посебну просторију малолетнику морају бити доступну уџбеници и друга
литература која неће штетно утицати на његово васпитавање.
 
Члан 126.
Малолетник током извршења дисциплинске мере
издвајања у посебну просторију има право на подношење поднесака ради заштите
својих права у складу са овим правилником.
 
Члан 127.
Малолетник коме је изречена мера издвајања
у посебну просторију не може 15 дана после извршења мере користити погодности
(члан 115. став 1. тач. 2. до 11. Закона о извршењу кривичних санкција).
 
Члан 128.
Пре извршења дисциплинске мере издвајања у
посебну просторију обавезан је лекарски преглед малолетника ради утврђивања
његове психичке и физичке способности за извршење мере.
Уколико се лекарским прегледом утврди да
малолетник није способан за извршење ове дисциплинске мере, извршење ће се
одложити.
Извршење мере прекида се уколико лекар нађе
да би даљим спровођењем ове дисциплинске мере дошло или би могло доћи до
нарушавања телесног или душевног здравља малолетника.
 
Члан 129.
Уколико се дисциплинска мера издвајања у
посебну просторију не може извршити због тога што не постоје услови за боравак
два или више малолетника у посебној просторији, њено извршење ће се одложити
док се не стекну услови за то, ако у међувремену не наступи застарелост
извршења.
Одлагање извршења ове дисциплинске мере
одредиће се ако из безбедносних разлога малолетници не могу бити смештени
заједно у посебној просторији.
 
Члан 130.
Ако се сврха дисциплинских мера издвајања у
посебну просторију и одузимања погодности може постићи и без извршења мера,
извршење мера може се условно одложити до три месеца.
Условно одлагање из става 1. овог члана
може се опозвати ако се малолетнику у року за који је одложено извршење изрекне
нова мера издвајање у посебну просторију или одузимања додељених погодности.
Када је за каснији дисциплински преступ
изречена дисциплинска мера одузимања додељене погодности, дисциплинска мера
издвајања у посебну просторију изриче се, применом одредаба о стицају, као
јединствена дисциплинска мера у трајању до десет дана.
Када је за каснији преступ изречена
дисциплинска мера издвајања у посебну просторију, дисциплинска мера издвајања у
посебну просторију изриче се, применом одредаба о стицају, као јединствена
дисциплинска мера у трајању до 15 дана.
 
Дисциплински
поступак
 
Члан 131.
Сви дисциплински поступци који се воде
према малолетнику морају бити праћени формалним гаранцијама и прописно
евидентирани.
Дисциплински поступак за учињене лакше
дисциплинске преступе, на предлог руководиоца службе за преваспитавање, води и
одлуку доноси управник завода или лице које он одреди.
За учињене теже дисциплинске преступе, на
предлог руководиоца службе за преваспитавање, поступак води и одлуку доноси
дисциплинска комисија. 
 
Члан 132.
Када сазна за учињени тежи дисциплински
преступ, као и током дисциплинског поступка, управник завода може одлучити да
се малолетник из безбедносних разлога, до 24 сата, издвоји од осталих
малолетника.
Време издвајања урачунава се у дисциплинску
меру издвајања у посебну просторију.
 
Члан 133.
Ако подносилац предлога за покретање
дисциплинског поступка утврди да постоји основана сумња да је малолетник учинио
лакши или тежи дисциплински преступ, али да због природе преступа, околности
под којима је учињен, личности малолетника, његовог односа према оштећеном и
преступу, као и његове спремности да убудуће не чини дисциплинске преступе не
би било целисходно да се води дисциплински поступак, одустаће од предлога за
вођење дисциплинског поступка. Одлуку о одустајању са образложењем доставиће
управнику завода, подносиоцу пријаве и оштећеном.
Пре одлучивања у смислу става 1. овог члана
прибавиће се мишљење службе за преваспитавање, а могу се саслушати малолетник,
подносилац пријаве и оштећени.
 
Члан 134.
Када је у току извршење дисциплинске мере
према малолетнику, а малолетник учини нови дисциплински преступ или се сазна за
раније учињени преступ за који није изречена дисциплинска мера, подносилац
предлога за покретање дисциплинског поступка предлог неће поднети ако оцени да
не би било целисходно изрећи нову дисциплинску меру за новоучињени или раније
учињени преступ.
 
Члан 135.
Малолетник, на препоруку васпитача васпитне
групе, одредиће лице запослено у заводу које ће му пружати стручну правну
помоћ.
При предузимању радњи према малолетнику
током дисциплинског поступка, а нарочито приликом његовог саслушања, лица која
учествују у поступку, дужна су да поступају обазриво, водећи рачуна о зрелости,
осетљивости и личним својствима малолетника.
Приликом узимања прве изјаве малолетника од
стране подносиоца предлога за покретање дисциплинског поступка, обавезно је
присуство лица из става 1. овог члана.
 
Члан 136.
Расправи у дисциплинском поступку обавезно
присуствују подносилац предлога, васпитач васпитне групе, малолетник и
запослени у заводу који ће му пружати стручну правну помоћ.
Расправи могу присуствовати и друга лица по
одлуци председника дисциплинске комисије, односно управника завода или лица
које он одреди.
Током трајања расправе јавност је, по
правилу, искључена, с тим што расправи по одлуци председника дисциплинске
комисије, односно управника завода или лица које он одреди, могу присуствовати
и друга лица осим оних наведених у ставу 1. овог члана чије је присуство
обавезно.
 
Члан 137.
Против решења о изреченој дисциплинској
мери малолетник има право жалбе у року од три дана од пријема решења.
Жалба не одлаже извршење решења.
О жалби одлучује директор Управе у року од
три дана.
 
Материјална
одговорност малолетника
 
Члан 138.
У односу на материјалну одговорност
малолетника сходно се примењују одредбе Закона о извршењу кривичних санкција.
Сходна примена
одредаба о дисциплинским преступима, мерама и поступку према осуђеним лицима и
Закона о малолетним учиниоцима кривичних дела и кривичноправној заштити
малолетних лица
 
Члан 139.
На сва питања о дисциплинским преступима и
поступку према малолетнику која нису уређена посебним одредбама овог
правилника, а од значаја су за његову примену, сходно се примењују одредбе о
дисциплинским преступима, мерама и поступку према осуђеним лицима, као и
одредбе Закона о малолетним учиниоцима кривичних дела и кривичноправној заштити
малолетних лица.
 
Средства
принуде
 
Члан 140.
Према малолетнику који се налази у заводу
могу се изузетно применити средства принуде и средства за привремено
онеспособљавање, само када је то неопходно да се спречи физички напад на
службено лице, напад на другог малолетника или самоповређивање.
Ватрено оружје и хладно оруђе према
малолетнику може се изузетно применити једино ако се другим средствима принуде
или средствима за привремено онеспособљавање не може заштитити живот
малолетника или другог лица у случају непосредног напада.
О примени мера и средстава из ст. 1. и 2.
овог члана саставља се посебна службена белешка.
Службена белешка из става 3. овог члана
доставља се министру надлежном за правосуђе, директору Управе за извршење
заводских санкција и судији за малолетнике суда који је малолетнику судио у
првом степену.
 
VI. ПОГОДНОСТИ МАЛОЛЕТНИКА
 
Погодности
у заводу и изван завода
 
Члан 141.
У зависности од оствареног програма
поступања, дужине казне, кривичног дела, понашања, залагања и резултата у
радном и образовном процесу, активног учешћа у културно-уметничким, спортским и
другим корисним активностима у заводу, управник завода може, на предлог
стручних служби и у оквиру појединачног програма поступања, малолетнику одлуком
доделити погодности у складу са законом, и то: 
Погодности у оквиру завода:
1) проширено право на пријем посета и
проширивање круга лица која посећују малолетника;
2) проширено право на пријем посета без
надзора у просторијама за посете;
3) проширено право на пријем посета у
посебним просторијама;
4) право на погоднији смештај.
Погодности изван оквира завода:
1) право на пријем посете изван завода;
2) право на слободни излазак у град;
3) право на посету породици и сродницима
током викенда и празника;
4) право на наградно одсуство из завода до
седам дана у току године;
5) право на ванредно одсуство из завода до
седам дана у току године;
6) право на коришћење годишњег одмора изван
завода;
7) погодност из члана 142. став 1. Закона о
малолетним учиниоцима кривичних дела и кривичноправној заштити малолетних лица.
 
Члан 142.
Поред погодности из члана 141. управник
завода, на предлог стручног тима, може одобрити појединачне и групне изласке
изван завода ради присуствовања спортским, културним, уметничким, верским и
другим сличним садржајима.
Ове посете се реализују под надзором
службеног лица.
 
Разврставање
у одељења и категорије
 
Члан 143.
На основу личних својстава малолетника,
владања и залагања на раду, врсте учињеног кривичног дела, утврђеног
појединачног програма поступања и других елемената битних за остваривање сврхе
кривичне санкције, малолетници се разврставају у једну од три категорије (А, Б,
В).
Свака категорија садржи две поткатегорије
(1 и 2) које се разликују по интензитету остваривања појединчног програма
поступања.
Категорија А одговара отвореном одељењу,
категорија Б одговара полуотвореном одељењу и категорија В одговара затвореном
одељењу. 
 
Члан 144.
У категорију А, које садржи поткатегорије
А1 и А2, разврстава се малолетник који по особинама личности, врсти и тежини
учињеног кривичног дела, ранијем начину живота, оствареном нивоу васпитавања и
радном ангажовању у заводу представља позитиван пример и од кога се очекује
успешна реинтеграција у друштвену средину.
 
Члан 145.
У категорију Б, које садржи поткатегорије
Б1 и Б2, разврстава се малолетник од кога се на основу особина личности, врсте
и тежине учињеног кривичног дела, ранијег начина живота, оствареног нивоа
васпитавања и радног ангажовања у заводу очекује успешна адаптација на заводске
услове и по реализацији васпитног третмана, успешна реинтеграција у друштвену
средину.
Малолетник који је програмом поступања
распоређен у Б категорију може бити распоређен у вишу категорију по истеку
једне петине казне.
Малолетник који је због дисциплинског
преступа или другог разлога рекатегоризован из А у Б категорију може бити
распоређен у вишу категорију по истеку једне петине остатка казне.
 
Члан 146.
У категорију В, која садржи поткатегорије
В1 и В2, разврстава се малолетник од кога се на основу особина личности, врсте
и тежине учињеног кривичног дела, ранијег начина живота и оствареног нивоа
васпитавања очекује отежана адаптација на заводске услове и са којим је
потребан интензивнији васпитни рад. 
Малолетник који је програмом поступања
распоређен у В категорију може бити распоређен у вишу категорију по истеку
једне четвртине казне.
Малолетник који је због дисциплинског
преступа или других разлога рекатегоризован из А или Б у В категорију, може
бити распоређен у вишу категорију по истеку једне четвртине остатка казне.
 
Поткатегорија
А1
 
Члан 147.
Малолетник који је разврстан у
поткатегорију А1 након 30 дана од разврставања у ову поткатегорију, на предлог
стручних служби, одлуком управника завода може добити следеће погодности:
1) посету у заводу у трајању од три сата;
2) право на пријем посете изван завода у
трајању од осам сати – два пута месечно;
3) право на слободан излазак у град
једанпут месечно у трајању од осам сати;
4) право на посету породици и сродницима
током викенда и празника у укупном трајању до 120 сати месечно, а у месецу у
којем је празник – до 144 сата;
5) наградно одсуство из завода до седам
дана у току године;
6) ванредно одсуство из завода до седам
дана у току године;
7) коришћење годишњег одмора изван завода у
трајању до 30 радних дана;
8) одсуство ради посећивања лица из члана
142. став 1. Закона о малолетним учиниоцима кривичних дела и кривичноправној
заштити малолетних лица – два пута у току године, с тим да сваки пут одсуство
може трајати 14 дана.
 
Поткатегорија
А2
 
Члан 148.
Малолетник који је разврстан у
поткатегорију А2 након 30 дана од разврставања у ову поткатегорију, на предлог
стручних служби, одлуком управника завода може добити следеће погодности:
1) посету у заводу у трајању од три сата;
2) право на пријем посете изван завода у
трајању од осам сати – два пута месечно;
3) право на слободан излазак у град
једанпут месечно у трајању од осам сати;
4) право на посету породици и сродницима
током викенда и празника у укупном трајању од 96 сати месечно, а у месецу у
којем је празник – до 120 сати;
5) наградно одсуство из завода до седам
дана у току године;
6) ванредно одсуство из завода до седам
дана у току године;
7) коришћење годишњег одмора изван завода у
трајању до 28 радних дана;
8) одсуство ради посећивања лица из члана
142. став 1. Закона о малолетним учиниоцима кривичних дела и кривичноправној
заштити малолетних лица – два пута у току године, с тим да сваки пут одсуство може
трајати 12 дана.
 
Поткатегорија
Б1
 
Члан 149.
Малолетник који је разврстан у
поткатегорију Б1 након 30 дана од разврставања у ову поткатегорију, на предлог
стручних служби, одлуком управника завода може добити следеће погодности: 
1) посету у заводу у трајању од три сата;
2) право на пријем посете изван завода у
трајању од осам сати – једанпут месечно;
3) право на слободан излазак у град једном
у два месеца у трајању од осам сати;
4) право на посету породици и сродницима
током викенда и празника у укупном трајању од 72 сата месечно, а у месецу у
којем је празник – до 96 сати;
5) наградно одсуство из завода до седам
дана у току године;
6) ванредно одсуство из завода до седам
дана у току године;
7) коришћење годишњег одмора изван завода у
трајању до 25 радних дана;
8) одсуство ради посећивања лица из члана
142. став 1. Закона о малолетним учиниоцима кривичних дела и кривичноправној
заштити малолетних лица – два пута у току године, с тим да сваки пут одсуство
може трајати десет дана.
 
Поткатегорија
Б2
 
Члан 150.
Малолетник који је разврстан у
поткатегорију Б2 након 30 дана од разврставања у ову поткатегорију, на предлог
стручних служби, одлуком управника завода може добити следеће погодности:
1) посету у заводу у трајању од три сата;
2) право на пријем посете изван завода у
трајању од осам сати – једанпут месечно;
3) право на слободан излазак у град једном
у два месеца у трајању од осам сати;
4) право на посету породици и сродницима о
викенду и празницима у укупном трајању од 48 сати месечно, а у месецу у којем
је празник – до 72 сата;
5) наградно одсуство из завода до седам
дана у току године;
6) ванредно одсуство из завода до седам
дана у току године;
7) коришћење годишњег одмора изван завода у
трајању до 22 радна дана;
8) одсуство ради посећивања лица из члана
142. став 1. Закона о малолетним учиниоцима кривичних дела и кривичноправној
заштити малолетних лица – два пута у току године, с тим да сваки пут одсуство
може трајати осам дана.
 
Поткатегорија
В1
 
Члан 151.
Малолетник који је разврстан у поткатегорију
В1 након 30 дана од разврставања у ову поткатегорију, на предлог стручних
служби, одлуком управника завода може добити следеће погодности:
1) посету у заводу у трајању од два сата;
2) проширено право на пријем посета и
проширење круга лица која посећују малолетника;
3) проширено право на пријем посета без
надзора у просторијама за посете, једном месечно;
4) проширено право на пријем посета у
посебним просторијама без присуства других лица, једном месечно;
5) погоднији смештај;
6) коришћење годишњег одмора у заводу у
трајању до 20 дана.
 
Поткатегорија
В2
 
Члан 152.
Малолетник који је разврстан у
поткатегорију В2 након 30 дана од разврставања у ову поткатегорију, на предлог
стручних служби, одлуком управника завода може добити следеће погодности:
1) проширено право на пријем посета и
проширење круга лица која посећују малолетника;
2) проширено право на пријем посета без
надзора у просторијама за посете – једном у два месеца;
3) проширено право на пријем посета у
посебним просторијама, без присуства других лица једном у два месеца;
4) погоднији смештај;
5) коришћење годишњег одмора у заводу у
трајању од 18 дана.
Трајање посете за лица из ове категорије у
оквиру завода је један сат.
 
Члан 153.
Погодности малолетника које обухватају
изласке и одсуства из завода не могу се спајати са погодностима које се односе
на коришћење годишњег одмора изван завода или са отпуштањем из завода.
Погодности малолетника које обухватају
изласке и одсуства из завода у једном месецу не могу се преносити у други
месец.
Погодности малолетника које обухватају
одсуства из завода могу се користити највише онолико пута колико има викенда и
празника у току месеца и најмање у трајању од 24 сата.
Излазак малолетника из завода и повратак у
завод не може бити у времену од 20,00 до 8,00 сати, изузев у случају посебног
одобрења управника.
 
Члан 154.
У случају коришћења погодности, изласка и
одсуства из завода у месецу у којем се малолетник отпушта са издржавања казне,
или му се прекида извршење казне, односно у којем користи годишњи одмор изван
завода, узеће се у обзир број дана проведених на издржавању казне у том месецу
и сразмерно утврдити трајање одсуства.
У случају премештаја у други завод и
одељење истог или отворенијег типа, када је то по Закону о малолетним
учиниоцима кривичних дела и кривичноправној заштити малолетних лица могуће,
малолетник задржава врсту и обим додељених погодности 30 дана по извршеном
премештају.
 
Члан 155.
Приликом коришћења погодности које
подразумевају излазак и одсуство из завода малолетнику се издаје посебна
дозвола која садржи матични број, датум издавања, презиме и име једног
родитеља, име малолетника, датум и место рођења, адресу пребивалишта, дан и сат
изласка и повратка у завод, потпис овлашћеног лица и печат завода.
 
Ванредни
излазак и одсуство
 
Члан 156.
Ванредни излазак или одсуство из завода у
трајању до седам дана управник завода може, без обзира на категорију и
искоришћене погодности, одобрити малолетнику:
1) у случају смрти члана уже породице;
2) ради обиласка теже оболелог члана уже породице;
3) у случају рођења детета и закључивања
брака.
Управник завода може, изузетно, одобрити
ванредни излазак или одсуство и у другим ванредним случајевима, на одоварајући
и ситуацији примерен начин.
 
Правна
помоћ
 
Члан 157.
Завод малолетнику пружа правну помоћ у циљу
остваривања свих права која му по закону припадају у току извршења казне
малолетничког затвора.
 
Подношење
молбе за условни отпуст
 
Члан 158.
Молбу за условни отпуст малолетник упућује
већу за малолетнике суда који му је судио у првом степену. Молба се упућује
преко завода.
 
Превремено
отпуштање
 
Члан 159.
На основу мишљења стручних служби, управник
завода у смислу члана 173. Закона о извршењу кривичних санкција доставља
предлог за превремено отпуштање малолетника директору Управе за извршење
заводских санкција.
Подношење
молбе за прекид извршења казне и премештај
 
Члан 160.
Молба малолетника или предлог управника
завода за прекид извршења казне малолетничког затвора подноси се већу за
малолетнике суда који је судио у првом степену.
Молба малолетника за премештај или предлог
управника завода за премештај малолетника подносе се директору Управе за
извршење заводских санкција. 
Молбе се упућују преко завода.
 
Члан 161.
Малолетнику се приликом отпуштања из
завода:
1) предају ствари, предмети и драгоцености
које су чуване у заводу, а малолетник се раздужује са стварима које је
користио;
2) исплаћује уштеђевина и новац који је
примао током извршења казне малолетничког затвора;
3) обезбеђују средства за превоз до места
пребивалишта, односно боравишта и по потреби, на предлог васпитача васпитне
групе, једнократна новчана помоћ.
Ако нема своју одећу, а ни средства да је
набави, завод малолетнику, без накнаде, обезбеђује рубље, одећу и обућу.
После обављених радњи предвиђених овим
правилником, малолетника прима управник завода, а руководилац службе за
преваспитавање обавља завршни разговор и уручује му отпусни лист, сведочанство
или диплому о завршеној школи, уверење о стручној оспособљености коју је стекао
у заводу, као и друга документа.
 
VII. ЗАВРШНА ОДРЕДБА
 
Члан 162.
Овај правилник ступа на снагу осмог дана од
објављивања у „Службеном гласнику Републике Србије”.
 
Број
110-00-48/2006-05
У Београду,
10. јула 2006. године
Министар
правде,

Зоран
Стојковић, с.р.