Редакцијски пречишћен текст
 

 
На основу члана 5. став 1. Закона о заштити од јонизујућих зрачења и о
нуклеарној сигурности („Службени гласник РС”, број 36/09), члана 9. Закона о
јавним агенцијама („Службени гласник РС”, бр. 18/05 и 81/05 – исправка) и члана
43. став 1. Закона о Влади („Службени гласник РС”, бр. 55/05, 71/05 – исправка,
101/07 и 65/08

Влада доноси 


ОДЛУКУ



о оснивању
Агенције за заштиту од јонизујућих зрачења и нуклеарну сигурност Србије


„Службени
гласник РС“, бр. 76 од 16. септембра 2009, 113 од 20. децембра 2013.

 




1.
Оснивање. Оснива се Агенција за заштиту од јонизујућих зрачења и
нуклеарну сигурност Србије (у даљем тексту: Агенција) ради обезбеђивања услова
за квалитетно и ефикасно спровођење мера заштите од јонизујућих зрачења и мера
нуклеарне сигурности при обављању радијационих делатности и нуклеарних
активности. 

2.
Назив и седиште. Агенција послује под називом: Агенција за заштиту од
јонизујућих зрачења и нуклеарну сигурност Србије. 

Седиште Агенције је у Београду.


3.
Положај Агенције. Агенција има својство правног лица, које стиче
уписом у судски регистар. 

Агенција је самостална у свом раду.


Агенција за своје обавезе одговара средствима којима располаже.


4.
Печат и штамбиљ. Агенција има печат чија се садржина, изглед и
употреба уређују у складу са законом. 

Штамбиљ Агенције је правоугаоног облика димензија 60x30 мм и садржи текст:
„Агенција за заштиту од јонизујућих зрачења и нуклеарну сигурност Србије”, и
рубрике за упис датума пријема поднеска, број под којим се поднесак заводи и
број прилога уз поднесак. Текст штамбиља Агенције исписује се на српском језику
ћириличким писмом. 

Директор Агенције уређује руковање, чување и евиденцију печата и штамбиља
Агенције. 

5.
Послови Агенције. Агенција је надлежна да: 

1) доноси подзаконске прописе за спровођење закона којим се уређује заштита од
јонизујућих зрачења и нуклеарна сигурност; 

2) доноси Програм систематског испитивања радиоактивности у животној средини;


3) доноси Програм за допунско обучавање и оспособљавање професионално изложених
лица и лица одговорних за заштиту од јонизујућих зрачења; 

4) доноси Програм за правовремену најаву акцидента;


5) припрема предлог Програма радијационе сигурности и безбедности, Програма
нуклеарне сигурности и безбедности и Програма управљања радиоактивним отпадом;


6) припрема предлог Плана за деловање у случају акцидента;


7) израђује упутства и процедуре потребне за спровођење мера радијационе и
нуклеарне сигурности и безбедности; 

8) издаје, продужава и одузима лиценце за обављање радијационе делатности и
нуклеарне активности; 

9) издаје и одузима дозволе за промет радиоактивних и нуклеарних материјала;


10) издаје, продужава и одузима решења правним лицима или предузетницима за
обављање послова заштите од јонизујућих зрачења, радијационе делатности или
нуклеарне активности; 

11) издаје потврде о евидентирању извора јонизујућих зрачења;


12) издаје сертификате одговорним лицима за заштиту од јонизујућих зрачења;


13) прописује висину накнаде за издавање лиценци, дозвола, решења, потврда о
евидентирању и сертификата; 

14) води регистар пријава и издатих лиценци, дозвола, решења, потврда о
евидентирању и сертификата; 

15) води централне евиденције о нуклеарним објектима, нуклеарним материјалима и
радиоактивном отпаду и контрола евиденција које воде корисници; 

16) формира и одржава базе података (централни регистар) о изворима јонизујућих
зрачења и корисницима тих извора, професионално изложеним лицима, као и о
другим подацима од значаја за заштиту од јонизујућих зрачења, радијациону и
нуклеарну сигурност и безбедност; 

17) прати обим и промене нивоа радиоактивности и оцењивање њеног утицаја на
становништво и животну средину и, с тим у вези, налагање спровођења потребних
мера и праћење њиховог извршавања; 

18) објављује годишњи извештај о нивоу излагања становништва јонизујућим
зрачењима у Републици Србији; 

19) врши контролу испуњености услова на основу којих су издате лиценце, дозволе
и решења из става 1. подтач. 8), 9) и 10) ове тачке; 

20) обезбеђује јавност у раду на спровођењу закона и у поступку доношења
подзаконских прописа; 

21) доставља средствима јавног информисања, надлежним државним органима и
Међународној агенцији за атомску енергију информације од значаја за радијациону
и нуклеарну сигурност и безбедност; 

22) остварује сарадњу са надлежним државним органима из свог делокруга;


23) самостално или у сарадњи са надлежним државним органима остварује сарадњу
са Међународном агенцијом за атомску енергију и другим међународним телима и
надлежним органима других држава у вези са спровођењем закона; 

24) даје мишљења на захтев надлежних државних органа у вези са приступањем
међународним конвенцијама и другим споразумима у области радијационе и
нуклеарне сигурности и безбедности; 

25) обавља и друге послове утврђених законом.


Послове из става 1. подтач. 1), 2), 3), 4), 8), 9), 10), 11), 12), 14), 15),
16), 17) и 21) ове тачке Агенција врши као поверене послове. 

6.
Средства за рад Агенције. Средства за оснивање и почетак рада
Агенције обезбеђују се у буџету Републике Србије. 

Средства за рад Агенције обезбеђују се из прихода које Агенција оствари
обављањем послова из своје надлежности, донација, прилога, поклона домаћих и
страних правних лица, буџета Републике Србије и других прилога и прихода које
Агенција оствари, у складу са законом. 

7.
Органи Агенције. Органи Агенције су: Управни одбор и директор. 


Органе из става 1. ове тачке именује и разрешава Влада.


8.
Управни одбор Агенције. Управни одбор има председника и четири члана.


Влада именује:


1) једног члана на предлог министарства надлежног за послове заштите од јонизујућих
зрачења; 

2) једног члана на предлог министарства надлежног за послове нуклеарне
сигурности и управљања радиоактивним отпадом; 

3) једног члана на предлог министарства надлежног за послове здравља;


4) једног члана на предлог органа надлежног за националну безбедост;


5) једног члана из реда запослених у Агенцији.


Председника Управног одбора именује Влада из реда чланова Управног одбора.


Чланови Управног одбора именују се на период од пет година и могу бити поново
именовани. 

Управни одбор:


1) доноси Статут Агенције;


2) доноси пословник о раду Управног одбора;


3) усваја годишњи програм рада Агенције;


4) доноси финансијски план Агенције;


5) доноси опште акте утврђене законом;


6) усваја годишњи извештај о раду Агенције и финансијски извештај;


7) доноси Програм за правовремену најаву акцидента;


8) доноси Програм систематског испитивања радиоактивности у животној средини;


9) доноси Програм за допунско обучавање и оспособљавање професионално изложених
лица и лица одговорних за заштиту од јонизујућих зрачења; 

10) доноси одлуку о висини накнаде за издавање лиценце, дозволе, решења,
потврде о евидентирању, сертификата и других акта из надлежности Агенције;


11) утврђује предлог Програма радијационе сигурности и безбедности;


12) утврђује предлог Програма нуклеарне сигурности и безбедности;


13) утврђује предлог Програма управљања радиоактивним отпадом;


14) утврђује предлог Плана за деловање у случају акцидента;


15) утврђује предлоге подзаконских прописа за спровођење закона;


16) утврђује предлог годишњег извештаја о реализацији Програма радијационе
сигурности и безбедности, Програма нуклеарне сигурности и безбедности и
Програма управљања радиоактивним отпадом; 

17) обавља и друге послове утврђене законом и Статутом Агенције.


На акте из става 5. подтач. 1), 3), 4), 6), 7), 8), 9) и 10) ове тачке
сагласност даје Влада. 

Председник и чланови Управног одбора примају накнаду за рад.


Нето накнада за рад члановима Управног одбора не може бити виша од једноструке
укупне просечне зараде по запосленом без пореза и доприноса која је исплаћена у
Републици Србији у октобру месецу у години која претходи години за коју се
доноси програм пословања, увећане за пројектовану инфлацију за годину за коју
се доноси програм пословања. 

Нето накнада за рад председника Управног одбора не може бити виша од износа из
става 8. ове тачке увећаног за 50%. 

Управни одбор утврђује висину накнаде из ст. 8. и 9. ове тачке, а исплата
накнаде врши се месечно. 

9.
Директор Агенције. 

Директор:


1) заступа и представља Агенцију;


2) руководи радом и пословањем Агенције;


3) предлаже акте које доноси Управни одбор;


4) извршава одлуке Управног одбора и предузима мере за њихово спровођење;


5) стара се о законитости рада и одговара за коришћење и располагање имовином
Агенције; 

6) доноси акт о унутрашњој организацији и систематизацији радних места, на који
сагласност даје Влада; 

7) одлучује о правима, обавезама и одговорностима запослених у Агенцији;


8) доноси одлуке, односно управне акте из надлежности Агенције, осим одлука
које доноси Управни одбор; 

9) врши и друге послове утврђене законом и Статутом.


За директора Агенције може бити именовано лице које поред општих услова
прописаних законом испуњава и следеће посебне услове: 


1) завршене дипломске академске студије, у 
природно-математичким, техничко-технолошким или 
друштвеним наукама економског или правног смера*,


2) радно искуство од најмање 5 година на пословима у области заштите од
јонизујућих зрачења, односно нуклеарне сигурности или најмање 5 година на 
руководећим положајима*; 

3) да има доказане организационе и управљачке способности.
 

*Службени гласник РС, 
број 113/2013
 

10.
Општи акти Агенције. Општи акти Агенције су: статут, правилник о
раду и други општи акти. 

Статут је основни општи акт Агенције.


Статут доноси Управни одбор, уз сагласност Владе.


Статут садржи одредбе о:


1) пословима Агенције;


2) начину обављања послова;


3) органима и њиховом делокругу;


4) заступању Агенције;


5) правима, обавезама и одговорностима запослених;


6) другим питањима од значаја за рад Агенције.


Правилник о раду представља општи акт који доноси Управни одбор, уз сагласност
Владе. 

Правилник о раду из става 5. ове тачке садржи одредбе о правима, обавезама,
одговорностима и заради директора Агенције и запослених у Агенцији, у складу са
законом. 

11.
Привремени директор Агенције. Влада ће именовати привременог
директора Агенције у року од 30 дана од дана ступања на снагу ове одлуке. 


12.
Рок за именовање Управног одбора. Влада ће именовати чланове
Управног одбора Агенције у року од 30 дана од дана уписа Агенције у судски
регистар. Управни одбор Агенције донеће Статут Агенције у року од 90 дана од
дана његовог именовања. 

13.
Почетак рада Агенције. 

Агенција почиње са радом даном уписа у судски регистар.


Даном почетка рада Агенција преузима од министарства надлежног за послове
заштите од јонизујућих зрачења и министарства надлежног за послове нуклеарне
сигурности и управљање радиоактивним отпадом потребан број запослених, права,
обавезе, предмете, опрему, средства за рад и архивску грађу и регистратурски
материјал коме није истекао рок чувања – који су Агенцији потребни за обављање
послова из њеног делокруга са стањем на дан 1. септембра 2009. године. 


14.
Ступање на снагу ове одлуке. Ова одлука ступа на снагу осмог дана од
дана објављивања у „Службеном гласнику Републике Србије”. 



 

05 број
021-5451/2009-1 

У Београду, 10. септембра 2009. године



Влада 

Председник,


др
Мирко Цветковић, с.р