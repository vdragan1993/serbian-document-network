ЗАКОН


о проглашењу парка 

Опленац 
за просторни меморијални природни споменик

„Службени
гласник СРС”, број 25 од 10. 
јуна 1967.

 

 

Члан
1.

Парк Опленац у
општини Топола проглашава се за просторни меморијални природни споменик и
ставља под посебну заштиту.

Посебна заштита
парка Опленац спроводи се у циљу да се очувају и унапреде разноврсно и ретко
биље, историјски споменици и други објекти и обезбеди и његово рационално
коришћење ради задовољавања материјалних и културних потреба радних људи.

Члан
2.

Просторни
меморијални природни споменик Опленац (даље: Природни споменик) простире се на
подручју општине Топола и покрива површину од 83 хектара.

Ближе границе
Природног споменика утврђује Скупштина општине Топола.

Члан
3.

Мере заштите и начин
уређења, одржавања и коришћења Природног споменика утврђују се дугорочним
планом који, у складу са одредбама овог закона, доноси Скупштина општине
Топола, уз сагласност Републичке скупштине.

Дугорочни план
нарочито садржи:

1. ближу намену и
начин коришћења појединих површина Природног споменика;

2. мрежу путева,
стаза и других саобраћајница;

3. начин коришћења
објеката Природног споменика у складу са њиховом наменом, и

4. начин обезбеђења
и употребе средстава за извршење дугорочног плана.

Члан
4.

Органи, радне и
друге организације које на подручју Природног споменика користе постојеће
објекте, дужне су да ове објекте користе у складу са дугорочним планом из чл.
3. овог закона.

Члан
5.

Природним спомеником
управља комунална радна организација коју образује Скупштине општине Топола.

Скупштина општине
може поверити управљање Природним спомеником и некој од постојећих комуналних
радних организација у општини Топола.

Делатност радне
организације која управља Природним спомеником у остваривању задатака из чл. 1.
овог закона од посебног је друштвеног интереса.

Члан
6.

У остваривању
задатака утврђених овим законом, радном организацијом из претходног члана
управљају представници друштвене заједнице. Једног председника друштвене
заједнице именује Републичка скупштина, а четири представника Скупштина општине
Топола.

Члан
7.

Статут и општи акт о
организацији и раду радне организације из члана 5. овог закона потврђује
Скупштина општине Топола.

Члан
8.

На подручју
Природног споменика не могу се изводити грађевински или други радови, вршити
искоришћавање шума, брање или вађење лековитих или других биљака, коришћење
споредних шумских производа и природне средине у туристичке и рекреативне
сврхе, ако посебно нису предвиђени дугорочним планом.

Услови под којима се
могу вршити и обим радова из претходног става уређују се дугорочним планом.

Члан
9.

Средства за
одржавање и обнављање Природног споменика обезбеђују Социјалистичка Република
Србија и општина Топола у износу који се почетком сваке године утврђује
посебним уговором са радном организацијом из члана 5. овог закона. Ова средства
радна организација може користити само у сврхе и на начин одређен уговором о
обезбеђењу тих средстава.

Члан
10.

Овај закон ступа на
снагу осмог дана од дана објављивања у „Службеном гласнику Социјалистичке
Републике Србије”.