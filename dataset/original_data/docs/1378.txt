Редакцијски пречишћен текст
 
 
 

На основу члана 56. ст. 1. и 2. Закона о заштити од пожара („Службени гласник РС”, број 111/09),

Министар унутрашњих послова доноси
 
 

ПРАВИЛНИК

о условима које морају испуњавати правна лица регистрована за извођење посебне обуке за лица која раде на пословима заштите од пожара 



„Службени гласник РС“, бр. 92 од 5. децембра 2010,
	86 
	од 18. новембра 2011.
 
 

Члан 1.

Овим правилником прописују се услови које морају испуњавати правна лица која изводе посебну обуку из области заштите од пожара, односно посебну обуку за стручно оспособљавање лица која раде на пословима заштите од пожара (у даљем тексту: посебна обука).
 

Члан 2.

Посебну обуку могу изводити правна лица која испуњавају посебне услове утврђене овим правилником и која су уписана у регистар правних лица која имају одобрење за извођење посебне обуке.
 

Члан 3.

Правно лице које врши стручно оспособљавање мора испуњавати следеће посебне услове, односно мора имати: 


1) правилник о организацији и условима рада;

2) наставни план који је усаглашен са правилником којим се уређује посебна обука и полагање стручног испита из области заштите од пожара;

3) објекте, просторе и просторије за извођење наставе (учионице), као и просторије за наставно особље и пријем кандидата, смештај опреме, литературе, школске документације, библиотеке, архиве и сл. – у власништву или у закупу, односно у трајном коришћењу обезбеђеном по другом основу који, у зависности од врсте обуке за коју се користе, испуњавају услове прописане овим правилником;

4) полигон – у власништву или у закупу, односно у трајном коришћењу обезбеђеном по другом основу који је, у зависности од врсте обуке за коју се користи, опремљен за извођење практичне наставе;

5) одговарајућа средства (уређаји, справе, техничка и друга опрема) за одржавање теоретског и практичног дела наставе – у власништву или у закупу, односно у трајном коришћењу обезбеђеном по другом основу;

6) потребан број наставног и стручног особља одговарајућег нивоа и из одговарајућег образовно-научног поља и одговарајуће стручне области – неопходних за извођење теоретске и практичне наставе.
 

Члан 4.

Правилник о организацији и систематизацији послова правних лица из члана 3. став 1. тачка 1. овог правилника мора садржати податке о:

1) организацији и обављању административно-техничких и стручних послова у вези са организацијом оспособљавања;

2) стручном кадру правног лица за оспособљавање, (ниво стеченог образовања, стручна област у којој је стечено образовање, радно искуство, доказ о оспособљености предавача и предавача – демонстратора, послови које обављају предавачи, предавачи – демонстратори);

3) о лицу које је код послодавца у обавези да контролише да ли се предавачи и предавачи – демонстратори који обављају послове извођења наставе из наставних предмета и наставе практичног дела посебне обуке придржавају важећих прописа и да ли наставу изводе ефикасно и у складу са методичко-дидактичким начелима извођења наставе, да ли се благовремено и квалитетно припремају за наставу и да ли ажурно воде евиденцију у дневнику са прозивником, и да ли предавач – инструктор води рачуна о техничкој исправности, чистоћи и уредности справа, опреме и уређаја за оспособљавање кандидата, као и о начину на који се контрола врши и начину документовања извршене контроле.

Уз правилник о организацији и систематизацији послова правно лице мора израдити и посебан прилог о условима рада, који мора да садржи податке о:

1) учионици (облик учионице, димензије, површина, потребан намештај за смештај лица која раде на пословима заштите од пожара и наставних средстава);

2) канцеларијском простору (просторије, површина, намештај, ценовник свих услуга које правно лице за оспособљавање пружа и обавештење о радном времену);

3) полигону за практичну наставу (димензије, површина, опрема и др.)

4) уређајима, справама и опреми за оспособљавање (подаци о врсти, типу, моделу);

5) наставним средствима и помагалима, у складу са Програмом за оспособљавање.
 

Члан 5.

Наставни план треба да садржи податке о прописима, уџбеницима, литератури и другим писаним актима који се користе у поступку извођења наставе из наставних предмета и наставе практичног дела посебне обуке.
 

Члан 6.

За извођење посебне обуке правно лице мора имати:

1) објекте, просторе и просторије за извођење наставе (учионице), који морају испуњавати услове и стандарде утврђене прописима из области просвете;

2) канцеларијски простор (просторије за наставно особље и пријем лица која раде на пословима заштите од пожара, односно за смештај опреме, литературе, школске документације, библиотеке, архиве и сл.) који, у погледу услова и стандарда, морају испуњавати услове утврђене прописима из области просвете и који морају бити у истом објекту у коме су и објекти, простори и просторије за извођење наставе или у њиховој непосредној близини.
 

Члан 7.

Полигон за извођење практичнoг дела посебне обуке мора имати површину која одговара карактеристикама ватрогасног возила и других материјално-техничких средстава којима се обезбеђује успешно извођење практичног дела наставе. 

 

Члан 8.

За извођење наставе из наставних предмета правно лице мора имати минимум наставних учила, средстава и помагала, и то:

1) прописе који уређују област заштите од пожара као и делатност оспособљавања лица на пословима заштите од пожара;

2) стручну литературу, засновану на Програму за оспособљавање и наставном плану и прилагођену предавањима, у облику скрипти, приручника, књига или слично, која остаје у власништву кандидата;

3) Наставна средства и помагала, 
и то:*

(1) справе и опрему за гашење: 
(спољашњи и унутрашњи хидрант са припадајућом опремом, разделница троделна, 
млазнице, преносна моторна пумпа за гашење пожара, ручни апарат за гашење пожара 
прахом „S-9”, ручни апарат за гашење пожара угљен диоксидом „CО2-5”, ручни 
апарат за гашење пожара водом и ваздушном пеном (брентача), ручни апарат за 
гашење пожара водом – напртњача и др.),*

(2) справе за пењање (ватрогасне 
лестве: лестве склапајуће, кукаче),*

(3) справе за спасавање (пењачко 
уже, самоспасилац),*

(4) комплет личне заштитне 
опреме,*

(5) заштитне справе и опрема – 
изолациони апарат (компримовани ваздух), одело за заштиту од пламена, прибор за 
прву помоћ,*

(6) техничка опрема (развални 
алат – комплет),*

(7) опрема за осветљавање 
пожара,*

(8) демонстрациони панел са 
примерима стабилних система за дојаву и гашење пожара и за детекцију 
експлозивних гасова и пара и других заштитних уређаја, опреме и инсталација које 
служе за спречавање избијања, ширења и гашења пожара са свим саставним 
елементима, функционално повезаним и непреносивим (узорци: јављачи, централа, 
уређаји сигнализације, напајање и др.),*

(9) узорци електричних уређаја 
који су изведени у појединим врстама електричне заштите и противексплозијске 
заштите,*

(10) ручне апарате за почетно 
гашење пожара разних величина (CО2, „S”, брентача, напртњача и др.),*

(11) средства за гашење пожара 
(пена, угљен диоксид, прах и др.),*

(12) гориво,*

(13) цилиндричну посуду – 
пречника 1m и минималне висине 15 cm,*

(14) остала специфична 
материјално-техничка средства која се, у зависности од врсте обуке која се 
изводи, користе сагласно посебном правилнику којим се утврђују средства и опрема 
које обавезно користе службе заштите од пожара.*

Сва стручна и научна литература, као и изводи из прописа који се користе у току посебне обуке морају бити засновани на важећим прописима из области заштите од пожара, а наставна учила и помагала морају пратити развој система из те области. 

 


*Службени гласник РС, број 86/2011
 

Члан 9.

Ради извођења теоретске наставе правно лице које врши стручно оспособљавање мора имати у радном односу или на раду ван радног односа, по основу закљученог уговора за период који одговара најмање утврђеном периоду стручног оспособљавања, најмање једног предавача са стеченим високим образовањем на студијама другог степена (дипломске академске студије – мастер, специјалистичке академске студије, специјалистичке струковне студије), односно на основним студијама у трајању од најмање четири године:

1) из научне, односно стручне области правне науке за предмет: Нормативно уређење заштите од пожара;

2) из научне, односно стручне области технолошког инжењерства, хемијске науке или друге одговарајуће области из поља Техничко-технолошких наука или поља Природно-математичких наука или области заштите од пожара за предмет: Опасне материје, пожар и експлозија;

3) из научне, односно стручне области грађевинског инжењерства, архитектуре, машинског инжењерства, електротехничког и рачунарског инжењерства, технолошког инжењерства или друге одговарајуће области из поља Техничко-технолошких наука за предмет: Превентивна заштита од пожара;

4) из научне, односно стручне области машинског инжењерства, технолошког инжењерства, хемијске науке или друге одговарајуће области из поља Техничко-технолошких наука или области заштите од пожара за предмет: Средства за гашење пожара;

5) из научне, односно стручне области машинског инжењерства, електротехничког и рачунарског инжењерства или друге одговарајуће области из поља Техничко-технолошких наука за предмет: Стабилни системи заштите од пожара;

6) из научне, односно стручне области из поља Техничко-технолошких наука или поља Природно-математичких наука или области заштите од пожара за предмете: Ватрогасне справе и опрема и Тактика гашења пожара.

Изузетно од става 1. овог члана, предавачи из тачке 6) тог става, могу имати стечено високо образовање на студијама првог степена (основне академске студије, основне струковне студије), односно на основним студијама у трајању од три године из одговарајуће области.

Ради извођења практичног дела посебне обуке правно лице које врши стручно оспособљавање, уз поштовање услова који су утврђени у ставу 1. овог члана за радно ангажовање предавача за извођење теоретске наставе, мора имати најмање једног предавача – демонстратора за извођење радњи практичног дела посебне обуке, са стеченим средњим образовањем или стеченим високим образовањем на студијама првог степена (основне академске студије, основне струковне студије), односно на основним студијама у трајању од три године из научне, односно стручне области из поља Техничко-технолошких наука или из одговарајуће струке стечене у средњем образовању.

Предавачи и предавачи – демонстратори морају имати и најмање пет година радног искуства на пословима заштите од пожара за чије обављање је као услов прописан положен стручни испит. 

 

Члан 10.

Правно лице може отпочети са извођењем посебне обуке након што Министарство унутрашњих послова (у даљем тексту: Министарство) утврди испуњеност посебних услова прописаних овим правилником и након што то правно лице, на основу решења о утврђивању испуњености посебних услова, упише у Регистар правних лица која имају одобрење за извођење посебне обуке.

Утврђивање испуњености посебних услова прописаних овим правилником министарство врши на основу доказа које подноси правно лице.

Регистар садржи следеће податке: број уписа у регистар, назив правног лица, статусни облик, седиште, датум уписа у регистар, датум и разлоге за брисање из регистра.

Правно лице је дужно да обавести Министарство о датуму и времену почетка извођења посебне обуке, најкасније на дан почетка извођења наставе.

О свим променама посебних услова прописаних овим правилником, а на основу чије испуњености је правно лице стекло право да изводи посебну обуку, правно лице дужно је да обавести Министарство најкасније у року од осам дана од дана промене услова.
 

Члан 11.

Правна лица која су, до дана ступања на снагу овог правилника, регистрована за извођење посебне обуке из области заштите од пожара дужна су да своју организацију и рад ускладе са одредбама овог правилника – у року од годину дана од дана његовог ступања на снагу.
 

Члан 12.

Овај правилник ступа на снагу осмог дана од дана објављивања у „Службеном гласнику Републике Србије”.
 
 

Број 01-11982/10-2

У Београду, 15. новембра 2010. године 


Министар 

унутрашњих послова,

Ивица Дачић, 
с.р.