На основу члана 38. став 5, члана 39. став 3. и члана 53. став 2. Закона о сточарству („Службени гласник РС”, бр. 41/09 и 93/12) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС),
Министар пољопривреде, шумарства и водопривреде доноси
 
ПРАВИЛНИК
о условима у погледу простора, опреме и стручног кадра за обављање вештачког осемењавања, садржини и начину вођења Регистра извођача вештачког осемењавања, као и програму стручног оспособљавања одгајивача за обављање вештачког осемењавања

"Службени гласник РС", број 36 од 28. марта 
	2014.
 
Члан 1.
Овим правилником се прописују услови у погледу простора, опреме и стручног кадра за обављање вештачког осемењавања, ближа садржина и начин вођења Регистра извођача вештачког осемењавања (у даљем тексту: Регистар), као и програм стручног оспособљавања одгајивача за обављање вештачког осемењавања.
Члан 2.
Услов у погледу простора за обављање вештачког осемењавања односи се на поседовање просторије за смештај контејнера у којем се чува и складишти сперма домаћих животиња, и то тако да један контејнер садржи сперму само једне врсте домаћих животиња, односно да се у једном канистеру за дубоко замрзавање налази сперма само једне расе приплодњака.
Просторија из става 1. овог члана мора да:
1) је изграђена од чврстог материјала;
2) има подове и зидове од глатких површина и од водоотпорног материјала, који се може лако чистити и дезинфиковати;
3) има водовод и канализацију;
4) је прикључена на електричну мрежу;
5) има природну и вештачку светлост;
6) има рачунарску опрему – рачунар, штампач и везу са интернетом за потребе вођења евиденције у складу са законом којим се уређује сточарство.
Члан 3.
Услов у погледу опреме за обављање вештачког осемењавања односи се на поседовање одговарајуће опреме и инструмената за: 
	
1) чување и складиштење сперме;
2) унос сперме у репродуктивне органе плоткиње у складу са врстом домаћих животиња код које се врши вештачко осемењавање.
Члан 4.
За обављање вештачког осемењавања извођач вештачког осемењавања у погледу стручног кадра има у сталном радном односу ветеринара са лиценцом за обављање ветеринарске делатности, у складу са законом којим се уређује ветеринарство.
Члан 5.
Регистар садржи следеће податке:
1) редни број уписа у Регистар;
2) број и датум решења о упису у Регистар привредних субјеката;
3) назив и седиште, матични број, ПИБ, текући рачун, број телефона и електронску адресу;
4) име и презиме одговорног лица;
5) број и датум решења о упису у Регистар правних лица и предузетника за обављање ветеринарске делатности, у складу са законом којим се уређује ветеринарство;
6) број лица запослених на пословима извођења вештачког осемењавања;
7) број приплодних домаћих животиња на територији рада извођача вештачког осемењавања; 
	
8) рубрику о промени података;
9) број и датум решења о упису у Регистар, односно решења о брисању из Регистра.
Члан 6.
Регистар се води у електронској форми у министарству надлежном за послове пољопривреде (у даљем тексту: Министарство), у складу са законом којим се уређује сточарство.
Регистар из става 1. овог члана може да се води и у облику регистарске књиге.
Члан 7.
Регистарска књига састоји се из регистарских уложака који се формирају за сваког извођача вештачког осемењавања. 
	
Регистарски улошци из става 1. овог члана су нумерисани бројевима који одговарају редном броју уписа у Регистар и у њих се улаже документација која се прилаже уз захтев за упис, промену података и брисање из Регистра.
У једном регистарском улошку могу да се воде подаци само за једног извођача вештачког осемењавања.
Сва документација која се прилаже уз захтев за упис, промену података и брисање из Регистра чува се у складу са прописима којима се уређује архивска грађа.
Члан 8.
Сваком извођачу вештачког осемењавања приликом уписа у Регистар додељује се регистарски број. 
	
Извођач вештачког осемењавања може да има само један регистарски број. 
	
Регистарски број који је једном додељен не може се мењати. 
Регистарски број који је додељен извођачу вештачког осемењавања не може бити додељен неком другом извођачу вештачког осемењавања у случају његовог брисања из Регистра. 
	
Члан 9.
У Регистар се уписују и промене података које се пријављују Министарству у року од 15 дана од настале промене и уз достављање доказа о томе.
Подаци из члана 5. тачка 7) овог правилника достављају се једном годишње у периоду од 1. до 30. новембра текуће године.
Члан 10.
Брисање из Регистра врши се повлачењем дијагоналне линије преко свих рубрика, осим рубрике „промене” у коју се уноси број и датум акта на основу кога је извршена промена, односно брисање извођача вештачког осемењавања из Регистра. 
	
Члан 11.
Лице овлашћено за вођење Регистра чува Регистар на начин којим се обезбеђује заштита од злоупотреба, оштећења и уништења Регистра.
Увид у Регистар врши се уз обавезно присуство лица из става 1. овог члана.
Члан 12.
Стручно оспособљавање одгајивача за обављање вештачког осемењавања врши се према програму стручног оспособљавања одгајивача за обављање вештачког осемењавања (у даљем тексту: Програм стручног оспособљавања).
Програмом стручног оспособљавања обрађују се следеће теме:
1) процедура инсеминације;
2) поступак са замрзнутом, односно одмрзнутом спермом;
3) основе анатомије полних органа;
4) откривање полног жара (еструса) и момента инсеминације;
5) теоретске основе синхронизација еструса и програмирано осемењавање.
Члан 13.
После завршеног Програма стручног оспособљавања и извршене провере оспособљености одгајивачу се издаје потврда о оспособљености за обављање вештачког осемењавања у сопственом стаду.
Члан 14. 
Овај правилник ступа на снагу осмог дана од дана објављивања у „Службеном гласнику Републике Србије”, осим чл. 12. и 13. овог правилника који се примењују од 1. јануара 2015. године.
 
Број 110-00-53/2014-09
У Београду, 26. марта 2014. године
Министар,
проф. др Драган Гламочић, с.р.