Редакцијски пречишћен текст
 
 
На основу члана 250. став 4. Законa о ваздушном саобраћају („Службени гласник РС”, бр. 73/10, 57/11 и 93/12), 
	
Управни одбор Директората цивилног ваздухопловства Републике Србије доноси
 
ПРАВИЛНИК
o обрасцу службене легитимације ваздухопловног инспектора Директората цивилног ваздухопловства Републике Србије
"Службени гласник 
	РС", бр. 71 од 9. августа 2013, 81 од 24. септембра 2015 - 
др. правилник

 
I. Уводне одредбе
Подручје примене
Члан 1.
Овим правилником прописује се образац службене легитимације ваздухопловног инспектора Директората цивилног ваздухопловства Републике Србије (у даљем тексту: Директорат), начин издавања и садржина обрасца службене легитимације ваздухопловног инспектора Директората (у даљем тексту: службена легитимација), као и начин вођења евиденције о издатим, изгубљеним, враћеним, одузетим и замењеним службеним легитимацијама.
Права, дужности и овлашћења ваздухопловног инспектора
Члан 2.
Док обавља инспекцијски надзор ваздухопловни инспектор Директората (у даљем тексту: ваздухопловни инспектор) је дужан да има код себе службену легитимацију и да је видно истакне.
Службена легитимација служи за идентификацију ваздухопловног инспектора, доказивање својства ваздухопловног инспектора и овлашћења за обављање инспекцијског надзора. 
	
Ваздухопловни инспектор који поседује службену легитимацију има право, у оквиру својих права, дужности и овлашћења прописаних законом којим се уређује ваздушни саобраћај (у даљем тексту: Закон), у име Директората, да врши инспекцијски надзор над објектима инспекцијског надзора.
II. Службена легитимација 
Захтев за издавање службене легитимације
Члан 3.
Службену легитимацију издаје Директорат.
Службену легитимацију потписује директор Директората. 
Подношење захтева за издавање службене легитимације
Члан 4.
Захтев за издавање службене легитимације подноси се преко организационе јединице Директората надлежне за кадровске послове и људске ресурсе (у даљем тексту: надлежна служба).
Садржина службене легитимације
Члан 5.
Службена легитимација се састоји од обрасца службене легитимације који је одштампан уз овај правилник и чини његов саставни део.
Образац службене легитимације се исписује двојезично, на српском језику ћириличним писмом и на енглеском језику, на подлози чије су димензије 60 mm х 90 mm, на материјалу који мора да буде такав да спречи или лако покаже било какве измене или брисање.
Текст који се уписује на службену легитимацију
Члан 6.
Предња страна службене легитимације је штампана у пуном колору, плаво-беле боје са грбом Републике Србије у средини, линијама црвено-плаво-беле боје које стилизују заставу Републике Србије, изнад којих је исписан пун назив: „Директорат цивилног ваздухопловства Републике Србије”, у чијој позадини се налази стилизована слика предњег дела ваздухоплова намењеног за јавни авио-превоз, гледано из смера лета, назив службене легитимације, идентификациони број службене легитимације, место за фотографију димензије 25 mm x 20 mm, овлашћење ваздухопловног инспектора, својеручни потпис ваздухопловног инспектора, јединствен матични број ваздухопловног инспектора, датум издавања службене легитимације, име и презиме ваздухопловног инспектора, место за печат и потпис овлашћеног лица.
На полеђини службене легитимације налази се стилизована слика предњег дела ваздухоплова намењеног за јавни авио-превоз, гледано из смера лета, текст правног основа за вршење инспекцијског надзора, права, дужности и овлашћења ваздухопловног инспектора (чл. 250–255. Закона) и идентификациони број службене легитимације исписан црвеном флуоресцентном бојом која флуоресцира под УВ светлом.
Идентификациони број
Члан 7.
Идентификациони број службене легитимације уписује се на предњој страни службене легитимације и на полеђини службене легитимације.
Идентификациони број се састоји од четири цифре и служи за идентификацију ваздухопловног инспектора.
Не могу се издати два истоветна идентификациона броја.
Коришћење службене легитимације
Члан 8.
Службена легитимација може да се користи само у оквиру права, дужности и овлашћења прописаних Законом, ради обављања послова ваздухопловног инспектора.
Ваздухопловни инспектор који злоупотреби службену легитимацију или службену легитимацију да на коришћење другом лицу, чини повреду радне обавезе и подлеже дисциплинској одговорности.
Враћање службене легитимације. Одузимање службене легитимације
Члан 9.
Ваздухопловни инспектор је дужан да службену легитимацију врати: 
(1) када му престане радни однос у Директорату;
(2) када буде распоређен на друго радно место, односно престане му статус ваздухопловног инспектора;
(3) за време мировања права и обавеза из радног односа;
(4) ако је у поступку због повреде радне обавезе утврђено да је грубо прекршио своја овлашћења. 
	
Ваздухопловни инспектор је дужан да службену легитимацију врати издаваоцу у року од три дана од дана наступања околности из става 1. овог члана.
Ваздухопловном инспектору може бити привремено одузета службена легитимација ако је против њега покренута истрага или је подигнута оптужница, до окончања поступка или ако из других разлога постоји оправдана опасност од злоупотребе службене легитимације, о чему одлуку доноси директор Директората.
Чување службене легитимације
Члан 10.
Када се не користи за намене за које је издата, службена легитимација се чува у надлежној служби.
Губитак службене легитимације
Члан 11.
Уколико ваздухопловни инспектор изгуби службену легитимацију или на други начин остане без ње или њеног дела, изузев случајева из члана 9. овог правилника, о томе је дужан да одмах, без одлагања, писаним путем обавести свог непосредног руководиоца и надлежну службу.
Надлежна служба издаће нову службену легитимацију након што ваздухопловни инспектор који је изгубио службену легитимацију или на други начин остао без ње, несталу службену легитимацију огласи неважећом у „Службеном гласнику Републике Србије”.
У случају губитка службене легитимације, идентификациони број изгубљене службене легитимације се брише из евиденције и издаје се службена легитимација на новом обрасцу, под новим идентификационим бројем.
У случају оштећења обрасца службене легитимације издаје се дупликат службене легитимације, под новим идентификационим бројем.
У случају битне промене личних података имаоца службене легитимације, издаје се службена легитимација на новом обрасцу под новим бројем, док се стара службена легитимација оглашава неважећом, а број под којим је издата брише из евиденције.
Евиденција о издатим, изгубљеним, враћеним, одузетим и замењеним службеним легитимацијама 
	
Члан 12.
Директорат води евиденцију о издатим, изгубљеним, враћеним, одузетим и замењеним службеним легитимацијама.
Евиденција из става 1. овог члана садржи: идентификациони број, име, презиме и јединствен матични број лица, радно место ваздухопловног инспектора, односно назив организационе јединице у којој он ради, фотографију ваздухопловног инспектора, датум издавања, датум губитка, датум враћања, датум одузимања и датум замене службене легитимације, потпис ваздухопловног инспектора и рубрику за напомене.
III. Прелазне и завршне одредбе
Прелазна одредба
Члан 13.
У року од 60 дана од дана ступања на снагу овог правилника Директорат ће издати ваздухопловним инспекторима службене легитимације у складу с овим правилником, а значке и службене легитимације које су издате по прописима који су били на снази до ступања на снагу овог правилника, огласити неважећим у „Службеном гласнику Републике Србије”.
До издавања службене легитимације у складу с овим правилником, ваздухопловни инспектор користи службену легитимацију издату по прописима који су били на снази до ступања на снагу овога правилника.
Ваздухопловни инспектор је дужан да неважећу значку и службену легитимацију из става 1. овог члана врати надлежној служби.
Престанак важења Правилника
Члан 14.
Даном ступања на снагу овог правилника престаје да важи Правилник о легитимацији ваздухопловног инспектора Директората цивилног ваздухопловства Републике Србије („Службени гласник РС”, број 30/08). 
	
Ступање Правилника на снагу 
Члан 15.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 1/0-01-0002/2013-0009
У Београду, 25. јула 2013. године
Управни одбор 
	
Председник, 
Милутин Мркоњић, 
	с.р.