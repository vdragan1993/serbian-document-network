На основу члана 18. став 1. тачка 3, а у вези с чланом 55. став 1, Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12 и 106/22),
Гувернер Народне банке Србије доноси
 
ОДЛУКУ
о издавању и основним обележјима новчанице од 50 динара

	"Службени гласник РС", број 20 од 21. фебруара 2014.
 
1. Народна банка Србије издаће новчаницу од 50 динара.
2. Новчаница од 50 динара штампаће се на тонираној заштићеној хартији с мултитонским воденим знаком у виду портрета Стевана Стојановића Мокрањца и са уграђеном испрекиданом заштитном нити сребрне боје, која садржи микротекст у негативу „ДИНАР DINAR”, са знаком „~”. Микротекст се континуирано понавља и чита и с лица и с наличја новчанице (заштитна нит и микротекст су с лица јасно видљиви, а с наличја под светлошћу која новчаницу чини транспарентном). У папир су уграђена и видљива заштитна влаканца у жутој, плавој и црвеној боји, од којих жута и црвена под светлошћу лампе са ултраљубичастим зрацима флуоресцирају жуто и црвено.
Новчаница ће се штампати у комбинованој техници – лице у дубокој и вишебојној офсет штампи, а наличје у вишебојној офсет штампи и техници високе штампе за нумерацију.
Нумерација садржи две словне ознаке и седам нумеричких и штампана је два пута на наличју новчанице – једном у црној, а други пут у црвеној боји. Нумерација штампана у црној боји смештена је у горњем делу између грба Републике Србије и ознаке вредности апоена „50”, и под ултраљубичастим зрацима флуоресцира жутозелено. Нумерација штампана у црвеној боји смештена је уз десну ивицу пуног штампаног дела, изнад ознаке вредности апоена „50”, и под ултраљубичастим зрацима флуоресцира наранџастоцрвено.
3. Новчаница од 50 динара имаће димензије 66 х 139 mm.
Лице новчанице
4. Диспозиција је хоризонтална.
На левој страни је портрет Стевана Стојановића Мокрањца, изведен техником дубоке штампе. Лево од портрета, у низу, ћирилицом и латиницом исписане су речи „Стеван Стојановић Мокрањац”, а у наставку године његовог рођења и смрти „1856–1914”. Десно од портрета стилизовано су приказани део виолине, клавијатура и, у негативу, нотни запис из Мокрањчеве заоставштине.
Ознака вредности апоена „50”, дата у негативу, смештена је у горњем десном углу пуног штампаног дела, а она дата у позитиву – у доњем делу беле површине.
Текст „Народна банка Србије”, изведен у техници дубоке штампе и исписан латиницом у два реда, смештен је на белој површини у десном делу, а исти текст, такође у техници дубоке штампе и исписан ћирилицом у два реда, смештен је у близини леве маргине новчанице – и то речи „Народна банка” у позитиву, а реч „Србије” у негативу.
Изнад речи „Србије” исписане ћирилицом у негативу, техником дубоке штампе изведена је ознака за слепе (у квадрат који је шрафиран хоризонталним линијама уписан је правоугаоник). Лево од те речи, истом техником, ћирилицом и латиницом изведен је микротекст „НБС”, у шест редова.
У горњем делу беле површине новчанице, техником дубоке штампе изведен је тзв. кип-ефекат елипсоидног облика, који приказује знак Народне банке Србије. Ова слика се претвара у текст „НБС” који се уочава само при посматрању новчанице под одређеним угловима (правац гледања мора бити што ближи равни новчанице окренут за 45 степени у оба смера ротације), дајући притом његову слику и у негативу и у позитиву. Уз горњу и доњу ивицу тог елемента налази се микротекст „НБС”, који се понавља – горе дат у ћирилици, а доле у латиници.
У доњем десном делу беле површине новчанице, изнад ознаке вредности апоена „50”, техником дубоке штампе изведен је још један кип-ефекат, правоугаоног облика, који садржи ћирилицом исписан текст „НБС”, а изнад и испод њега микротекст „НБС” – горе дат у ћирилици, а доле у латиници. Овај кип-ефекат сагледава се на исти начин као и онај у горњем делу беле површине.
У доњем десном углу пуног штампаног дела новчанице изведен је прозирни регистар који представља половину укупне слике чија се целина може сагледати тек заједно са одговарајућим делом слике на наличју новчанице (укупну слику чини клавијатура).
Лево од цифре „50” у негативу ћирилицом је исписан текст „педесет динара”, док је исти латинички текст смештен у доњем делу новчанице, уз прозирни регистар.
Уз десну ивицу новчанице, на светлољубичастој подлози, ћирилицом и латиницом исписан је текст „фалсификовање се кажњава по закону”, док је у наставку дискретно назначена вредност апоена „50”.
Наличје новчанице
5. Диспозиција је вертикална.
У централном делу доминира фигура Стевана Стојановића Мокрањца (детаљ с фотографије из Музеја у Неготину). Горе десно од Мокрањчеве фигуре приказан је, линијски решен, мотив илуминације с Мирослављевог јеванђеља, док је изнад њега, такође према десној страни, дискретно дат нотни запис. 
	
Ознака вредности апоена „50” дата у позитиву смештена је у горњем десном делу новчанице на љубичастој подлози, а она дата у негативу – у доњем левом углу пуног штампаног дела.
У горњем десном углу пуног штампаног дела исписан је текст „педесет динара”, и то изнад у црној боји ћирилицом, а испод у љубичастој боји латиницом. У доњем десном делу беле површине ћирилицом и латиницом исписане су у три реда, одозго надоле, речи „Београд”, „година” и „гувернер”, са ознаком године „2014” у негативу. Испод њих је факсимил потписа гувернера Јоргованке Табаковић. Уз горњу и доњу ивицу пуног штампаног дела исписан је текст „Народна банка Србије – Завод за израду новчаница и кованог новца – Топчидер” (горе ћирилицом, а доле латиницом). У доњем десном углу пуног штампаног дела исписан је у позитиву, наизменично ћирилицом и латиницом, у осам редова, микротекст „50 динара”. Изнад микротекста је ознака вредности апоена „50”.
У горњем левом углу новчанице, на љубичастој подлози, приказан је Велики грб Републике Србије, а ту подлогу испод грба чине мултипликована цифра „50” – и то у негативу са сенком, а у доњем делу у микротексту.
У горњем левом делу новчанице, на граници беле површине и пуног штампаног дела, налази се други део прозирног регистра из тачке 4. став 8. ове одлуке.
6. На лицу и наличју новчанице преовлађују тонови љубичасте боје, уз додатак тона окер боје. На лицу и наличју новчанице овај тон окер боје под ултраљубичастим зрацима флуоресцира жуто.
7. Ова одлука ступа на снагу наредног дана од дана објављивања у „Службеном гласнику Републике Србије”.
 
О. број 2
У Београду, 19. фебруара 2014. године
Гувернер
Народне банке Србије,
др Јоргованка Табаковић, 
	с.р.