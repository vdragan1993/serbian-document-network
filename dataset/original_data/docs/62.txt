На основу члана 127. Пословника Народне скупштине
Републике Србије („Службени гласник РС”, број 18/2001), 
Народна скупштина Републике Србије, на Трећој
седници Првог редовног заседања у 2001. години, одржаној 4. маја 2001. године, донела
је
 
 
РЕЗОЛУЦИЈУ

о 
стању на Косову и Метохији и положају српског народа и припадника других 
неалбанских заједница
„Службени гласник РС“, број 28
од 4.
маја 2001.
 
 
Народна скупштина Републике Србије изражава
дубоку забринутост због стања на Косову и Метохији и положаја српског народа и других
неалбанских заједница. Две године након завођења међународне цивилне и војне управе
безбедносна ситуација у покрајини је све тежа. Повратак прогнаника, на шта се међународна
заједница обавезала Резолуцијом 1244 Савета безбедности УН све је неизвеснији. Живот
преосталих косметских Срба и припадника других неалбанских заједница, изложен је
потпуној неизвесности и свакодневном ризику. Међународни представници више раде
на доношењу прописа о привременој самоуправи, него на обезбеђењу сигурности грађана.
Тероризам на Косову и Метохији не само да није спречен, него је ушао у још радикалнију
фазу. Све су учесталија организована убиства грађана и напади на представнике наше
државе. Догађају се, и то све чешће, и убиства представника умереније политичке
опције међу косметским Албанцима. Само у току 2001. године, по до сада доступним
подацима, убијена су 94 лица (61 Албанац, 26 Срба, 6 Рома и 1 Муслиман), рањено
је њих 363 (210 Албанаца, 135 Срба, 9 Рома и 9 Муслимана), отето је 29 лица (25
Албанаца и 4 Србина), а запаљена је 91 кућа (67 српских, 23 албанске и једна ромска).
Народна скупштина Републике Србије захтева од
УНМИК-ове администрације да у року од месец дана спроведе истрагу којом ће се разјаснити
судбина свих отетих и несталих лица и да, након протека тог рока, о резултатима
истраге обавести породице отетих и несталих лица, као и читаву јавност, што је не
само њена међународна, већ и морална обавеза.
Народна скупштина Републике Србије апелује на
све међународне институције које се баве заштитом људских права да интензивирају
своје напоре којима ће се разјаснити судбина 1300 отетих и несталих Срба и припадника
других неалбанских заједница са Косова и Метохије.
Додатну узнемиреност грађана унело је отварање
царинских пунктова на административној линији Косова и Метохије и централне Србије.
Ово
је још један акт којим УНМИК-ова администрација на Косову крши Резолуцију 1244.
Грађани се самоорганизују у покушају да онемогуће деловање нелегалних царинских
пунктова. Објашњења која је УНМИК дао нашим представницима власти су противречна.
Говори се о убирању пореза на промет и пореза на додатну вредност, али се то нигде
у свету не чини на такав начин. И пореска политика на Косову и Метохији морала би
да се води у договору са југословенским властима, а да се спроводи уобичајеним методима.
Овако, не само да се негативно утиче на безбедносну ситуацију, него се физичким
и правним лицима намеће вишеструко опорезивање. Дајемо пуну подршку отпору грађана
овим грубим поступцима којима се крше југословенски царински прописи и порески прописи
Републике Србије.
Посебан проблем представља
израда „Правног оквира за привремену самоуправу Косова”. Основни текст који је направљен
у УНМИК-у не даје елементарне гаранције заштите права Срба и припадника других неалбанских
заједница. 
Међународна заједница
на себе је Резолуцијом Савета безбедности 1244 преузела потпуну одговорност за гарантовање
суверенитета и територијалног интегритета СР Југославије и њену примену у целини.
Зато тражимо да Уједињене нације предузму неодложне конкретне мере за целовиту примену
ове резолуције, а пре свега да осигура безбедност и равноправност свих грађана на
Косову и Метохији, као основног предуслова за повратак прогнаних и остваривање њихових
основних људских права. 
Није прихватљиво да се
усваја било какав „Правни оквир” за успостављање тзв. аутономије, који јесте обавеза
по тачки 10. Резолуције, нити да се размишља о било каквим изборима на Косову и
Метохији, без претходног испуњења свих обавеза по тачки 9. Резолуције, а посебно
обавеза утврђених подтачкама а) до д) које говоре о потпуној демилитаризацији тзв.
ОВК и других наоружаних група, као и успостављању безбедног окружења у којем прогнана
лица могу да се врате својим домовима у условима осигуране јавне безбедности и реда.
Народна скупштина Републике
Србије захтева од свих органа, тела и представника међународне заједнице да се стриктно
придржавају Резолуције 1244 СБ УН, а посебно од радне групе за израду „Правних оквира
за привремену самоуправу Косова” да усвоји амандмане српске стране, којима се обезбеђује
одржавање мултиетничког Косова и Метохије у саставу Републике Србије и СР Југославије,
гарантовање права националних заједница и изградња привременог система консензуалне
демократије, у којој се институционално чувају разлике међу националним и етничким
заједницама и гарантују њихова права и посебни интереси. 
Народна скупштина сматра
неприхватљивим кршење људских права, процес мајоризације и стварање државних атрибута
на Косову и Метохији. 
  
РС број 33
У Београду, 4. маја
2001. године

Народна Скупштина Републике
Србије
Председник,

Драган Маршићанин, с.р.