На основу члана 167. Закона о рударству и геолошким истраживањима („Службени гласник РС”, број 88/11), члана 35. став 4. Закона о научноистраживачкој делатности („Службени гласник РС”, бр. 110/05, 50/06 –исправка и 18/10), члана 238. Закона о привредним друштвима („Службени гласник РС”, бр. 36/11 и 99/11) и члана 43. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси
 
 
ОДЛУКУ 
о престанку рада Геолошког института Србије д.о.о. Београд

	"Службени гласник РС", број 119 од 30. децембра 2013.
 
1. Престаје са радом Геолошки институт Србије, д.о.о. Београд, основан Одлуком о изменама и допунама Одлуке о оснивању Научноистраживачке установе „Геоинститут” („Службени гласник РС”, број 73/06).
2. Геолошки завод Србије је преузео од Геолошког института Србије, д.о.о. Београд, запослена лица, права и обавезe, предмете, архиву и другу геолошку документацију, пословни простор, као и опрему, средства за рад, новчана и друга средства са билансом стања на дан преузимања, у складу са Законом о рударству и геолошким истраживањима.
3. На основу ове одлуке, Агенција за привредне регистре, извршиће брисање Геолошког института Србије, д.о.о. Београд из Регистра привредних субјеката.
4. Даном ступања на снагу ове одлуке, престаје да важи Одлука о изменама и допунама Одлуке о оснивању Научноистраживачке установе „Геоинститут”.
5. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 021-11384/2013-1
У Београду, 30. децембра 2013. године
Влада
Председник,
Ивица Дачић, 
	с.р.