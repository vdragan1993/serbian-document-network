На основу члана 162. став 5 Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09, 72/09 – др. закон, 53/10, 101/11, 2/12 – исправка, 93/12, 47/13, 108/13, 68/14, 105/14, 91/15 – аутентично тумачење, 112/15 и 15/16),
Министар финансија доноси
 
ПРАВИЛНИК 
о изгледу службеног одела инспектора Пореске полиције
"Службени гласник РС", број 81 од 5. октобра 
				2016.
   
Члан 1.
Овим правилником прописује се изглед службеног одела инспектора Пореске полиције.
Члан 2.
Службено одело инспектора Пореске полиције је униформа инспектора Пореске полиције, са ознакама.
Униформа инспектора Пореске полиције је зимска и летња.
Летња униформа инспектора Пореске полиције за мушкарце састоји се од: одела (сако и панталоне) – два пара, мајице кратких рукава – пет комада, кошуље дугих рукава, кошуље кратких рукава – пет комада, кравате, плитких кожних ципела са кожним ђоном – два пара, плитких кожних ципела са гуменим ђоном – два пара и кожног каиша.
Зимска униформа инспектора Пореске полиције за мушкарце састоји се од: ветровке са улошком, кишног мантила са капуљачом, одела (сако и панталоне) – два пара, кошуље дугих рукава – пет комада, кравате, вуненог џемпера, вуненог пуловера без рукава, вуненог шала, кожних рукавица, дубоких кожних ципела са гуменим ђоном – два пара, кожног каиша, кожне торбе црне и рукавица.
Летња униформа инспектора Пореске полиције за жене састоји се од: одела (блејзер, сукња и панталоне) – два пара, кошуље дугих рукава, кошуље кратких рукава – два комада, мараме – ешарпе, плитких кожних ципела са кожним ђоном – два пара, плитких кожних ципела са гуменим ђоном – два пара и кожног каиша.
Зимска униформа инспектора Пореске полиције за жене састоји се од: ветровке са улошком, кишног мантила са капуљачом, одела (блејзер, сукња и панталоне) – два пара, кошуље дугих рукава – пет комада, мараме – ешарпе, вуненог џемпера, вуненог пуловера без рукава, вуненог шала, кожних рукавица, дубоких кожних ципела са гуменим ђоном –два пара, кожног каиша, кожне торбе црне и рукавица.
Члан 3.
Униформа инспектора Пореске полиције, поред униформе из члана 2. овог правилника, састоји се и од: блузона са панталонама и штепаног прслука.
Члан 4.
Боје униформе инспектора Пореске полиције су маринско плава: одело (сако, односно блејзер и панталоне, односно сукња), кишни мантил, ветровка, блузон са панталонама, штепани прслук; светлоплава у комбинацији са средњеплавом: кошуља; тегет: кравата и марама; тамнотегет: џемпер, пуловер без рукава и шал и црна: рукавице, зимска и летња обућа.
Члан 5.
Ознака на униформи инспектора Пореске полиције је везени амблем димензије 72 x 63 mm и пришива се на горњем џепу сакоа и блејзера.
Амблем је извезен на платну кобалтно плаве боје у облику стилизованог барокног штита, димензија 72 mm x 63 mm у чијој се доњој половини налази медаљон пречника 23 mm. На 12 mm од горњег врха штита налази се целом ширином везена хоризонтална благо вијугава златно-жута трака ширине 5 mm са текстом у низу „МИНИСТАРСТВО ФИНАНСИЈА” извезен sans-serifnim ћириличним словима висине 2 mm, црне боје.
Ивице амблема су извезене концем златно жуте боје ширине 5 mm. Испод ове траке је хоризонтални текст „ПОРЕСКА ПОЛИЦИЈА” извезен у два реда sans-serifnim ћириличним словима златно-жуте боје, у куренту висине 3,5 mm.
У доњој половини штита је извезен кружни медаљон српског историјског грба, са крстом и четири оцила који се налази у пољу извезен концем црвене боје (између крста и оцила). По ободу медаљона налази се трака извезена у кобалт плавој боји са извезеним текстом „РЕПУБЛИКА СРБИЈА”, у куренту, sans-serifnim ћириличним словима висине 3 mm златно жуте боје. Ивице медаљона су извезене концем златно жуте боје. Између натписа у доњем делу траке налази се извезена година „1804” у златно жутој боји, чији су бројеви висине 3 mm.
Амблем, као ознака на униформи инспектора Пореске полиције, приказан је у Прилогу који је одштампан уз овај правилник и чини његов саставни део. 
Члан 6.
Униформа се обавезно носи у радно време инспектора Пореске полиције, односно у свим случајевима приликом обављања послова и задатака из своје надлежности.
У изузетним случајевима, приликом спровођења организованих акција, као и опсервације терена, које захтевају тајност, инспектор може вршити послове Пореске полиције без ношења униформе, уз претходно одобрење главног инспектора Пореске полиције, координатора у Сектору пореске полиције или начелника одељења.
Члан 7.
Свака злоупотреба униформе инспектора Пореске полиције је забрањена.
Униформа се не сме отуђити.
На униформи се не могу вршити измене у боји и ознакама које су прописане одредбама овог правилника.
Инспектор Пореске полиције мора униформу одржавати чисто и уредно.
Инспектор Пореске полиције коме престане радни однос или промени радно место преласком у друге организационе јединице Пореске управе, дужан је да униформу врати.
Поступање супротно одредбама ст. 1–5. овог члана подлеже дисциплинској одговорности.
Члан 8.
Инспектори Пореске полиције дужни су да носе униформу, након добијања исте, у складу са чланом 2. овог правилника.
Рок трајања униформе је две године.
Члан 9.
Овај правилник ступа на снагу осмог дана од објављивања у „Службеном гласнику Републике Србије”.
Број 011-00-28/2016-04
У Београду, 19. септембра 2016. године 
Министар,
др Душан Вујовић, с.р.