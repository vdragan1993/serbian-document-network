На основу члана 25. став 5. Закона о јавним скијалиштима („Службени гласник РС”, број 46/06), 
	
Министар економије и регионалног развоја, министар омладине и спорта и министар за инфраструктуру и енергетику споразумно доносе
 
ПРАВИЛНИК
о знаковима на скијалишту

"Службени гласник РС", број 46 од 24. јуна 
	2011.
 
I. ОСНОВНЕ ОДРЕДБЕ
Члан 1.
Овим правилником ближе се уређују, знакови који се постављају на скијалиштима и стазама, њихова садржина, изглед, место постављања и друга питања од значаја за остваривање функције знакова на скијалиштима.
Члан 2.
Знакови на скијалишту, у смислу овог правилника су знакови забрана, знакови обавеза, знакови упозорења, знакови обавештења допунске табле и светлосни сигнали (у даљем тексту: знакови).
Члан 3.
Знаковима се означава: ски-стаза, ски-пут, ски-рута, ски-полигон, границе скијалишта, жичара, ски-лифт, покретна трака, полазна и излазна станица жичаре и ски-лифта, као и други објекти, опрема и уређаји скијалишта, од значаја за скијаше и друге кориснике скијалишта. 
	
Члан 4.
Знак садржи симбол или симбол и текстуални натпис, који ближе одређују значење знака.
Када знак, поред симбола, садржи и текстуални натпис, садржина текстуалног натписа сматра се саставним делом знака.
Члан 5.
Текст на знаку исписује се на српском или на српском и енглеском језику.
Члан 6.
Знакови се постављају с десне стране ски-стазе, објеката, опреме или уређаја скијалишта у смеру кретања скијаша. 
	
Када, у смеру кретања скијаша није могуће поставити знак, или прети опасност да скијаши не могу правовремено да уоче знак, знак на скијалишту се мора поставити изнад или с леве стране ски-стазе, објеката, опреме или уређаја јавног скијалишта и има исто значење, као када је постављен на начин одређен у ставу 1. овог члана.
Члан 7. 
Знакови се постављају тако да: 
1) не угрожавају скијаше и друге кориснике скијалишта;
2) не ометају рад жичара, ски-лифтова и других инфраструктурних система на скијалишту;
3) су јасно видљиви, како би скијаши могли на време да их лако уоче, и да благовремено поступе у складу са њиховим значењем;
4) не ометају кретање средстава превоза на скијалишту.
Члан 8. 
Знакови се постављају на стубове пречника до 100 mm, који могу бити од метала, дрвета, других природних или синтетичких материјала (поликарбонат, епоксид и др.).
Знак може бити постављен на стуб жичаре или ски-лифта или други објекат скијалишта.
Члан 9. 
Минимална висина на којој се поставља знак износи: 200 cm, на утабаној снежној површини.
Знакови, намењени обавештавању корисника скијалишта који се превозе жичарама, постављају се на одређену висину, како би били лако уочљиви из седежнице или кабине којима се превозе корисници скијалишта. 
	
Члан 10.
Знакови одређени овим правилником, морају бити постављени на скијалишту најмање 10 (десет) дана пре почетка скијашке сезоне. 
	
Жичаре и други објекти скијалишта, који се користе у току летње сезоне, морају бити опремљени знаковима, за све време трајања летње сезоне.
На знаковима и стубовима на које се постављају знакови, не могу се постављати рекламни натписи или друге ознаке које ометају видљивост знакова.
II. ЗНАКОВИ ЗАБРАНЕ
Члан 11. 
Знакови забране, служе да скијашима и другим корисницима скијалишта укажу на забране којих морају да се придржавају на скијалишту.
Члан 12. 
Знакови забране су:


1) знак ,,забрањено скијање” (ЗЗ-01), знак ,,забрањена вожња сноуборда” (ЗЗ-02), знак ,,забрањено скијање по шумској површини” (ЗЗ-03), који означавају забрану наведени скијашких активности на одређеном месту или делу скијалишта и знак ,,забрањен улазак на ски-стазу” (ЗЗ-04), који означава забрану уласка лица која не скијају на ски-стазу.


2) знак ,,забрањено санкање” (ЗЗ-05), знак ,,забрањена вожња моторних санки” (ЗЗ-06), знак ,,забрањена вожња ски-боба” (ЗЗ-07) и знак ,,забрањена вожња теренских возила” (ЗЗ-08), који означавају забрану коришћења санки, ски-боба и теренских возила на ски-стазама или деловима скијалишта на којима се окупљају скијаши или други корисници скијалишта.


3) знак ,,забрањено њихање седишта жичаре” (ЗЗ-09 и знак ,,забрањено држање ранца на леђима” (ЗЗ-10), који означавају радње и активности које се не смеју предузимати приликом вожње жичаром. Обавезно се постављају на полазним станицама жичара. 
	


4) знак ,,забрањено стављање Т-бара између ногу” (ЗЗ-11), који означава забрану означеног начина коришћења вучне направе ски-лифта приликом успона. Обавезно се поставља на полазној станици ски-лифта. 
	


5) знак ,,забрањено хватање празне вучне направе” (ЗЗ-12), који означава подручје на траси ски-лифта на коме није дозвољено хватање вучне направе.


6) знак: ,,забрањено седење и лежање на покретној траци” (ЗЗ-13), који означава забрану неодговарајућег коришћења покретне траке. Обавезно се поставља у близини покретне траке.


7) знак ,,забрањено кривудање трасом ски-лифта” (ЗЗ-14), који означава забрану непрописне вожње скијама на траси ски-лифта. Обавезно се поставља на полазној станици ски-лифта.


8) знак ,,забрањено бацање отпадака” (ЗЗ-15), који означава забрану бацања отпадака ван обезбеђених канти и контејнера. 
	


9) знак ,,забрањен пролаз” (ЗЗ-16), који означава забрану пролаза на ски-стази или другом објекту који је у надлежности скијалишта.
Члан 13. 
Знакови забране имају облик правоугаоника димензија 40x60 cm. У горњем делу, уже стране знака уцртан је круг пречника 40 cm. Симболи који означавају радњу која се забрањује исцртавају се у унутрашњости круга.
У доњем делу знака се исписује текст које додатно описује забрану. 
Члан 14.
Основна боја знакова забране је бела, а ивица круга и коса трака на кругу је црвене боје. Симбол и натписи на знаковима забране су црне боје.
У погледу боје одступају симболи на знаку ,,забрањено њихање седишта жичаре” (ЗЗ-09) и ,,забрањено ранац држати на леђима” (ЗЗ-10), који су делом исцртани у црвеној боји.
Члан 15.
Знакови забране се постављају на видним местима на скијалишту, испред подручја одакле почиње забрана.
III. ЗНАКОВИ ОБАВЕЗА
Члан 16.
Знакови обавеза, на скијалишту служе за упознавање скијаша и других корисника скијалишта са обавезним радњама и дужностима приликом коришћења скијалишта (ски-стазе, ски-жичаре, ски-лифта, ски-полигона и др.).
Члан 17. 
Знакови обавеза су:


1) знак, две особе у реду” (ЗО-01), знак ,,четири особе у реду ” (ЗО-02), знак ,,шест особа у реду ” (ЗО-03) и знак ,,осам особа у реду ” (ЗО-04), који означавају број особа у формирању реда код коришћења жичаре. Обавезно се постављају на полазној станици жичаре.


2) знак ,,начин држања торбе” (ЗО-05), који означава начин на који треба држати торбу приликом коришћења жичаре, знак ,,прихват седишта” (ЗО-06), знак ,,спуштања сигурносног рама” (ЗО-07), знак ,,подизања врхова скија” (ЗО-08), који означавају обавезне радње којих морају да се придржавају скијаши на почетку и током коришћења жичаре. 
	


3) знак ,,подизања сигурносног рама” (ЗО-09), знак ,,силазак са жичаре” (ЗО-10), који означава близину места на коме је обавезно силажење са жичаре, знак ,,обавезан силазак у лево” (ЗО-11), и знак ,,обавезан силазак у десно” (ЗО-12), који означавају приближавање месту обавезног силажења са жичаре и правац силажења са жичаре. 
	


4) знак ,,седиште у равнотежи” (ЗО-13), који означава начин на који се може користити жичара, када се превози мањи број корисника од предвиђеног капацитета.


5) знак ,,штапове држати у једној руци” (ЗО-14), који означава обавезу скијаша да штапове за скијање држи у једној руци, знак ,,Т-баро-сидро” (ЗО-15), и знак ,,телескопскa вучнa направa” (ЗО-16), који означавају врсту и начин коришћења вучних направа на ски-лифту.


6) знак ,,припремите се за излазак у лево”(ЗО-17), знак ,,припремите се за излазак у десно” (ЗО-18), и знак ,,припремите се за излазак у лево или у десно” (ЗО-19), који означавају обавезу пуштања вучне направе и правце кретања скијаша након коришћења ски-лифта.


7) знак ,,склоните се са стазе у десно” (ЗО-20), и знак ,,склоните се са стазе у лево” (ЗО-21), који означавају начин и правац обавезног извлачења скијаша након пада на ски-стази.


8) знак ,,покретна трака” (ЗО-22), који означава означава место на скијалишту на коме је обавезно коришћење покретне траке.


9) знак ,,обавезан смер скијања – лево” (ЗО-23), знак ,, обавезан смер скијања – десно” (ЗО-24), знак ,,обавезан смер скијања – право” (ЗО-25), ,,обавезан смер скијања лево или десно” (ЗО-26), који означавају правце обавезног смера скијања. 
	


10) знак ,,обавезно заустављање” (ЗО-27), који означава близину места на коме скијаш мора да уступи првенство пролаза скијашима или другим корисницима скијалишта, који се крећу по ски-стази или ски-полигону.
Члан 18. 
Знакови обавеза имају облик правоугаоника, димензија 40x60 cm, унутар кога је у горњем делу знака уцртан круг пречника 40 cm. 
	
У доњи део знака може се додати текст или симбол беле боје којим се додатно описује забрана.
Члан 19. 
Основна боја знака обавезe облика правоугаоника је плава. Линија која описује ивицу круга унутар правоугаоника је беле боје. У средини круга уцртан је симбол беле боје који означава врсту обавезе.
Члан 20.
Изузетно од одредаба чл. 18. и 19. овог правилника у погледу облика и боја одступају следећи знакови обавеза, и то:
1) у погледу облика:
а) знак ,,обавезан смер скијања – лево” (ЗО-23), знак ,,обавезан смер скијања – десно” (ЗО-24), знак ,,обавезан смер скијања – право” (ЗО-25) и знак ,,обавезан смер скијања лево или десно” (ЗО-26), који имају облик круга, пречника 40 cm, са уцртаним стрелицама беле боје, које означавају правце обавезног смера скијања.
б) знак ,,обавезно заустављање” (ЗО-27) који има облик осмоугаоника.
2) у погледу боје:
а) знакови: ,,обавезан смер скијања – лево” (ЗО-23), ,,обавезан смер скијања – десно” (ЗО-24), ,,обавезан смер скијања – право” (ЗО-25), ,,обавезан смер скијања лево или десно” (ЗО-26), код којих се основна боја знака одређује према тежини ски-стазе и може бити зелена, плава, црвена или црна.
б) знак ,,обавезно заустављање” (ЗО-27), чија основна боја је црвена, ивица знака у белој и црвеној боји, а реч ,,STOP” у средини осмоугаоника је исписана словима беле боје. 
	
IV. ЗНАКОВИ УПОЗОРЕЊА
Члан 21. 
Знаковима упозорења скијаши и други корисници скијалишта се упозоравају о месту и врсти опасности на ски-стази или на другим објектима скијалишта.
Члан 22.
Знакови упозорења су:


1) знак ,,упозорење на опасност” (ЗУ-01), који означава део ски-стазе или места на скијалишту на коме корисницима скијалишта прети опасност за коју овим правилником није предвиђен посебан знак. 
	


2) знак ,,сужење ски-стазе” (ЗУ-02) који означава приближавање суженом делу ски-стазе на коме скијање није безбедно.


3) знак ,,опасна кривина на лево” (ЗУ-03) и знак ,,опасна кривина на десно” (ЗУ-04), који означавају приближавање кривинама на ски-стазама које нису безбедне за скијање због својих физичких карактеристика или прегледности. 
	


4) знакoви ,,укрштање трасе ски-лифта са ски-стазом” (ЗУ-05), ,,укрштање скијашких стаза” (ЗУ-06), ,,укрштање ски-стазе са саобраћајницом” (ЗУ-07), ,,укрштање ски-стазе са трасом двоседе жичаре” (ЗУ-08), ,,укрштање ски-стазе са трасом четвороседе жичаре” (ЗУ-09) и знак ,,укрштање ски-стазе са трасом шестоседе жичаре” (ЗУ-10).


5) Знак ,,успон на траси ски-лифта” (ЗУ-11), који означава приближавање великом успону на траси ски-лифта, знак ,,опасност од неравнина на стази” (ЗУ-12) који означава приближавање делу ски-стазе на коме постоје неравнине, које могу да изазову нежељене скокове скијама и знак ,,опасност од пада” (ЗУ-13) који означава близину места на скијалишту на коме постоји опасност од пада у провалију.


7) знак ,,опасност од моторних санки” (ЗУ-14) и знак ,,опасност од теренских возила” (ЗУ-15), који означавају близину места на ски-стази на коме се могу појавити моторне санке или теренска возила. 
	


10) знак ,,машина за снег у раду” (ЗУ-16), знак ,,снежни топ у раду ” (ЗУ-17) и знак ,,машина са витлом у раду” (ЗУ-18) који означавају ски-стазу или место на ски-стази на коме раде машине и уређаји за припрему снега.


11) знак ,,граница ски подручја” (ЗУ-19), који означава границе ски подручја и знак ,,не прилази опасност” (ЗУ-20), који означава изузетно опасна места (рудничке копове, јаме, вртаче, провалије, водене акумулације, одроне, подручја са лавинама и др.) за скијаше.
Члан 23. 
Знаци упозорења могу бити стални или привремени, у зависности од степена и трајања опасности. 
	
Привремени знаци морају да се уклоне уколико њихово значење не одговара измењеним условима на скијалишту. 
	
Члан 24.
Знаци упозорења имају облик правоугаоника, димензија 40x60 cm унутар кога је у горњем делу знака уцртан једнакостранични троугао чија се једна страница налази у хоризонталном положају са супротним врхом окренутим на више. 
	
Симбол је уцртан у средини једнакостраничног троугла.
У доњи део знака може се додати симбол или текст словима црне боје, којим се додатно описује врста упозорења (стрма стаза, опасност од пада дрвећа, итд).
Члан 25.
Основна боја ски-знакова упозорења је жута, странице троугла и симболи су у црној боји.
Члан 26.
У погледу облика и боја одступају од одредаба члана 24. и 25. овог правилника следећи знакови обавеза, и то:
1) у погледу облика могу да одступају ски-знаци који се постављају као привремени и који имају облик квадрата, странице 72 cm, и израђују се од ПВЦ тканине која пропушта ветар. 
	
2) у погледу боја одступа знак ,, граница ски подручја” (ЗУ-19) на коме се текст, којим се додатно описује врста упозорења исписује словима црвене боје и знак ,,не прилази опасност” (ЗУ-20) на коме су основне боје плава и сива, симбол у црвеној боји, реч ,, СТОП” на симболу је исписана словима жуте боје а текст у доњем делу знака исписан је словима беле боје.
Члан 27.
Знаци упозорења морају бити постављени најмање 30 m пре места које означавају, тако да скијаши могу да их примете на време. Привремени ски-знаци постављају се на жуто-црним штаповима.
V. ЗНАКОВИ ОБАВЕШТЕЊА
Члан 28. 
Знаковима обавештења скијаши се информишу о степену тежине ски-стазе, смеру и правцу кретања, улазу и излазу са ски-стазе, подацима који се односе на oбјекте на скијалишту и на њихов рад, просторијама за хитну медицинску помоћ и местима за позивање помоћи (SOS).
Члан 29. 
Знаци обавештења су:


1) знакови ,,маркације” лаке ски-стазе (ЗО-01), средње тешке ски-стазе (ЗО-02), тешке ски-стазе (ЗО-03) и екстремно тешке ски-стазе (ЗО-04), који означавају ски-стазу према степену тежине. Основна боја стуба на коме се налази знак одређује се према степену тежине ски-стазе. Број ски-стазе на знаку исписан је словима беле боје.


2) знакови ,,маркације ски-пута” који се укључује на лаку ски-стазу (ЗО-05), средње тешку ски-стазу (ЗО-06), тешку ски-стазу (ЗО-07) и екстремно тешку ски-стазу (ЗО-08). Основна боја стуба на коме се налази знак је у жутој боји. Број стазе на знаку исписан је словима беле боје.


3) знакови ,,ширина ски-стазе” (ЗО-09) и (ЗО-10), који означавају ширину ски-стазе. Знак (ЗО-09) се поставља уз руб са десне стране ски-стазе, а знак (ЗО-10) се поставља уз руб са леве стране ски-стазе. Основна боја знака и стуба на коме се налази знак одређује се према степену тежине ски-стазе. Стрелица за смер на знаку исцртава се белом бојом. 
	


4) знакови „промена смера” на лево (ЗО-11) и ,,промена смера на десно” (ЗО-12), који означавају место на ски-стази где се може извршити промена смера или се ски-путем може напустити ски-стаза. Основна боја знака и стуба на коме се налази знак одређује се према степену тежине ски-стазе ка којој води ски-пут. Стрелица на знаку исцртава се белом бојом а називи и бројеви ски-стаза исписују се црном бојом. 
	


5) знакови ,,вишесмерна путоказна табла” (ЗО-13) и ,,једносмерна путоказна табла” (ЗО-14), који означавају правац према објектима за вертикални транспорт скијаша и других корисника скијалишта. 
	


6) Знак ,,назив објекта” (ЗО-15) означава назив објекта на скијалишту. Знак се поставља на полазним станицама жичара и ски-лифтова, покретним тракама, тобоганима и другим објектима скијалишта.


7) Знак ,,усмеравајући пано” (ЗО-16) садржи информације о скијалишту, месту где се усмеравајући пано налази и на путоказним таблама које су саставни део усмеравајућег паноа, смер и тежину ски-стазе ка којој се скијаш усмерава. На усмеравајућем паноу могу се истакнути највише четири путоказне табле, чија ширина може бити као и ширина усмеравајућег паноа.


8) знак ,,прва помоћ” (ЗО-17) означава близину места на скијалишту на коме се налази просторија за пружање прве помоћи и знак ,,SOS телефон” (ЗО-18), који означава место где се налази телефон за позив у помоћ.


9) знак ,,затворена скијашка стаза” (ЗО-19) означава ски-стазу која је затворена за скијање због недостатак снега, рада машина за утабавање снега, итд.


9) знак ,,информациона табла” (ЗО-20), који садржи информације о скијалишту, односно месту где се информациона табла налази, статусу инсталација (ради / не ради), висини снежног покривача, јачини ветра, облачности, температури, радном времену жичара, и друге информације од значаја за безбедност скијаша. 
	
Информациона табла се поставља на местима велике концентрације скијаша.
Члан 30. 
Облик ски-знакови обавештења одређује се:
1) за знакове ,,маркације” (ЗО-01), (ЗО-02), (ЗО-03), (ЗО-04), облик круга пречника 40 cm;
2) за знакове ,,маркација ски-пута” (ЗО-05), (ЗО-06), (ЗО-07), (ЗО-08), ромбоиднни облик дужине страница 40х40 cm;
3) за знакове ,,ширина ски-стазе” (ЗО-09) и (ЗО-10), облик круга пречника 40 cm;
4) за знакове ,,промена смера” (ЗО-11) и (ЗО-12), правоугаони облик заобљених углова, димензија страница 25х100 cm;
5) за знакове ,,вишесмерна путоказна табла” (ЗО-13) и ,,једносмерна путоказна табла” (ЗО-14), правоугаони облик заобљених углова, димензија страница 50х200 cm;
6) за знак ,,назив објекта” (ЗО-15), правоугаони облик заобљених углова, димензија страница 100х150 cm;
7) за знак ,,усмеравајући пано” (ЗО-16), правоугаони облик, димензија страница 200х350 cm;
8) за знакове ,,прва помоћ” (ЗО-17) и ,,SOS телефон” (ЗО-18), правоугаони облик димензија страница 40x60 cm;
9) за знак ,,затворена скијашка стаза” (ЗО-19), правоугаони облик димензија страница 100x60 cm;
10) за знак ,,информациона табла” (ЗО-20), правоугаони облик димензија страница 300x450 cm.
Члан 31.
Боја ски-знакова обавештења је:
1) за знакове вишесмерна путоказна табла” (ЗО-13) и ,,једносмерна путоказна табла” (ЗО-14), жуте боје. Симбол на знаку је беле боје на зеленој подлози. Текст на знаку исписује се словима црне боје. Подлога за маркацију ски-стазе и стрелица за одређивање правца исцртавају се у боји тежине ски-стазе. Маркација (број) ски-стазе исписује се белом бојом;
2) за знак ,,назив објекта” (ЗО-15), жута боја. Симбол на знаку је беле беле боје на зеленој подлози. Текст на знаку исписује се словима црне боје;
3) за знак ,,усмеравајући пано” (ЗО-16) у основи сива боја, визуелни приказ скијалишта и текст у више боја.
4) за знак ,,прва помоћ” (ЗО-17) и знак ,,SOS телефон” (ЗО-18), зелена боја. Симбол и текст на знаку су у белој боји; 
	
5) за знак ,,затворена скијашка стаза” (ЗО-19), жута боја. Линија круга и текст на знаку су у црвеној боји. Поља са леве и десне стране знака исцртана су неизменичним квадратима црвене и црне боје;
6) за знак ,,информациона табла” (ЗО-20), у основи сива боја, визуелни приказ скијалишта и текст у више боја.
Члан 32.
Знак „маркација ширине ски-стазе” поставља се уз руб са обе стране ски-стазе чиме се јасно означава скијашка стаза (унутрашњи део ски-стазе на ком се одвија скијање). 
	
Знак „маркација ширине ски-стазе” може да се поставља уместо знака „маркација тежине ски-стазе”.
Знак ,,промена смера лево” и ,,промена смера десно” се поставља на месту где се од ски-стазе одваја ски-пут.
Знак ,,обавештајна тачка” се поставља на полазној станици жичаре и ски лифта.
VI. ДОПУНСКЕ ТАБЛЕ
Члан 33. 
Уз знакове забрана, обавеза, упозорења и обавештења могу бити постављене допунске табле.
Порука коју приказују допунске табле може да се састоји од текста или симбола односно текста и симбола.
Допунске табле не могу да буду шире у основи у односу на знак уз који се постављају, нити више од 1/3 знака.
На знаковима који имају облик правоугаоника димензија 40x60 cm допунска табла се може поставити на уметнутој основи у доњем делу знака.
Боја допунских табли одређује се према боји знака. 
VII. СВЕТЛОСНИ СИГНАЛИ
Члан 34. 
Светлосним сигналима на скијалишту регулише се употреба инсталација вертикалног транспорта (жичаре и ски-лифтови), као и начин коришћења ски-стаза. 
	
На светлосним сигналима на скијалишту могу се емитовати зелена боја која означава дозвољено коришћење објекта скијалишта и црвена боја којом се забрањује коришћење објекта скијалишта.
Светлосни сигнали у зеленој и црвеној боји се могу постављати на посебним носачима и објектима скијалишта, један испод другог или један поред другог.
VIII. ЗАВРШНА ОДРЕДБА
Члан 35.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-7/2009-02
У Београду, 7. јуна 2011. године
Министар,

Небојша Ћирић, с.р.
Министар,

Снежана Самарџић Марковић, с.р.
Министар,

Милутин Мркоњић, с.р.