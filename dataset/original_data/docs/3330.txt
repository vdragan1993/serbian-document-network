Редакцијски пречишћен текст
 
 
На основу члана 176. Закона о ауторском и сродним правима („Службени гласник РС”, бр. 104/09, 99/11 и 119/12),
Управни одбор Сокоја – Организације музичких аутора Србије, у складу са Решењем Завода за интелектуалну својину 990 број 2014/2514 од 2. јуна 2014. године, доноси
 
ТАРИФУ
накнада коју од организатора, власника, држаоца и закупца простора у коме је одржан концерт, сабор, музички фестивал и друга музичка манифестација, музичко-плесно такмичење, ревија на леду, циркуска и артистичка приредба и друга музичко-забавна приредба, балет, опера, оперета, мјузикл, позоришна представа и друга музичко-сценска приредба, наплаћује Сокој по основу извођења музичких дела
"Службени гласник 
				РС", бр. 62 од 13. јуна 2014, 
	65 од 27. јуна 2014.
 
Члан 1.
Ова тарифа садржи износе накнада које Сокој наплаћује корисницима по основу извођења музичких дела која чине репертоар Сокоја на концертима, саборима, фестивалима и осталим музичким манифестацијама, музичко-сценским приредбама (балет, опера, оперета, мјузикл и сл.) и музичко-забавним приредбама (музичко-плесна такмичења, ревије на леду, цирксуске и артистичке приредбе и сл.).
Члан 2.
Репертоар Сокоја чине музичка дела:
1) домаћих аутора и носилаца ауторских права, чланова Сокоја, који су уговором уступили своја права Сокоју, на основу члана 153. Закона о ауторским и сродним правима;
2) домаћих аутора и носилаца ауторских права, чланова Сокоја, чија права Сокој штити на основу члана 180. Закона о ауторским и сродним правима;
3) страних аутора и носилаца ауторских права, чија права Сокој штити на основу члана 186. Закона о ауторским и сродним правима.
Члан 3.
За коришћење репертоара корисник је дужан да прибави дозволу Сокоја закључивањем уговора о неискључивом уступању права коришћења музичког репертоара. 
	
Члан 4.
Накнаде за коришћење музичких дела са репертоара одређују се у зависности од начина коришћења музичких дела и то:
– применом одговарајућег процента од прихода који корисник остварује обављајући делатност у оквиру које и/или у вези са којом користи музичка дела; 
	
– применом одговарајућег процента од трошкова који су потребни за обављање делатности у оквиру које и/или у вези са којом користи музичка дела, уколико се не остварује приход;
– применом паушала, односно минималне накнаде. 
Начин обрачуна и висина накнаде за сваку врсту коришћења музичких дела утврђена је и прецизирана одговарајућим тарифним бројем. 
	
Члан 5.
Корисник је дужан да накнаду плати у року од осам дана од дана пријема обрачуна Сокоја. 
	
Члан 6.
Солидарно одговарају за плаћање накнаде: власник, држалац и закупац простора у коме се искоришћавају музичка дела и организатор.
Члан 7.
Износи паушала и аконтација изражени су у бодовима. 
Вредност бода износи 11,00 динара. 
Износи у тарифи исказани су без пореза на додату вредност.
Члан 8.
У зависности од региона у коме се налази седиште корисника, односно према месту одржавања за појединачне манифестације, на износе ауторске накнаде утврђене овом тарифом, примењују се следећи коефицијенти: 
	



 – за територију Београда, Новог Сада, као и за туристичка места

 1,00



 – за регион Војводине

 0,90



 – за регион Централне и Западне Србије 

 0,80



 – за регион Источне и Јужне Србије

 0,70


Члан 9.
Према значају који јавно извођење музичких дела има за кориснике, овом тарифом утврђују се следећи тарифни бројеви: 
	
Члан 10.*
Ова тарифа ступа на снагу и примењује се од 1. јула 2014. године.*
*Службени гласник РС, број 65/2014
 
 
Тарифни број 1.
КОНЦЕРТИ, САБОРИ, МУЗИЧКИ ФЕСТИВАЛИ И ОСТАЛЕ МУЗИЧКЕ МАНИФЕСТАЦИЈЕ
I. За коришћење репертоара корисник је дужан да:
– унапред, најкасније седам дана пре одржавања музичке манифестације, пријави Сокоју одржавање, при чему пријава треба да садржи: 
	
– датум, време и место одржавања манифестације;
– капацитет сале, односно простора у коме се манифестација одржава;
– податке о организатору (пун назив правног, односно физичког лица, седиште, ПИБ, матични број и текући рачун);
– податке о власнику сале (пун назив правног, односно физичког лица, седиште, ПИБ, матични број и текући рачун);
– број штампаних улазница;
– прибави дозволу Сокоја закључивањем уговора о неискључивом уступању права јавног извођења музичког репертоара; 
	
– да у року од 15 дана од дана одржавања манифестације достави Сокоју следеће податке:
– оверен и потписан извештај који садржи податке о укупном броју продатих улазница, ценама улазница (без ПДВ), као и податак о броју бесплатних и непродатих улазница и 
	
– извештај о приходима прикупљеним по основу донација, спонзорства и слично. 
	
Уколико корисник не остварује приход, дужан је да пријави укупне трошкове одржавања манифестације;
– достави податке о извођеним музичким делима који садрже пун назив музичког дела, име аутора и коаутора, као и трајање извођења, за сваки концерт, односно музичку манифестацију посебно. 
	
II. Накнада се плаћа по одржаном концерту, односно музичкој манифестацији.
Основица за обрачун накнаде утврђује се:
– у односу на укупне приходе које корисник оствари по свим основама – приход од улазница, спонзорства и/или пружања било каквих услуга који су у функцији организације манифестације и слично или 
	
– у односу на укупне трошкове организације концерта (хонорари извођача, трошкови постављања бине/сцене, трошкови расвете и озвучења, трошкови смештаја извођача и сви други трошкови неопходни за организацију манифестације), ако прихода нема, и то у висини од:
   




Број посетилаца

Висина процента



до 1.000

8%



од 1.001 до 3.000

7%



од 3.001 до 5.000

6%



од 5.001 до 15.000

5%



од 15.001 до 30.000

4% 



преко 30.000

3%



III. Уколико се не остварује приход, а трошкови не могу утврдити, накнада се одређује у паушалном износу, у висини од 1,00 бода по посетиоцу, рачунајући максималан капацитет сале, односно рачунајући два посетиоца по квадратном метру простора, уколико је манифестација на отвореном простору. 
	
IV. Уколико корисник не пријави концерт на начин и у роковима који су предвиђени овом тарифом, Сокој ће накнаду обрачунавати примењујући максималан предвиђен проценат од 8%, максималан капацитет сале, односно простора и просечно утврђену цену улазнице за тај концерт. 
	
Тарифни број 2.
МУЗИЧКО-СЦЕНСКЕ ПРИРЕДБЕ
1. Балет, опера, оперета, мјузикл и сл.
Корисник је дужан да достави извештај који садржи податке о броју одржаних представа, броју продатих улазница и ценама улазница, у року од 15 дана од дана извођења, односно до 15. у месецу за претходни месец. 
	
Основица за обрачун накнаде утврђује се према броју продатих улазница и ценама улазница, односно према трошковима, а у висини од 4% .
Корисник је дужан да достави податке о изведеним музичким делима у оквиру представе, са именима аутора и укупним трајањем извођења, у року од 15 дана од дана извођења, односно до 15. у месецу за претходни месец уколико се представе одржавају више пута у току једног месеца. 
	
Накнаду за коришћење музичких дела по овом основу, Сокој реализује у случају када се ради о коришћењу ненаручене музике за коју није исплаћена накнада.
2. Позоришне представе
Корисник је дужан да достави извештај који садржи податке о броју одржаних представа, броју продатих улазница и ценама улазница, у року од 15 дана од дана извођења, односно до 15. у месецу за претходни месец уколико се представе одржавају више пута у току једног месеца. 
	
Основица за обрачун накнаде утврђује се према броју продатих улазница и ценама улазница, односно према трошковима, а у висини од 2%. 
	
Корисник је дужан да достави податке о изведеним музичким делима у оквиру представе, са именима аутора и укупним трајањем извођења, у року од 15 дана од дана извођења, односно до 15. у месецу за претходни месец уколико се представе одржавају више пута у току једног месеца. 
	
Накнаду за коришћење музичких дела по овом основу, Сокој реализује у случају када се ради о коришћењу ненаручене музике за коју није исплаћена накнада.
Тарифни број 3.
МУЗИЧКО-ЗАБАВНЕ ПРИРЕДБЕ
1. Музичко-плесна такмичења, ревије на леду, циркуске и артистичке приредбе и сл.
Корисник је дужан да достави извештај који садржи податке о броју продатих улазница и ценама улазница, односно о трошковима реализације приредбе, у року од 15 дана од дана одржавања приредбе. 
	
Корисник је дужан да достави попис изведених дела у року од 15 дана од дана одржавања приредбе.
Основица за обрачун накнаде утврђује се према броју продатих улазница и ценама улазница, односно према трошковима, а у висини од 4%.
Ако корисник не достави податке о укупно оствареном приходу, односно трошковима, у предвиђеном року, или ако се приходи, односно трошкови, не могу поуздано утврдити, накнада се обрачунава у износу од два бода по могућем посетиоцу. 
	
 
Број 02-5180/2
У Београду, 11. јуна 2014. године
Председник Управног одбора Сокоја,
Срђан Хофман, с.р.