Редакцијски пречишћен текст
 
На основу члана 125. став 1. тачка 1) Закона о ветеринарству („Службени гласник РС”, бр. 91/05, 30/10 и 93/12),
Министар пољопривреде и заштите животне средине доноси
НАРЕДБУ
о предузимању мера за спречавање уношења заразне болести птица авијарна инфлуенца у Републику Србију
"Службени гласник РС", бр. 98 од 8. децембра 
				2016, 12 од 22. фебруара 2017.
   
1. Ради спречавања уношења у циљу превенције, контроле и спречавања појаве и ширења заразне болести птица авијарна инфлуенца спроводиће се мере на начин прописан овом наредбом.
2. Ради спречавања уношења у циљу превенције, контроле и спречавања појаве и ширења заразне болести птица авијарна инфлуенца у Републици Србији забрањује се увоз и провоз, односно унос пошиљки из земаља у којима је потврђена појава болести птица авијарне инфлуенце, и то:
1) живине, украсних и егзотичних птица, пернате дивљачи и птица за зоовртове;
2) приплодних јаја и једнодневних пилића живине;
3) производа, сировина и споредних производа пореклом од живине, украсних и егзотичних птица и пернате дивљачи.
3. Забрана из тачке 2. подтач. 1) и 2) ове наредбе односи се и на пошиљке које се провозе преко заражених подручја земаља из тачке 2. ове наредбе.
4. Забрана из тачке 2. подтачка 3) и тачке 3. ове наредбе не односи се на пошиљке:
1) производа од живине или пернате дивљачи који су током производње подвргнути термичкој обради у херметички затвореној конзерви до постизања Фо вредност од три и више;
2) производа од јаја која су током производње подвргнути термичкој обради сушења у току процеса производње јаја у праху, пастеризацији или стерилизацији;
3) производа који су подвргнути термичкој обради при којој је постигнута температура од најмање 70˚ C у центру производа; 
4) перја и делова перја за које се потврђује да су третирани врућом паром на температури од најмање 100 °С у трајању од најмање 30 минута;
5) споредних производа пореклом од живине, украсних и егзотичних птица и пернате дивљачи су третираних методом која осигурава да се том пошиљком не може пренети вирус.
5. Применом анализе ризика код појаве болести авијарне инфлуенце домаће живине, узимајући у обзир број жаришта у држави, односно региону, ако су спроведене све потребне мере у циљу спречавања ширења и сузбијања авијарне инфлуенце, може се дозволити увоз, односно провоз пошиљки из тачке 2. ове наредбе, из зоне слободне од ове заразне болести, под условом да се објекат из кога се увози налази изван жаришта и зараженог подручја и да је удаљен најмање 
				10 km од граница угроженог подручја 
				и да у том подручју није пријављена сумња на болест авијарна 
				инфлуенца.
*Службени гласник РС, број 12/2017
 
6. Ако се на подручју суседних држава и на територији Аутономне покрајине Косова и Метохије постави сумња, односно потврди болести авијарна инфлуенца, на основу анализе ризика и близине зараженог подручја на граничним, односно административним пунктовима могу се предузимати додатне мере и то:
1) постављање дезинфекционих баријера;
2) дезинфекција моторних возила.
Дезинфекцију из става 1. ове тачке вршиће овлашћена правна лица која испуњавају услове за обављање послова дезинфекције, а у складу са Законом о ветеринарству.
7. Мере из тач. 2. и 6. ове наредбе примењују се најмање 21 дан од последњег случаја угинућа или убијања и нешкодљивог уништавања животиња у жаришту после спроведене завршне дезинфекције. 
8. Даном ступања на снагу ове наредбе престаје да важи Наредба о предузимању мера за спречавање уношења, појаве и сузбијања заразне болести птица авијарне инфлуенце у Републици Србији („Службени гласник РС”, број 28/06).
9. Ова наредба ступа на снагу даном објављивања у „Службеном гласнику Републике Србије”.
Број 110-00-242/2016-09
У Београду, 6. децембра 2016. године
Mинистар,
Бранислав Недимовић, с.р.