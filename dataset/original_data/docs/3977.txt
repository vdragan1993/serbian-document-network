Редакцијски пречишћен текст


 

 

ЗАКОН

о стандардизацији

“Службени гласник РС”, бр. 36 од 15. маја 2009, 
46 од 28. маја 2015.

 

 

I. ОСНОВНЕ ОДРЕДБЕ

 

Члан 1.

Овим законом уређују се начела и циљеви стандардизације у Републици Србији, организовање и делатност националног тела за стандардизацију, као и доношење, објављивање, 
повлачење* и примена српских стандарда и сродних докумената.

*Службени гласник РС, број 46/2015

 

Члан 2.

Овај закон се примењује на стандарде и сродне документе које доноси и објављује национално тело за стандардизацију у Републици Србији, као и на међународне стандарде и сродне документе признатих међународних и европских организација за стандардизацију из члана 3. 
тач. 16) и 17)* овог закона који представљају основу за доношење српских стандарда.


Овај закон се не примењује на гранске и интерне стандарде и сродне 
документе за производе, процесе и услуге у области одбране земље, железничког, 
ваздушног, водног саобраћаја, рачуноводствених услуга и у другим областима, које 
за своје потребе могу доносити органи државне управе, привредна друштва и друга 
правна лица.*

Посебним законима и другим прописима, уређују се доношење, означавање и 
примена стандарда и сродних докумената и друга питања од значаја за 
стандардизацију у областима из става 2. овог члана.*

*Службени гласник РС, број 46/2015

 

Члан 3.*

Поједини изрази употребљени у овом закону имају следеће значење:*

1) стандардизација је скуп координираних активности на доношењу 
стандарда и сродних докумената;*

2) стандард је техничка спецификација коју је донело национално тело за 
стандардизацију за вишекратну или сталну употребу са којом усаглашеност 
производа, процеса и услуга није обавезна;*

3) међународни стандард је стандард који је донела међународна 
организација за стандардизацију;*

4) европски стандард је стандард који је донела европска организација за 
стандардизацију;*

5) хармонизовани стандард је европски стандард који је донет на основу 
захтева Европске комисије за примену у хармонизованом законодавству Европске 
уније;*

6) национални стандард је стандард који је донело национално тело за 
стандардизацију;*

7) српски стандард је стандард који је донело национално тело за 
стандардизацију у Републици Србији;*

8) сродни документ је било која техничка спецификација, а која није 
стандард, коју је донела међународна или европска организација за 
стандардизацију, односно национално тело за стандардизацију, за вишекратну или 
сталну употребу и са којом усаглашеност производа, процеса и услуга није 
обавезна;*

9) нацрт стандарда је техничка спецификација о одређеном предмету 
стандардизације, који се разматра ради доношења и који се, у складу са поступком 
за доношење стандарда, након фаза припреме, ставља на јавну расправу или 
разматрање;*

10) техничка спецификација je документ који утврђује техничке захтеве 
које треба да испуни производ, процес или услуга и којим се утврђује најмање 
један од следећих елемената:*

– потребне карактеристике производа које се односе на ниво квалитета, 
перформансе, интероперабилност, заштиту животне средине, заштиту здравља и 
безбедности, као и димензије, укључујући захтеве који се односе на назив под 
којим се производ продаје, терминологију, симболе, испитивања и методе 
испитивања, паковање, означавање или обележавање, поступке оцењивања 
усаглашености и друге сличне елементе;*

– методе производње и процеси који се користе за пољопривредне 
производе, производе намењене за исхрану људи или животиња и медицинске 
производе, као и методе производње и процеси који се односе на друге производе 
када они утичу на карактеристике производа;*

– потребне карактеристике за услуге, као што су ниво квалитета, 
перформансе, интероперабилност, заштита животне средине, заштита здравља и 
безбедности, укључујући захтеве примењиве на пружаоца услуге који се односе на 
податке које треба ставити на располагање примаоцу;*

– методе и критеријуми за оцењивање перформанси грађевинских производа;*

11) заинтересована страна је орган државне управе, орган покрајинске, 
односно општинске управе, привредно друштво, предузетник, организација 
потрошача, као и друго правно или физичко лице које показује интерес за 
стандардизацију;*

12) консензус је начелна сагласност о било ком значајном питању, 
постигнута тако да се узму у обзир становишта свих заинтересованих страна и да 
се усагласе сви супротстављени ставови, при чему се под консензусом не 
подразумева једногласност у доношењу стандарда;*

13) доношење стандарда или сродног документа је скуп координираних 
активности које започињу усвајањем предлога за доношење стандарда или сродног 
документа, а завршавају се доношењем акта којим се проглашава да је стандард или 
сродни документ донет;*

14) оцењивање усаглашености производа, процеса и услуга са српским 
стандардима је активност којом се утврђује да ли су испуњени захтеви садржани у 
српским стандардима;*

15) национални знак усаглашености је ознака којом се, у складу са 
правилима националног тела за стандардизацију у Републици Србији, потврђује 
усаглашеност производа, процеса и услуга са српским стандардом;*

16) међународне организације за стандардизацију су:*

– Међународна организација за стандардизацију (ISO);*

– Међународна електротехничка комисија (IEC);*

– Међународна унија за телекомуникације (ITU);*

17) европске организације за стандардизацију су:*

– Европски комитет за стандардизацију (CEN);*

– Европски комитет за стандардизацију у области електротехнике 
(CENELEC);*

– Европски институт за стандарде из области телекомуникација (ETSI);*

18) национално тело за стандардизацију је организација за 
стандардизацију која је призната од стране државе, а које може бити члан 
одговарајуће међународне или европске организације за стандардизацију.*



*Службени гласник РС, број 46/2015

 


Члан 4.

Стандардизација у Републици Србији заснива се на следећим начелима:

1) праву на добровољно учешће свих заинтересованих страна приликом доношења српских стандарда;

2) консензусу заинтересованих страна;

3) спречавању превладавања појединачних интереса над заједничким интересом заинтересованих страна;

4) прегледности поступка стандардизације и доступности јавности српских стандарда и сродних докумената;

5) међусобној усклађености српских стандарда и сродних докумената;

6) узимању у обзир стања развијености технике и правила међународних и европских организација за стандардизацију и одговарајућих међународних споразума;

7) једнаком третману иностраних производа или услуга и истих или сличних домаћих производа или услуга, у складу са потврђеним међународним споразумима чији је потписник Република Србија.


 

Члан 5.

Циљеви стандардизације у Републици Србији су:

1) унапређивање заштите живота, здравља и безбедности људи, животиња и биљака, као и заштите животне средине;

2) побољшавање квалитета производа, процеса и услуга, њихова типизација, компатибилност и заменљивост;

3) обезбеђивање јединствене техничке основе;

4) развој и унапређивање производње и промета производа, извођења радова, односно вршења услуга кроз развој међународно усклађених стандарда ради ефикасног коришћења рада, материјала и енергије;

5) унапређивање међународне трговине, спречавањем или отклањањем непотребних техничких препрека.

 

II. НАЦИОНАЛНО ТЕЛО ЗА СТАНДАРДИЗАЦИЈУ

 

Члан 6.

Институт за стандардизацију Србије (у даљем тексту: Институт) је једино 
национално тело за стандардизацију у Републици Србији.*

Оснивач Института је Република Србија, за коју оснивачка права врши 
Влада, у складу са законом.*

Министарство надлежно за послове стандардизације информише међународне и 
друге организације о националном телу за стандардизацију у Републици Србији, у 
складу са прописом којим се уређује поступак пријављивања и начин информисања о 
техничким прописима и стандардима.*

Институт је установа која се уписује у судски регистар.

Средства којима послује Институт су у државној својини.


На питања оснивања, организације и рада Института, која нису посебно уређена овим законом, примењују се одредбе закона којим се уређују јавне службе.


*Службени гласник РС, број 46/2015

 

Члан 7.

Институт обавља следеће послове:

1) доноси, објављује, преиспитује и повлачи српске стандарде, у складу са правилима Института;

2) даје тумачење српских стандарда, као и тумачење примене српских стандарда, на захтев заинтересоване стране;

3) обезбеђује усаглашеност српских стандарда са међународним и европским стандардима;

4) води регистар донетих и повучених српских стандарда, у складу са правилима Института;

5) учествује у изради и преиспитивању међународних и европских стандарда, у областима које су од интереса за Републику Србију;

6) сарађује са међународним и европским организацијама за стандардизацију и националним телима за стандардизацију држава потписница одговарајућих споразума из области стандардизације;

7) извршава задатке у вези са стандардизацијом, у складу са обавезама из потврђених међународних споразума чији је потписник Република Србија;

8) обезбеђује доступност јавности донетих и повучених српских стандарда, публикација, као и стандарда и публикација одговарајућих међународних, европских и националних тела за стандардизацију и врши њихову продају;

9) доставља обавештење, на захтев органа државне управе, о томе да ли је у области која се уређује техничким прописом донет одговарајући српски стандард или предстоји његово доношење, односно да ли постоји одговарајући међународни или европски стандард;

10) делује као информативни центар за стандарде, за информисање и обавештавање о стандардима, у складу са захтевима предвиђеним у одговарајућим међународним споразумима и обавезама које произлазе из чланства у одговарајућим међународним и европским организацијама за стандардизацију;

11) представља и заступа интересе стандардизације у Републици Србији у међународним и европским организацијама за стандардизацију;

12) одобрава употребу националног знака усаглашености са српским стандардима, у складу са правилима Института;


13) доноси правила на основу којих се доносе, објављују, преиспитују и повлаче српски стандарди;


14) поверава заинтересованим странама, у складу са својим правилима, израду предлога српских стандарда у специфичним областима;

15) промовише примену српских стандарда;

15а) пружа стручну помоћ за примену односно испуњавање захтева српских 
стандарда;*

15б) послове сертификације производа, система менаџмента и особа;*

16) обавља и друге послове из области стандардизације, у складу са законом и одлуком о оснивању.

Послови које обавља Институт из става 1.


тач.1), 2), 4), 8), 13), 14), 15) и 15а)* овог члана односе се и на сродне документе.



Послове из тач. 15а) и 15б) Институт не може да обавља за потребе истог 
правног субјекта.*

Послове из става 1. овог члана Институт не обавља ради стицања добити.

Начин информисања и обавештавања из става 1. тачка 10) овог члана уређује се прописом који доноси Влада.

*Службени гласник РС, број 46/2015

 

Члан 8.

Чланови Института могу бити привредна друштва, друга правна лица или предузетници, који су основани по прописима Републике Србије, као и физичка лица која су држављани Републике Србије.


Чланство у Институту је добровољно.

Члан Института има право да учествује у раду органа Института и управљању Институтом у складу са овим законом, одлуком о оснивању и статутом Института.


Члан Института има право на посебан попуст код куповине стандарда, 
сродних докумената и других публикација и плаћања за услуге које Институт пружа 
у обављању послова стандардизације, као и на друге погодности у складу са 
одлуком о оснивању.*

Члан Института има обавезу да плаћа чланарину, учествује у остваривању циљева, програма и планова Института, промовише примену српских стандарда и сродних докумената, у складу са одлуком о оснивању и статутом Института.

Права и обавезе члана Института, начин стицања и престанка статуса члана Института, критеријуми за утврђивање висине чланарине, као и критеријуми за утврђивање посебног попуста из става 4. овог члана, ближе се уређују одлуком о оснивању и статутом Института.

*Службени гласник РС, број 46/2015

 

Члан 9. 


Средства за рад 
Институт обезбеђује*:


1) из прихода које оствари наплатом чланарина;*

2) продајом српских стандарда, сродних докумената и других публикација;


3) из прихода које оствари продајом услуга;*

4) из буџета Републике Србије;


5) из других извора, у складу са законом.


Потребна средства за рад Института, утврђују се годишњим програмом рада 
чији је саставни део финансијски план.*

Средства остварена од прихода из става 1. тачка 3) овог члана припадају 
буџету Републике Србије и користе се у складу са законом којим се уређује 
буџетски систем.*

Садржина годишњег програма рада ближе се уређује одлуком о оснивању.*

Средства за чланарине Института у европским и међународним организацијама за стандардизацију, која се утврђују годишњим програмом рада Института, обезбеђују се из буџета Републике Србије.

*Службени гласник РС, број 46/2015

 

Члан 10.

Органи Института су:


1) скупштина;

2) управни одбор;


3) директор;


4) надзорни одбор.


Начин образовања органа из става 1. овог члана, њихов делокруг, избор и мандат чланова органа, начин одлучивања и друга питања од значаја за рад органа, уређују се одлуком о оснивању.

Пословање и управљање Институтом, као и начин рада органа из става 1. овог члана, ближе се уређују статутом Института.



 

Члан 11.

У Институту се образују стручни савети и комисије као стручна тела.

Стручни савети из става 1. овог члана образују се ради усмеравања стручног рада у појединим областима стандардизације, у складу са одлуком о оснивању и статутом Института.

Комисије из става 1. овог члана образују се ради доношења стандарда и сродних докумената, у складу са правилима Института.

Области стандардизације за које се образују стручни савети, начин образовања стручних савета и комисија, као и друга питања од значаја за њихов рад, уређују се одлуком о оснивању и статутом Института.


 


III. ДОНОШЕЊЕ, ОБЈАВЉИВАЊЕ, ПОВЛАЧЕЊЕ И 
ОЗНАЧАВАЊЕ СРПСКИХ СТАНДАРДА*

*Службени гласник РС, број 46/2015

 

Члан 12.*

Српски стандарди се доносе, повлаче и објављују у складу са овим законом 
и правилима Института која су усклађена са правилима међународних и европских 
организација за стандардизацију и Кодексом добре праксе за израду, доношење и 
примену стандарда из Споразума о техничким препрекама трговини Светске 
трговинске организације.*

Српски стандарди доносе се на основу плана доношења српских стандарда 
који се утврђује најмање једанпут годишње и који је јавно доступан на интернет 
страници Института.*

План доношења српских стандарда садржи информацију о стандардима и 
сродним документима које Институт намерава да донесе или мења, које је донео или 
изменио на основу претходног плана доношења српских стандарда и на којима 
тренутно ради, а који нису настали идентичним или еквивалентним преузимањем 
међународних или европских стандарда.*

План доношења српских стандарда садржи и информацију о броју 
међународних и европских стандарда за које се на основу доступних података 
међународних и европских организација за стандардизацију очекује да ће их 
Институт преузети у систем националне стандардизације.*

Садржина плана из става 2. овог члана, ближе се уређује одлуком о 
оснивању.*

Као основа за доношење српских стандарда користе се по правилу 
међународни, односно европски стандарди и сродни документи. У случају да у 
одређеној области не постоји међународни односно европски стандард и сродни 
документ или је важећи међународни односно европски стандард неодговарајући, као 
основа се могу користити национални стандарди и сродни документи других држава 
или се могу доносити изворни српски стандарди и сродни документи.*

Обавештење о покретању поступка за доношење српског стандарда, а када је 
то неопходно и за доношење сродног документа, као и обавештење о стављању нацрта 
српског стандарда или сродног документа на јавну расправу, Институт објављује у 
свом гласилу и на својој интернет страни и обезбеђује свим заинтересованим 
странама приступ тим нацртима српских стандарда и сродних докумената.*

Институт омогућава учешће свим заинтересованим странама у поступку 
доношења српских стандарда и сродних докумената, као и приступ донетим српским 
стандардима и сродним документима.*

Начин учешћа свих заинтересованих страна у поступку доношења српских 
стандарда и сродних докумената и приступ донетим српским стандардима и сродним 
документима, као и подстицаји и олакшице за мала и средња привредна друштва и 
предузетнике, удружења потрошача и невладине организације, ближе се уређује 
општим актом Института.*

Институт размењује најбоље праксе са циљем подстицања учешћа малих и 
средњих привредних друштава у активностима стандардизације.*

*Службени гласник РС, број 46/2015

 


Члан 13.*

Акт којим се проглашава да је српски стандард или сродни документ донет, 
као и акт о повлачењу српског стандарда или сродног документа доноси директор 
Института.*

Акт из става 1. овог члана, као и информација о доношењу и повлачењу 
српских стандарда и сродних докумената са датумом доношења и бројем акта из 
става 1. овог члана, објављује се у гласилу Института и на интернет страници 
Института.*

*Службени гласник РС, број 46/2015

 

Члан 14.

Српски стандард, односно сродни документ, означава се ознаком која почиње скраћеницом SRPS, у складу са правилима Института.

Није дозвољена употреба скраћенице SRPS за означавање других докумената.

 

Члан 15. 


Српски стандарди доносе се и објављују на српском језику и писму, у складу са законом којим се уређује службена употреба језика и писма.

Изузетно, када је основа за доношење српског стандарда, стандард, односно сродни документ из члана 12. 
став 6.* овог закона, српски стандард може бити објављен и на једном од званичних језика европских организација за стандардизацију.


Одредбе ст. 1. и 2. овог члана, сходно се примењују и на сродне 
документе.*

*Службени гласник РС, број 46/2015

 

Члан 16. 


Српски стандарди и сродни документи објављују се као посебна издања Института у штампаном, односно електронском облику.


Ауторско право на српском стандарду и сродном документу припада Институту, у складу са законом којим се уређују ауторска и сродна права.

Умножавање, у целини или делимично, као и дистрибуција српских стандарда и сродних докумената, дозвољени су само уз сагласност Института.

 

IV. ПРИМЕНА СРПСКИХ СТАНДАРДА

 

Члан 17. 


Примена српских стандарда и сродних докумената је добровољна.


Технички или други пропис се може позивати само на oбјављене српске 
стандарде.*

Изузетно од става 2. овог члана, уколико нема објављеног српског 
стандарда у одговарајућој области, у техничком или другом пропису Републике 
Србијe може се вршити позивање на међународни, европски или национални стандард 
других држава.*

*Службени гласник РС, број 46/2015

 

 Члан 18.

Усаглашеност производа, процеса и услуга са српским стандардом из члана 17. став 1. овог закона може се потврдити декларацијом о усаглашености коју издаје произвођач или давалац услуге.

Давалац декларације о усаглашености потврђује да је испунио све захтеве из стандарда.

Декларацијом о усаглашености из става 2. овог члана, сматра се и стављање ознаке стандарда на производ, његову амбалажу или пратећу документацију.

 

Члан 19.

Институт одобрава употребу националног знака усаглашености, у складу са правилима Института.

Тело за оцењивање усаглашености које обавља сертификацију може, у складу са својим правилима, одобрити употребу свог знака усаглашености којим се потврђује да су производи, процеси и услуге усаглашени са српским стандардима.

 

V. НАДЗОР

 

Члан 20.

Надзор над радом Института у обављању послова стандардизације из члана 7. овог закона, врши министарство надлежно за послове стандардизације.

 

VI. ПРЕЛАЗНЕ И ЗАВРШНЕ ОДРЕДБЕ

 

Члан 21. 


Даном ступања на снагу овог закона Институт за стандардизацију Србије, основан Одлуком о оснивању Института за стандардизацију Србије („Службени гласник РС”, број 16/07), наставља са радом.

Одлука о оснивању Института за стандардизацију Србије из става 1. овог члана, ускладиће се са одредбама овог закона у року од шест месеци од дана ступања на снагу овог закона.

 

Члан 22. 


Постојећи српско-црногорски стандарди и сродни документи чија ознака почиње акронимом 
SCS, а који су донети до дана ступања на снагу овог закона, постају српски стандарди и сродни документи.


Ознаке постојећих стандарда и сродних докумената, означених скраћеницом 
JUS и акронимом SCS, замењују се ознаком која почиње скраћеницом SRPS, најкасније доношењем њихових измена и допуна.


 

Члан 23.

Српски стандарди чија је примена обавезна, осим стандарда из члана 17. став 2. овог закона, постају добровољни 30. јуна 2009. године.

Одредбе правилника, односно решења о југословенским стандардима, који су донети до дана ступања на снагу Закона о стандардизацији („Службени лист СРЈ”, бр. 30/96, 59/98, 70/01 и 8/03), које прописују обавезност југословенских стандарда, у целини или делимично, престају да важе 30. јуна 2009. године.

 

Члан 24.

До доношења подзаконског прописа из члана 7. став 4. овог закона примењује се Уредба о начину информисања и обавештавања о техничким прописима, стандардима и оцењивању усаглашености („Службени гласник РС”, број 126/07).


Влада ће пропис из члана 7. став 4. овог закона донети у року од шест месеци од дана ступања на снагу овог закона.

 

Члан 25.

Даном ступања на снагу овог закона престаје да важи Закон о стандардизацији („Службени лист СЦГ”, број 44/05).

 

Члан 26.

Овај закон ступа на снагу осмог дана од дана објављивања у „Службеном гласнику Републике Србије”.

 

 

ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" ЗАКОНА

 

Закон о изменама и допунама Закона о стандардизацији: "Службени гласник РС", 
број 46/2015-4

 

Члан 12.

Одлука о оснивању Института за стандардизацију Србије, ускладиће се са 
одредбама овог закона у року од шест месеци од дана његовог ступања на снагу.

 

Члан 13.

Овај закон ступа на снагу осмог дана од дана објављивања у „Службеном 
гласнику Републике Србије”.