На основу члана 14. став 1. Закона о туризму („Службени гласник РС”, бр. 36/09, 88/10 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 , 65/08 и 16/11)
Влада доноси
ОДЛУКУ
о проглашењу туристичког просторa „Палић” 

	
"Службени гласник РС“, број 37 од 22. априла 
				2012.


1. Проглашава се туристички простор „Палић”.
2. Опис туристичког простора: туристички простор Палић налази се на северу Србије, јужно од насеља Палић. Удаљен је 7 km од Суботице у правцу југоистока. Туристички простор Палић припада административном подручју града Суботице. 
	
3. Површина подручја туристичког простора Палић, које укључује и водену површину језера, укупне је површине 1.567,31 hа.
4. Границе туристичког подручја „Палић” су дате у смеру супротном од смера кретања казаљке на сату, а преломи су обележени тачкама по редоследу: тачка А се налази на североисточној тачки регулационе линије раскрснице Хоргошког пута и Цреске улице. Граница се продужава у смеру југа, пролази западном ивицом катастарске парцеле бр. 14702/8, затим катастарске парцеле бр. 14696 КО Нови Град, све до тачке 90. Граница се даље наставља према југу западном ивицом катастарских парцела бр.14340, 14304, 14037, 13983 КО Нови Град до тачке 89. Од тачке 89 граница се наставља према југу западном ивицом катастарске парцеле бр. 13724 КО Нови Град до тачке 88. Од тачке 88 граница се наставља према западу северном ивицом атарског пута катастарска парцела бр. 14796, затим катастарскa парцелa бр. 14795 све до тачке 87. Од тачке 87 граница се ломи према југу и протеже се западном ивицом катастарске парцеле бр.13597 КО Нови Град до тачке 86 на граници са КО Палић. Од тачке 86 граница се наставља према југу насипом између II и III сектора језера Палић, до јужне обале односно до тачке Е на граници КО Палић и КО Доњи Град. Од тачке Е граница се наставља према југозападу све до тачке Д у КО Доњи Град, која је граница и грађевинског подручја. Од тачке Е граница се наставља према истоку до тачке 35. Од тачке Д граница је идентична са границом грађевинског подручја све до тачке Б. Од тачке 35 граница иде паралелно са регулацијом магистралног пута М-24 на удаљености од 80 m до тачке 36 која је на југоисточној међи катастарске парцеле бр. 13179/1 КО Доњи град. Удаљеност између тачака је приближно 2.897m. Од тачке 36 граница се ломи ка североистоку прати југоисточну међу катастарских парцела бр. 13179/1 и 13180/1, затим пресеца магистрални пут и наставља праволинијски до тачке Ц, на граници са КО Палић. Од тачке Ц граница се наставља у смеру североистока, даље прати југоисточну међу катастарске парцеле бр. 2187/2 до тачке 37 која је на регулацији аутопута Е-75 (пресек следећих катастарских парцела бр. 2187/2, 2187/5, 2188/1 и 2188/2 КО Палић). Од тачке 37 граница иде регулацијом аутопута Е-75 до пресека са источном регулацијом пута (катастарска парцела бр. 2135/1), даље источном регулацијом поменутог пута (катастарска парцела бр. 2135/1) до тромеђе са катастарским парцелама бр. 2048/1 и 2049/1, одакле се ломи ка североистоку и наставља праволинијски до тачке 38 која је на тромеђи. У тачки 38 граница прати источну међу катастарске парцеле бр. 8788, затим бр. 6283/1, а потом у појасу ширине 100 m иде паралелно са Кањишким путем до пресека са јужном међом катастарске парцеле бр. 6186 где је тачка 39. Од тачке 39 граница иде јужном међом катастарске парцеле бр. 6186 на чијем се налази тачка 40. Од тачке 40 граница прати источну међу катастарских парцела бр. 6186, 6178, 6176, 6174, 6172, 6170, 6148, 6146 и на крају катастарске парцеле бр. 6144 се налази тачка 41. Од тачке 41 граница иде ка северу до катастарске парцеле бр. 6149 те њеном западном међом до регулационе линије Барске улице катастарском парцелом бр. 6108 где се ломи и према североистоку регулацијом улице иде до тромеђе катастарских парцела бр. 6151/2, 6151/3 и 6108 где се налази тачка 42. Од тачке 42 граница иде према истоку пратећи северно регулацију канала, пресеца летњи пут катастарска парцела бр. 6295 и јужном међом катастарских парцела бр. 6509/1 и 6107/2 где се налази тачка 43. Од тачке 43 граница иде јужном међом катастарских парцела бр. 6107, 6104, 6101/2, 6101/1, 6100, 6096/2, 6096/1, 6093, 6091, 6090, 6089, 6088, где се налази тачка 44. Од тачке 44 граница се ломи и прати јужну међу катастарске парцеле бр. 6513/29, наставља до југозападне ивице катастарске парцеле бр. 6565/1 у којој се ломи ка североистоку до тромеђе катастарских парцела бр. 6551/1, 6551/2 и 6561/2, одавде се ломи ка северозападу пратећи западну међу катастарских парцела бр. 6561/2 и 6561/1, пресеца Хоргошки пут до тачке Б која је на тромеђи катастарских парцела бр.10972/3 (пут), 5502/2 и 5504/2 КО Палић. Од тачке Б граница се наставља северном ивицом регулационе линије Хоргошког пута према западу, све до почетне тачке А.
Графички приказ граница Туристичког простора „Палић” дат је у Прилогу 1. који је одштампан уз ову одлуку и чини њен саставни део.
5. Основни циљ проглашења туристичког простора „Палић” је организација, уређење, опремање, заштита туристичког простора и управљање њиме у циљу повећања могућности пласмана на тржишту, бољег коришћења расположивог туристичког потенцијала у складу са принципима одрживог развоја и постизања социо-економских циљева простора и шире регије, као и земље у целини. Интегралним развојем туризма у оквиру туристичког простора „Палић” треба да се максимизирају позитивни и минимизирају негативни социјални, економски и просторни ефекти туризма.
6. Кључне туристичке атракције туристичког простора „Палић” су природне и створене. Природне атракције чине: језеро Палић, Омладинско језеро, Парк природе Палић и Барокни парк. Створене атракције чине: водоторањ, велика тераса, музички павиљон, летња позорница, женско купалиште, мушко купалиште, вила Лујза, Совин град – Багољвар летњиковац, трамвајска станица и велики парк. 
	
7. Земљиште на којем се налази Туристички простор „Палић” је у државној и приватној својини.
Подаци о власништву и попис катастарских парцела дати су у Прилогу 2. који је одштампан уз ову одлуку и чини њен саставни део.
8. Обавезе у погледу развоја туризма и других облика коришћења простора су:
– туристички простор „Палић” се организује у пет тематских, односно искуствених зона које су повезане атрактивно опремљеним шеталиштем уз језеро, а свака од зона има засебан приступ, улаз и паркинг. Зоне су диференциране према доминацији производа, односно понуди активности, 
	
– називи зона и предложене инвестиције у туристичку и пратећу инфраструктуру су:
1) Зона „MICE / голф / водени спортови”;
2) Зона „Парк 1840”;
3) Зона „Породице / spа / wellness”;
4) Зона „Спорт и лидо”;
5) Рурална зона.
Поред ових зона ту је и Викенд насеље, зона непланиране градње, где је потребно извршити регулацију кроз детаљни план комуналних прикључака и додатне урбанизације.
Неопходни инфраструктурни пројекти који подржавају претходно изнет концепт развоја и употребе Туристичког простора „Палић” су: 
	
– припрема земљишта;
– изградња саобраћајница; 
– развој електро и гасне комуникационе мреже; 
– водоводна и канализациона инфраструктура. 
Други облици коришћења простора могу бити засновани на туристичким активностима које су комплементарне са принципима заштите животне средине, очувања предела и одрживог развоја туристичке дестинације „Палић”.
9. Туристичким простором „Палић” управљаће Друштво са ограниченом одговорношћу „Парк Палић” са седиштем у Палићу, улица Кањишки пут 17а.
10. Даном ступања на снагу ове одлуке престаје да важи Одлука о проглашењу дела насељеног места Палић и дела језера Палић са приобаљем за простор од значаја за развој туризма („Службени гласник РС” , број 104/06).
11. Ова одлука ступа на снагу осмог дана од дана објављивања у „Службеном гласнику Републике Србије”.
05 број 332-2702/2012
У Београду, 12. априла 2012. године
Влада
Председник,
др Мирко Цветковић, с.р.