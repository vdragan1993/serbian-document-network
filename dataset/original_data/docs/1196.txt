На основу члана 15. став 4. Закона о заштити државне 
границе ("Службени гласник РС", број 97/08) и члана 42. став 1. Закона о Влади 
("Службени гласник РС", бр. 55/05, 71/05 - исправка, 101/07 и 65/08),
Влада доноси
 
УРЕДБУ
о условима и поступку за 
доношење решења о одређивању привременог граничног прелаза
"Службени 
гласник РС", број 111 од 29. децембра 2009.
 
Члан 1.
Овом уредбом прописују се услови и поступак за доношење 
решења о одређивању привременог граничног прелаза.
Члан 2.
Захтев за одређивање привременог граничног прелаза могу 
поднети органи државне управе који врше послове граничне контроле и обезбеђења 
државне границе, у складу са надлежностима утврђеним законом, орган локалне 
самоуправе, као и правна и физичка лица која за то имају оправдан интерес.
Члан 3.
Захтев за одређивање привременог граничног прелаза 
подноси се министарству надлежном за унутрашње послове (у даљем тексту: 
Министарство) најкасније 60 дана пре рока предвиђеног за почетак рада 
привременог граничног прелаза, осим ако се привремени гранични прелаз одређује 
ради преусмеравања саобраћаја који се одвија преко државне границе. 
Захтев из става 1. овог члана садржи: 
1) податке о подносиоцу захтева;
2) податке о врсти активности због које се подноси захтев 
за одређивање привременог граничног прелаза;
3) место одређивања привременог граничног прелаза са 
тачно наведеним местом прелажења државне границе (гранични камен или други опште 
познат географско-топографски појам) и предлог назива привременог граничног 
прелаза;
4) време одржавања активности због које се подноси захтев 
за одређивање привременог граничног прелаза;
5) начин прелажења државне границе за време рада 
привременог граничног прелаза, односно на основу које исправе и којим средством 
се прелази државна граница;
6) потребне услове за смештај и рад свих служби које се 
налазе на привременом граничном прелазу;
7) место и време подношења захтева; 
8) потпис подносиоца захтева;
9) печат подносиоца захтева. 
Изузетно од става 2. овог члана захтев физичког лица не 
садржи тач. 6) и 9).
Члан 4.
По пријему захтева Министарство цени испуњеност услова за 
доношење решења о одређивању привременог граничног прелаза.
Ради одлучивања о оправданости одређивања привременог 
граничног прелаза, Министарство може прибавити мишљења других органа државне 
управе који врше послове граничне контроле и обезбеђења државне границе, у 
складу са надлежностима утврђеним законом. 
По прибављању сагласности из члана 15. став 1. Закона, 
министар надлежан за унутрашње послове доноси решење о одређивању привременог 
граничног прелаза, које се без одлагања доставља граничној полицији и другим 
органима државне управе који врше послове граничне контроле и обезбеђења државне 
границе у складу са надлежностима утврђеним законом.
Члан 5.
Решење о одређивању привременог граничног прелаза садржи 
следеће податке:
1) назив привременог граничног прелаза; 
2) место привременог граничног прелаза; 
3) радно време привременог граничног прелаза;
4) подручје привременог граничног прелаза;
5) временски период за који је одређен привремени 
гранични прелаз;
6) начин и друге услове преласка државне границе на 
привременом граничном прелазу;
7) граничну полицију и друге органе државне управе који 
врше послове граничне контроле и обезбеђења државне границе у складу са 
надлежностима утврђеним законом;
8) потребне услове за смештај и рад свих служби које се 
налазе на привременом граничном прелазу.
Члан 6.
Ова уредба ступа на снагу наредног дана од дана 
објављивања у "Службеном гласнику Републике Србије".
05 број 110-8710/2009
У Београду, 29. децембра 2009. године
Влада 
Први потпредседник Владе - 
заменик председника Владе,
Ивица Дачић, с.р.