Ha основу члана 1. став 6. Закона о утврђивању максималне зараде у јавном сектору („Службени гласник PC”, број 93/12) и члана 42. став 1. Закона о Влади („Службени гласник PC”, бр. 55/05, 71/05 – исправка, 101/07, 65/08, 16/11, 68/12 – УС и 72/12), 
	
Влада доноси
 
 
УРЕДБУ
о критеријумима и мерилима за утврђивање конкурентности у јавном сектору
"Службени гласник РС", број 103 од 30. октобра 
				2012.
 
 
Члан 1.
Овом уредбом уређују се критеријуми и мерила на основу којих се одређује да ли јавно предузеће чији је оснивач Република Србија, аутономна покрајина или јединица локалне самоуправе, правно лице над којим Република Србија, аутономна покрајина односно јединица локалне самоуправе има директну или индиректну контролу од 50% капитала или више од 50% гласова у управном одбору, као и у другим правним лицима у којима јавна средства чине више од 50% укупних прихода (у даљем тексту: правно лице) има положај учесника на тржишту који има конкуренцију у смислу одредаба Закона о утврђивању максималне зараде у јавном сектору („Службени гласник PC”, број 93/12).
Члан 2.
Критеријуми и мерила на основу којих се одређује да ли правно лице има статус учесника на тржишту који има конкуренцију су следећи:
1) да се правно лице у оквиру свог редовног пословања претежно бави продајом роба или пружањем услуга без постојања утврђених посебних и искључивих права на обављање таквих делатности;
2) да правно лице послује на тржишту на коме исту (или заменљиву) врсту делатности обављају или могу обављати и други учесници регистровани у складу са важећим прописима за обављање такве делатности, с тим да ти учесници на тржишту могу слободно пружати те исте или заменљиве услуге (у погледу њиховог својства, уобичајене намене и цене) на истом географском подручју по једнаким условима;
3) да правно лице приликом продаје роба или пружања услуга подлеже режиму правила строго дефинисаних од стране овлашћеног регулаторног тела;
4) да се правно лице бави продајом роба или пружањем услуга које имају за циљ бољи квалитет и већу понуду роба и услуга;
5) да правно лице има значајну конкуренцију на тржишту, односно које нема значајно бољи положај у односу на конкуренте узимајући у обзир величину тржишног удела, економску и финансијску снагу, приступ тржиштима снабдевања и дистрибуције;
6) да је тржишни удео правног лица мањи од 40% на релевантном тржишту;
7) да је учешће прихода који се остварују на тржишту услуга за које имају посебно право мањи од 40% укупних прихода;
8) да правно лице нема економску моћ којом може да спречи одржавање стварне конкуренције на тржишту, тако што се понаша у значајној мери независно од својих конкурената, купаца и потрошача.
Члан 3.
Сматра се да правно лице има положај учесника на тржишту који има конкуренцију у смислу одредаба Закона о утврђивању максималне зараде у јавном сектору („Службени гласник PC”, број 93/12) уколико испуњава најмање шест критеријума, односно мерила из члана 2. ове уредбе.
Члан 4.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-7285/2012
У Београду, 25. октобра 2012. године
Влада
Председник,
Ивица Дачић, 
	с.р.