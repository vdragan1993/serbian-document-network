Редакцијски пречишћен текст
 
 
На основу члана 61. став 1. Закона о јавним путевима („Службени гласник РС”, бр. 101/05, 123/07, 101/11, 93/12 и 104/13),
Министар грађевинарства, саобраћаја и инфраструктуре доноси
 
ПРАВИЛНИК 
о ургентном одржавању државног пута 

"Службени гласник", бр. 74 од 
				18. јула 2014, 87 од 22. августа 2014.
 
I. Уводне одредбе
Члан 1.
Овим правилником ближе се уређују врсте радова, технички услови и начин извођења радова на ургентном одржавању државног пута, путног објекта, саобраћајне сигнализације и опреме државног пута.
Члан 2.
Радови на ургентном одржавању државних путева, у смислу овог правилника, обухватају активности и мере на мрежи или појединим деоницама државних путева, у циљу отклањања недостатака узрокованих елементарним непогодама и ванредним околностима, а које је неопходно спровести да би се обезбедило несметано одвијање саобраћаја, или одвијање саобраћаја у отежаним условима, када је онемогућена проходност државног пута и угрожена безбедност учесника у саобраћају.
II. Врсте радова на ургентном одржавању државних путева
Члан 3.
Радови на отклањању недостатака и враћању мреже државних путева у првобитно стање, у условима елементарних непогода и ванредних околности, изводе се:
1) у време трајања елементарних непогода и ванредних околности; 
2) после престанка елементарних непогода и ванредних околности.
Члан 4.
Радови који се изводе у време трајања елементарних непогода и ванредних околности су:
1) постављање привремене саобраћајне сигнализације;
2) уклањање материјала који је нанет на пут (материјал из осулина и клизишта, расути материјал из транспортних средстава, хемијски и други опасни материјали, наноси снега и леда, хаварије, и сл.);
3) оспособљавање система за одводњавање пута; 
4) израда и постављање привремених ослонаца путних објеката када је угрожена носивост темеља или стубова објекта;
5) израда и постављање привремених мостова или понтона;
6) постављање привремених ограда на путним објектима;
7) делимична или потпуна обнова коловозне конструкције;
8) израда привремених комуникација (девијација, обилазница) за успостављање саобраћаја када је саобраћај у прекиду, а није могуће изводити радове на основној траси пута;
9) израда привремених насипа за усмеравање воде;
10) израда привремених потпорних зидова у циљу спречавања или успоравања клизишта;
11) уклањање ограда и других препрека у земљишном појасу;
12) постављање ограда и других препрека на путу;
13) други радови којима се отклањају недостаци узроковани елементарним непогодама и ванредним околностима.
Члан 5.
Радови који се изводе после престанка елементарних непогода и ванредних околности су:
1) обављање ванредног прегледа државних путева, путних објеката, саобраћајне сигнализације и опреме пута; 
2) вршење предистражних и истражних радова;
3) извођење радова којима се обезбеђује несметан и безбедан саобраћај и чува употребна вредност државног пута.
Радови из ставa 1. тач. 1) и 2) овог члана основа су за 
				израду техничке документације према којој се државни пут доводи 
				у првобитно стање.*
 
*Службени 
				гласник РС, број 87/2014
 
III. Технички услови и начин извођења радова 
Члан 6.
Технички услови на ургентном одржавању државних путева у време трајања елементарних непогода и ванредних околности и непосредно по њиховом престанку, су:
1) предузимање мера предвиђених прописима којима се уређује заштита од елементарних непогода и поступање у ванредним ситуацијама;
2) стање одвијања саобраћаја и стање мреже државних путева;
3) техничко регулисање саобраћаја;
4) опис позиција изведених радова са технологијом извођења радова у време трајања елементарних непогода и ванредних околности;
5) предмер и предрачун изведених радова у време трајања елементарних непогода и ванредних околности;
6) списак употребљених материјала са назнаком произвођача или местом порекла или сличном идентификацијом;
7) скице и цртежи израђени у току извођења радова;
8) оцена да ли се изведени радови или део изведених радова у време трајања елементарних непогода и ванредних околности, са одговарајућим доказима, могу прихватити као саставни део радова који ће се изводити по престанку елементарних непогода и ванредних околности; 
9) ситуациони планови и други цртежи радова изведених у време трајања елементарних непогода и ванредних околности;
10) фото документација која приказује стање пута после радова изведених у време трајања елементарних непогода и ванредних околности.
Члан 7.
У случају непосредне опасности по живот и здравље учесника у саобраћају, затвара се деоница државног пута на којој је онемогућена проходност и безбедно одвијање саобраћаја, у складу са прописима којима се уређују јавни путеви и безбедност саобраћаја на путевима.
Члан 8.
На затвореној деоници државног пута из члана 7. овог правилника, без одлагања се изводе радови на отклањању последица проузрокованих елементарним непогодама и ванредним околностима. 
При извођењу радова из става 1. овог члана, доводе се у првобитно стање они елементи државног пута којима се обезбеђује проходност државног пута и безбедно одвијање саобраћаја.
Начин извођења радова на ургентном одржавању прописан је техничким прописима и стандардима којима се уређују грађевински радови.
IV. Завршна одредба 
Члан 9.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-00068/2014-01
У Београду, 18. јула 2014. године
Министар,
проф. др Зорана Михајловић, с.р.