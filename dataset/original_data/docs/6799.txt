На основу члана 41. Закона о ефикасном коришћењу енергије („Службени гласник РС”, број 25/13), члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС), 
Mинистар енергетикe, развојa и заштитe животне средине доноси
 
ПРАВИЛНИК 
о означавању енергетске ефикасности машина за прање судова у домаћинству
"Службени гласник РС", број 24 од 28. фебруара 
				2014.
 
Предмет и подручје примене
Члан 1.
Овим правилником прописују се захтеви у погледу означавања енергетске ефикасности машина за прање судова у домаћинству које се напајају из електричне мреже, машина за прање судова у домаћинству с мрежним напајањем које се могу напајати и батеријски, и уградних машина за прање судова у домаћинству, као и други подаци о тим производима.
Значење израза
Члан 2.
Поједини изрази употребљени у овом правилнику имају следеће значење:
1) „машина за прање судова у домаћинству” је машина која пере, испира и суши судове, стаклене судове, прибор за јело и други кухињски прибор користећи хемијска и механичка средства, топлотну и електричну енергију, намењена за коришћење у домаћинству;
2) „уградна машина за прање судова у домаћинству” је машина за прање судова која је предвиђена за постављање у уградно место, као што је нпр. припремљен отвор у зиду, при чему се користе делови намештаја;
3) „комплет судова” је дефинисан комплет порцеланских и стаклених судова, као и прибора за јело, које користи једна особа;
4) „номинални капацитет” је највећи број комплета судова заједно са судовима за сервирање, који се према наводима испоручиоца могу опрати у машини за прање судова са одабраним програмом, ако је машина напуњена у складу са упутством испоручиоца; 
5) „програм” је низ унапред дефинисаних операција које су према наводима испоручиоца одговарајуће за дефинисан степен запрљаности судова и/или начин пуњења машине, а заједно чине комплетан циклус;
6) „време трајања програма” је време које прође од почетка до краја програма, не рачунајући време одгађања почетка програма, које подеси потрошач;
7) „циклус” је цео процес прања, испирања и сушења, како је то дефинисано за одабрани програм;
8) „искључено стање” је стање у коме је машина за прање судова у домаћинству искључена помоћу управљачког уређаја или прекидача, којима потрошач рукује током уобичајеног коришћења како би постигао најмању потрошњу електричне енергије изражене у W, које може да траје неограничено дуго док је машина за прање судова прикључена на електричну мрежу и користи се у складу са упутством испоручиоца; у случајевима када нема управљачког уређаја или прекидача, ,,искључено стање” се постиже када се машина за прање судова сама врати у стање устаљене потрошње електричне енергије изражене у W;
9) ,,стање мировања” је стање најниже потрошње електричне енергије изражене у W које може да траје неограничено дуго након завршетка програма и вађења судова из машине, без икаквог даљег посредовања потрошача;
10) „истоветна машина за прање судова у домаћинству” је модел машине за прање судова у домаћинству стављен на тржиште са истим номиналним капацитетом, истих техничких карактеристика и ефикасности, исте потрошње енергије и воде и истог нивоа буке као и неки други модел машине за прање судова стављен на тржиште под другом тржишном ознаком од стране истог испоручиоца;
11) „потрошач” је правно лице, предузетник или физичко лице које купује или се очекује да купи машину за прање судова;
12) „продајно место” је место на коме су машине за прање судова изложене или на коме се нуде на продају, продају на рате или у закуп.
Други изрази који су употребљени у овом правилнику а нису дефинисани у ставу 1. овог члана, имају значење дефинисано прописом којим се уређују врсте производа који утичу на потрошњу енергије за које је неопходно означавање потрошње енергије и других ресурса.
Подаци и документација везани за предметни производ  које обезбеђује испоручилац 
Члан 3.
Испоручилац обезбеђује:
1) да свака машина за прање судова у домаћинству има штампану ознаку, чији су изглед и садржај података утврђени у члану 5. овог правилника;
2) доступност листе са подацима како је утврђено у члану 6. овог правилника;
3) да техничка документација како је наведено у члану 7. овог правилника буде доступна на захтев надлежним органима Републике Србије;
4) да свако оглашавањe продаје или изнајмљивања одређеног модела машине за прање судова у домаћинству садржи и класу енергетске ефикасности, ако се приликом оглашавања наводе подаци који се односе на потрошњу електричне енергије или на цену;
5) да сви технички промотивни материјали који се односе на одређени модел машине за прање судова у домаћинству и описују његове специфичне техничке карактеристике, садрже и класу енергетске ефикасности тог модела.
Подаци везани за предметни производ које обезбеђује продавац
Члан 4.
Продавац обезбеђује:
1) да се на свакој машини за прање судова у домаћинству на продајном месту, на предњој или горњој страни, јасно и видљиво постави ознака прописана у члану 5. овог правилника, коју је обезбедио испоручилац у складу са чланом 3. став 1. тачка 1) овог правилника;
2) да се уз машине за прање судова у домаћинству које се продају, изнајмљују или продају на рате, када се од потрошача не може очекивати да види изложен производ, приложе подаци које обезбеђује испоручилац у складу са чланом 8. овог правилника;
3) да свако оглашавање продаје или изнајмљивања одређеног модела машине за прање судова садржи и класу енергетске ефикасности, ако се приликом оглашавања наводе подаци који се односе на потрошњу електричне енергије или на цену;
4) да сви технички промотивни материјали који се односе на одређени модел машине за прање судова у домаћинству и описују његове специфичне техничке карактеристике, садрже и класу енергетске ефикасности тог модела.
Ознака
Члан 5.
На ознаци за машине за прање судова у домаћинству наводе се следећи подаци:
1) назив испоручиоца или робна марка;
2) идентификациона ознака модела испоручиоца, односно код, најчешће словнонумерички, по коме се одређени модел машине за прање судова у домаћинству разликује од других модела исте робне марке или истог назива испоручиоца;
3) класа енергетске ефикасности одређена у складу са Прилогом 2. тачка 1. овог правилника, тако да врх стрелице са означеном класом енергетске ефикасности машине за прање судова буде у истој висини са врхом стрелице одговарајуће класе енергетске ефикасности;
4) годишња потрошња електричне енергије (AEC), изражена у kWh/години, израчуната у складу са Прилогом 3. тачка 1. подтач. 1.2. и 1.3. овог правилника, заокружена на најближи цео број;
5) годишња потрошња воде (AWC), изражена у литрима /години, израчуната у складу са Прилогом 3. тачка 3. овог правилника, заокружена на најближи цео број;
6) класа ефикасности сушења, утврђена у складу са Прилогом 2. тачка 2. овог правилника;
7) номинални капацитет, изражен као број стандардних комплета судова за стандардни циклус прања;
8) ниво буке, изражен у dB(A) re 1pW и заокружен на најближи цео број.
Изглед и дизајн ознаке за машине за прање судова у домаћинству дати су у Прилогу 1. овог правилника.
Подаци из става 1. овог члана означени су на слици број 1 у Прилогу 1. овог правилника римским бројевима од I до VIII. 
Ако је моделу додељена eко-ознака у складу са прописима Европске уније, може се додати и копија те ознаке. 
Листа са подацима
Члан 6.
Листа са подацима налази се у брошури или другом штампаном материјалу који прати машину за прање судова у домаћинству, а подаци у њој наводе се на српском језику следећим редоследом:
1) назив испоручиоца или робна марка;
2) идентификациона ознака модела испоручиоца, односно код, најчешће словнонумерички, по коме се одређени модел машине за прање судова у домаћинству разликује од других модела исте робне марке или истог назива испоручиоца;
3) номинални капацитет, изражен као број стандардних комплета судова за стандардни циклус прања;
4) класа енергетске ефикасности у складу са Прилогом 2. тачка 1. овог правилника;
5) ако је машини за прање судова додељена ЕУ еко-ознака у складу са прописима Европске уније, може се ставити напомена о томе;
6) годишња потрошња електричне енергије (AEC), изражена у kWh/години, израчуната у складу са Прилогом 3. тачка 1. подтач. 1.2. и 1.3. овог правилника и заокружена на најближи цео број, описује се као: „Потрошња електричне енергије `X` kWh/години, на основу 280 стандардних циклуса прања при пуњењу хладном водом и у режиму ниске потрошње енергије. Стварна потрошња електричне енергије зависи од начина како се уређај користи”;
7) потрошња електричне енергије (Et) за стандардни циклус прања;
8) потрошња електричне енергије изражена у W у искљученом стању (Po) и у стању мировања (Pl);
9) годишња потрошња воде (AWC), изражена у литрима/години, израчуната у складу са Прилогом 3. тачка 3. овог правилника и заокружена на најближи цео број, описује се као: „Потрошња воде `X` литара/години, на основу 280 стандардних циклуса прања. Стварна потрошња воде зависи од начина како се уређај користи”;
10) класа ефикасности сушења утврђена у складу са Прилогом 2. тачка 2. овог правилника, наводи се као: „Класа ефикасности сушења `X` на скали од G (најмања ефикасност) до A (највећа ефикасност)”, што се може изразити и на други начин под условом да буде јасно да је распон скале од G (најмања ефикасност) до A (највећа ефикасност);
11) напомена да стандардни програм значи стандардни циклус прања на који се односе подаци на ознаци и у листи са подацима, да је тај програм намењен за прање уобичајено запрљаних судова и да је најефикаснији у погледу потрошње енергије и воде;
12) време трајања програма за стандардни циклус прања судова, изражено у минутима, заокружено на најближи минут;
13) време трајања стања мировања (Tl) ако машина за прање судова има уређај за управљање потрошњом енергије;
14) ниво буке, изражен у dB(A) re 1 pW, заокружен на најближи цео број;
15) ако је машина за прање судова намењена за уградњу, напомена о томе.
Једна листа са подацима може се односити на више модела машина за прање судова у домаћинству истог испоручиоца.
Подаци о машини за прање судова у домаћинству могу се дати у облику копије ознаке која може бити у боји или у црно-белој техници и у том случају наводе се и подаци из става 1. овог члана који нису приказани на ознаци.
Техничка документација
Члан 7.
Техничка документација за машине за прање судова у домаћинству садржи следеће податке:
1) назив и адресу, односно седиште, испоручиоца;
2) опис модела машине за прање судова у домаћинству, довољан за једноставну и поуздану идентификацију;
3) навођење српских стандарда усаглашених са хармонизованим европским стандардима, ако су употребљени;
4) навођење других техничких стандарда и спецификација, ако су употребљени;
5) име и потпис овлашћеног лица испоручиоца;
6) испитне параметре приликом мерења:
(1) потрошњу енергије;
(2) потрошњу воде;
(3) време трајање програма;
(4) ефикасност сушења;
(5) потрошњу електричне енергије у искљученом стању, изражену у W;
(6) потрошњу електричне енергије у стању мировања, изражену у W;
(7) време трајања стања мировања;
(8) ниво буке; 
7) резултате прорачуна урађених у складу са Прилогом 3. овог правилника.
Ако су подаци за одређени модел машине за прање судова у домаћинству добијени прорачуном на основу конструкције и/или екстраполације података о другим истоветним машинама за прање судова, техничка документација укључује детаљне прорачуне и/или екстраполације, као и извештај о испитивањима која је испоручилац извршио ради провере тачности урађених прорачуна. Подаци укључују и списак свих других модела истоветних машина за прање судова у домаћинству код којих су подаци добијени на исти начин.
Подаци који се наводе приликом продаје на даљину
Члан 8.
Приликом продаје на даљину (продаја путем интернета, каталошка продаја и сл.), када се од купца не може очекивати да види изложену машину за прање судова у домаћинству, испоручилац обезбеђује податке који се наводе следећим редоследом: 
1) класа енергетске ефикасности, како је дефинисано у Прилогу 2. тачка 1. овог правилника;
2) номинални капацитет, изражен као број стандардних комплета судова за стандардни циклус прања;
3) годишња потрошња електричне енергије (AEC), изражена у kWh/години, израчуната у складу са Прилогом 3. тачка 1. подтач. 1.2 и 1.3. овог правилника, заокружена на најближи цео број;
4) годишња потрошња воде (AWC), изражена у литрима/години, израчуната у складу са Прилогом 3. тачка 3. овог правилника, заокружена на најближи цео број;
5) класа ефикасности сушења у складу са Прилогом 2. тачка 2. овог правилника;
6) ниво буке, изражен у dB(A) re 1pW и заокружен на најближи цео број;
7) ако је модел намењен за уградњу, напомена о томе.
Ако се наводе и други подаци садржани у листи са подацима, наводе се у складу са чланом 6. овог правилника.
Подаци из овог члана наводе се у тексту са величином и обликом слова оптималним за читање. 
Мерења
Члан 9.
Да би се омогућила оцена тачности података садржаних у чл. 5–7. овог правилника обављају се мерења применом поузданих, тачних и поновљивих поступака мерења, уз поштовање најсавременијих општепризнатих метода мерења, укључујући методе садржане у српским стандардима који су усаглашени са хармонизованим европским стандардима.
Прилози
Члан 10.
Прилози 1–3. одштампани су уз овај правилник и чине његов саставни део.
Методологија одређивања класе енергетске ефикасности
Члан 11.
Методологија одређивања класе енергетске ефикасности машина за прање судова у домаћинству ближе је уређена у прилозима 2. и 3. овог правилника.
Сходна примена
Члан 12.
Одредбе овог правилника сходно се примењују на машине за прање судова које се не продају за коришћење у домаћинству.
Прелазна одредба
Члан 13.
Испоручиоци ће обезбедити захтеве из члана 3. овог правилника у року од три месеца од дана почетка примене овог правилника.
Продавци ће обезбедити захтеве из члана 4. овог правилника у року од три месеца од дана почетка примене овог правилника.
Завршна одредба
Члан 14.
Овај правилник ступа на снагу наредног дана од дана објављивања у „Службеном гласнику Републике Србије”.
Број 110-00-00141/2013-04
У Београду, 21. фебруара 2014. године
Министар,
проф. др Зорана Михајловић, с.р.