ЗАКОН 
о задуживању Републике Србије
код Alpha Bank Srbija а.д., Војвођанске банке а.д. Нови Сад и Piraeus Bank а.д.
Београд 
“Службени гласник РС”, број 72 од 3.
септембра 2009.
 
 
Члан 1.

Република Србија задужиће се, у износу од 90 милиона евра код Alpha Bank Srbija
а.д., Војвођанска банка а.д. Нови Сад и Piraeus Bank а.д. Београд (у даљем
тексту: банке) за финансирање буџетског дефицита и рефинансирање дуга. 
 
Члан 2.

Задуживање из члана 1. овог закона извршиће се закључивањем уговора о
дугорочном кредиту, и то: 
1) између Републике Србије као зајмопримца и Alpha Bank Srbija а.д., као
зајмодавца, у износу од 30 милиона евра; 
2) између Републике Србије, као зајмопримца и Војвођанске банке а.д. Нови Сад,
као зајмодавца, у износу од 20 милиона евра; 
3) између Републике Србије, као зајмопримца и Piraeus Bank а.д. Београд, као
зајмодавца, у износу од 40 милиона евра. 
 
Члан 3.
Уговори из члана 2. овог закона садржаће обавезно следеће елементе: 
1) каматна стопа једнака збиру једномесечне референтне каматне стопе за
задуживање у еврима (ЕУРИБОР) и фиксне каматне марже од 4,75% годишње; 
2) камата из тачке 1. овог члана обрачунава се и плаћа месечно; 
3) трошкови обраде и пуштања кредита у течај у висини од 1% од износа кредита; 
4) период отплате кредита у трајању од 60 месеци, укључујући период мировања
отплате од 12 месеци, рачунајући од дана пуштања прве транше кредита у течај; 
5) право зајмопримца на превремену отплату кредита без плаћања накнаде
зајмодавцу. 
Влада Републике Србије ће у року од 30 дана од дана закључивања доставити
уговоре Народној скупштини Републике Србије ради информисања Народне скупштине
Републике Србије. 
 
Члан 4.
Средства прибављена од банака на основу уговора из члана 2. овог закона
користиће се за финансирање буџетског дефицита и рефинансирање дуга. 
 
Члан 5.
Средства за измиривање обавеза по основу уговора из члана 2. овог закона
обезбеђиваће се у буџету Републике Србије. 
Република Србија обезбеђиваће средства из става 1. овог члана у буџету за
текућу годину за измирење доспелих обавеза, у складу са одредбама уговора. 
 
Члан 6.
Овај закон ступа на снагу осмог дана од дана објављивања у „Службеном гласнику
Републике Србије”.