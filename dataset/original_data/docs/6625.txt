На основу члана 18. став 4. Закона о истраживању несрећа у ваздушном, железничком и водном саобраћају („Службени гласник РС”, број 66/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
УРЕДБУ
о мешовитој цивилно-војној комисији
"Службени гласник РС", број 7 од 29. јануара 
				2016.
 
Члан 1.
Овом уредбом уређују се услови под којима се именује мешовита цивилно-војна комисија (у даљем тексту: комисија), начин њеног рада и начин истраживања удеса и озбиљних незгода у ваздушном саобраћају.
Члан 2.
За сваки удес или озбиљну незгоду образује се посебна комисија за истраживање удеса и озбиљних незгода у ваздушном саобраћају.
У случају добијања информације да се догодио удес или озбиљна незгода ваздухоплова, главни истражитељ или главни истражитељ за ваздушни саобраћај по овлашћењу главног истражитеља, у најкраћем могућем року, предузима потребне радње ради извршења увиђаја на месту удеса или озбиљне незгоде, у сарадњи са организационом јединицом која се бави пословима безбедности летења у министарству надлежном за послове одбране, да би се што пре прикупили и заштитили материјални докази и омогућила поправка оштећене инфраструктуре и успостављање ваздушног саобраћаја.
Главни истражитељ или главни истражитељ за ваздушни саобраћај након извршеног увиђаја доставља захтев министру надлежном за послове одбране (у даљем тексту: министар) који садржи информације из става 2. овог члана, као и потребан број и неопходну стручност и квалификације чланова које је потребно именовати, у зависности од тежине, врсте или обима удеса или озбиљне незгоде.
Половину чланова у комисији именује Центар за истраживање несрећа у саобраћају (у даљем тексту: Центар), а другу половину чланова именује министар у складу са чланом 18. став 2. Закона о истраживању несрећа у ваздушном, железничком и водном саобраћају (у даљем тексту: Закон).
Половину чланова комисије коју именује, министар мора да именује најкасније у року од 48 часова од пријема захтева из става 3. овог члана.
Главни истражитељ доноси решење о образовању комисије које садржи податке о председнику комисије, члановима комисије и остале податке који су од значаја за истраживање удеса или озбиљне незгоде.
Члан 3.
Након доношења решења о формирању комисије, председник комисије, сазива комисију и одређује време и место састанка.
У раду комисије, као чланови које именује Центар, могу да буду и стручна лица изван Центра.
Стручна лица из става 2. овог члана, имају право на накнаду у складу са дужином ангажовања и сложеношћу послова.
Комисија може да ангажује и одговарајуће органе, организације и друга правна лица за стручну помоћ, уз одређену накнаду у складу са дужином ангажовања и сложеношћу послова.
Комисијом председава главни истражитељ или главни истражитељ за ваздушни саобраћај по решењу главног истражитеља.
Председник комисије сазива састанке комисије, у зависности од тока истражног поступка и расположивих чињеница.
На састанку комисија усаглашава текст обавештења о почетку истраге.
Комисија доноси све одлуке већином гласова.
Члан 4.
Свака истрага завршава се извештајем о истрази, у складу са Законом.
Комисија сачињава извештај на основу утврђених чињеница у поступку утврђивања околности под којима се десио удес или озбиљна незгода ваздухоплова.
Извештај о истрази доставља се надлежним органима из члана 27. став 8. Закона и министарству надлежном за послове одбране.
Центар и министарство надлежно за послове одбране на основу извештаја о истрази доносе безбедносне препоруке и предузимају и друге поступке из своје надлежности, ради унапређења безбедности ваздушног саобраћаја.
Члан 5.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-802/2016
У Београду, 28. јануара 2016. године
Влада
Председник,
Александар Вучић, с.р.