Редакцијски пречишћен текст
 
 
На основу члана 56. став 4. Закона о дивљачи и ловству („Службени гласник РС”, брoj 18/10), 
	
Министар пољопривреде, трговине, шумарства и водопривреде доноси
 
ПРАВИЛНИК 
	
о ловочуварској служби

"Службени гласник РС", бр. 84 од 11. 
	новембра 2011, 56 од 26. јуна 2015.
 
1. Уводна одредба
Члан 1.
Овим правилником уређује се начин организовања ловочуварске службе, изглед службене униформе ловочувара, изглед и садржина легитимације и ознаке ловочувара, врсте и правила употребе службеног оружја ловочувара, начин задуживања и раздуживања службеног оружја, врсте друге опреме ловочувара, садржина и изглед обрасца записника о извршеној или покушаној незаконитој радњи и потврде о привременом одузимању ствари.
2. Начин организовања ловочуварске службе
Члан 2.
Корисник ловишта има ловочуварску службу коју чине ловочувари који су стекли одговарајућу лиценцу у складу са законом којим се уређује ловство. 
	
Корисник ловишта организује ловочуварску службу за обављање послова заштите и уређивања ловишта, као и гајења и заштите дивљачи у ловишту на начин да се послови ловочуварске службе обављају несметано и непрестано на целој површини ловишта.

Члан 3.*

Ловочуварском службом у ловишту, у погледу организовања, 
	координирања и контроле рада, руководи службено лице које корисник ловишта 
	одреди својим општим актом, а које је ималац лиценце за обављање стручних 
	послова газдовања ловиштем и које је запослено код правног лица које је 
	регистровано за обављање стручних послова у ловству.*

У оквиру вршења послова ловочуварске службе ловочувар води дневник 
	ловочувара који садржи нарочито податке о: пословима, задацима и роковима за 
	извршење тих послова и задатака; реализацији добијених послова и задатака од 
	руководиоца; резултатима осматрања дивљачи; информацијама о стању дивљачи и 
	њихових станишта у ловишту; запажањима у току својих активности у ловишту; 
	предузетим радњама у ловишту; као и друге податке од значаја за дивљач и 
	ловиште.*

У случају ванредних ситуација у ловишту (незаконит лов, сумња на 
	заразне болести дивљачи, елементарне непогоде, штете на дивљачи и од дивљачи 
	и др.) ловочувар без одлагања обавештава овлашћено лице које обавља стручне 
	послове газдовања ловиштем, законског заступника правног лица код кога је 
	запослен, а по потреби и друге надлежне органе и о томе сачињава посебан 
	извештај.*

	*Службени гласник РС, број 56/2015
 
Члан 4.
У случају повећаног обима посла у ловишту, као и за превенцију одређених ванредних ситуација у ловишту, корисник ловишта обезбеђује одговарајући број лица која испуњавају услове за обављање послова ловочувара, а до престанка потребе за ангажовањем тих лица.
У случају привремене одсутности ловочувара због коришћења годишњег одмора, слободних дана, боловања и сл. корисник ловишта, у складу са актом којим се ближе уређује газдовање ловиштем, обезбеђује одговарајућу замену.
Члан 5.


Корисник ловишта својим актом одређује број лица запослених на 
	пословима ловочувара у ловишту, у складу са чланом 65. Закона о дивљачи и 
	ловству („Службени гласник РС”, број 18/10).*

Корисник из става 1. овог члана одређује број лица у зависности од 
	услова газдовања ловиштем (врста ловишта по намени, коришћењу простора, 
	надморској висини и конфигурацији терена; структура површина у ловишту; 
	фондови ловостајем заштићених врста дивљачи и планирани одстрел; мере 
	газдовања ловиштем; степен угрожености дивљачи и станишта од незаконитих 
	радњи; врста и начин организовања лова; број ловаца и др.), с тим да 
	максимална површина по ловочувару не може бити већа од 20.000 ha ловне 
	површине.*

Изузетно од става 2. овог члана по основу специфичности услова 
	газдовања ловиштем може се одредити број ловочувара у ловишту тако да 
	максимална површина по ловочувару може да износи и више од 20.000 ha ловне 
	површине.*
Корисник ловишта посебне намене које је ради боље организације газдовања ловиштем подељено на ловне ревире одређене ловном основом, обезбеђује најмање једног ловочувара на једном ловном ревиру.
*Службени гласник РС, број 56/2015
Члан 6.
У случају ванредних ситуација (елементарна непогода, пожар, сумња на заразну болест или појава заразне болести, појава повећаних штета на дивљачи, односно штета од дивљачи у ловишту и сл), као и незаконитог лова, корисници суседних ловишта међусобно организују и координирају рад ловочуварских служби за безбедно и ефикасно предузимање неопходних мера у решавању ванредне ситуације.
3. Изглед службене униформе ловочувара
Члан 7.
Службена униформа ловочувара је радна и свечана, тамнозелене/маслинастозелене боје.
Радну службену униформа ловочувара чини: 
1) капа/качкет;
2) кошуља (једна летња и једна зимска); 
3) панталоне (једне летње и једне зимске);
4) џемпер;
5) рукавице;
6) капут, јакна; 
7) ципеле;
8) чизме. 
Свечану службену униформу ловочувара чини: 
1) шешир;
2) кошуља (једна летња и једна зимска);
3) џемпер;
4) одело (једно летње и једно зимско);
5) капут;
6) ципеле. 
Службену униформу ловочувар носи за време вршења службе и не сме је отуђити.
Радна службена униформа ловочувара набавља се на сваке две године (по један зимски и летњи комплет), осим летње и зимске јакне, односно капута који се набављају сваке пете године.
Свечана службена униформа ловочувара набавља се сваке пете године (по један зимски и летњи комплет).
Ако се службена униформа, односно део службене униформе ловочувара оштети тако да не може више да се користи, правно лице код кога је ловочувар запослен, на захтев ловочувара обезбеђује замену службене униформе, односно дела униформе и пре истека рока из ст. 5. и 6. овог члана.
4. Изглед и садржина легитимације и ознаке ловочувара
Члан 8.
Легитимација ловочувара се издаје према обрасцу који је одштампан уз овај правилник и чини његов саставни део (Образац 1).
Члан 9.
Легитимација ловочувара је правоугаоног облика, у виду картице, димензија 54 х 86,6 mm, израђена од тврдог картона, са доминантним зеленим тоновима. 
	
Члан 10.
Легитимација ловочувара има предњу и задњу страну.
Предња страна легитимације ловочувара садржи:
1) у горњем десном углу место за фотографију димензија 25 х 30 mm, испод које се налази место за печат правног лица код кога је ловочувар запослен;
2) у средишњем горњем делу Мали грб Републике Србије, испод кога се налазе речи: 
	
„Република Србија
ЛЕГИТИМАЦИЈА 
ЛОВОЧУВАРА”;
3) испод речи: „ЛОВОЧУВАРА”, налазе се речи: „Рег. број”, поред којих је означено место за уписивање регистарског броја легитимације, а десно од места за уписивање регистарског броја легитимације налазе се речи: „Број ознаке” поред којих је означено место за уписивање броја ознаке;
4) испод речи: „Рег. број” налазе се речи: „Име и презиме” поред којих је означено место за упис презимена и имена ловочувара;
5) испод речи: „Име и презиме” налази се реч: „ЈМБГ”, поред које је означено место за упис Јединственог матичног броја грађанина. 
	
Полеђина легитимације ловочувара садржи:
1) место означено за упис назива правног лица код кога је ловочувар запослен испод кога се налазе речи: „Назив правног лица код кога је ловочувар запослен”; 
	
2) испод речи: „Назив правног лица код кога је ловочувар запослен” , налази се место означено за упис седишта правног лица код кога је ловочувар запослен, испод кога се налазе речи: „Седиште правног лица код кога је ловочувар запослен”; 
	
3) испод речи: „Седиште правног лица код кога је ловочувар запослен”, налази се место означено за упис назива и седишта ловишта у коме ловочувар врши дужност, испод кога се налазе речи: „Назив и седиште ловишта у коме ловочувар врши дужност”;
4) испод речи: „Назив и седиште ловишта у коме ловочувар врши дужност” налази се текст који гласи: ,,Ловочувар има права, дужности и овлашћења из чл. 57. и 58. Закона о дивљачи и ловству („Службени гласник РС”, број 18/10)”; 
	
5) испод текста из тачке 4) овог става, на левој страни је означено место за упис места и датума издавања ловочуварске легитимације, испод кога се налазе речи: „Место и датум издавања ловочуварске легитимације”;
6) испод текста из тачке 5) овог става, на средини налази се место за печат;
7) испод текста из тачке 5) овог става, на десној страни означено је место за потпис овлашћеног лица правног лица код кога је ловочувар запослен, испод кога се налазе речи: „Потпис овлашћеног лица правног лица код кога је ловочувар запослен”.
Члан 11.
Ознака ловочувара је израђена од метала, овалног је облика димензија 70 x 61 mm, полирана и челично сиве боје (хромирана) са позлаћеним Малим грбом Републике Србије у центру ознаке димензија 25 x 14 mm.
На горњем делу ознаке налази се полирана хромирана, благо лучна трака на којој се налази ћирилички санс-серифни натпис „Република Србија”. Слова су угравирана и испуњена зеленом емајл бојом. 
	
Испод металне траке из става 2. овог члана наслања се ћирилички санс-серифни натпис „ЛОВОЧУВАР” (висине 5 mm), у металном раму (35 x 7mm) и око металних слова испуњен зеленом емајл бојом.
Симетрично лево и десно су позиционирани стилизовани рељефни листови храста зелене боје, које симетрично пресецају траке српске тробојке (црвено, плаво, бела).
На доњем делу ознаке ловочувара налази се лучни полирани, хромирани метални отсечак, са четвороцифреним идентификационим бројем (висине 4 mm), угравираним и испуњеним црном емајл бојом.
У доњем делу ознаке ловочувара, испод нумерације налази се лучна метална полирана трака ширине 9 mm на којој се налази стилизовано роговље европског јелена. 
	
Изглед ознаке ловочувара дат је у Прилогу који је одштампан уз овај правилник и чини његов саставни део.
Ознака ловочувара носи се изнад левог џепа на кошуљи, јакни или капуту.
Члан 12. 
Ловочувар који изгуби легитимацију или ознаку или на други начин остане без легитимације, односно ознаке о томе одмах обавештава непосредног руководиоца. 
	
Нова легитимација, односно ознака ловочувара издаје се после оглашавања у јавним гласилима да изгубљена или на други начин нестала легитимација, односно ознака ловочувара више не важи. 
	
Члан 13.
Ловочувар коме престане служба или који буде постављен на друго радно место враћа легитимацију и ознаку ловочувара у року од три дана од дана престанка службе или дана постављења на друго радно место. 
	
5. Врсте и правила употребе службеног оружја ловочувара
Члан 14.
Правно лице код кога је ловочувар запослен обезбеђује службено оружје и одговарајућу муницију за сваког ловочувара и евидентира службено оружје и муницију у складу са законом којим се уређује ловство и законом којим се уређује оружје и муниција. 
	
Члан 15.
Ловочувар врши дужност наоружан службеним оружјем, у складу са законом којим се уређује ловство и законом којим се уређује оружје и муниција.
Ловочувар користи службено оружје искључиво у ловишту у коме врши дужност, за потребе спровођења мера газдовања ловиштем предвиђених ловном основом, а у складу са законом којим се уређује ловство и законом којим се уређује оружје и муниција.
Члан 16.
Службено оружје у ловишту чува се закључано и на други начин обезбеђено како не би дошло у посед неовлашћених лица, у складу са прописима којима се уређује оружје и муниција.
Правно лице код кога је ловочувар запослен овлашћује лица која имају приступ службеном оружју, у складу са прописима којима се уређује оружје и муниција.
6. Начин задуживања и раздуживања службеним оружјем и другом опремом ловочувара
Члан 17.
Овлашћено лице из члана 16. став 2. овог правилника задужује, односно раздужује ловочувара службеним оружјем и одговарајућом муницијом, уз обавезну претходну контролу исправности службеног оружја. 
	
Оружје се задужује, односно раздужује ненапуњено, очишћено и одвојено од муниције.
Члан 18.
Ради ефикасног обављања послова ловочувара корисник ловишта обезбеђује моторно возило које се користи искључиво у ловишту у коме ловочувар врши дужност, за потребе спровођења мера газдовања ловиштем предвиђених ловном основом.
Моторним возилом управљају само лица која испуњавају услове за управљање моторним возилима у складу са законом којим се уређује безбедност у саобраћају и уз овлашћење надлежног органа корисника ловишта.
Члан 19.
Друга опрема ловочувара је:
1) фотоапарат;
2) двоглед;
3) ловачки нож;
4) друга потребна опрема.
7. Садржина и изглед обрасца записника о извршеној или покушаној незаконитој радњи и потврде о привременом одузимању ствари
Члан 20.
Ловочувар сачињава Записник о извршеној или покушаној незаконитој радњи (у даљем тексту: Записник) и лицу од кога су привремено одузети незаконито уловљена или ухваћена дивљач, трофеји и други делови дивљачи, пси и превозна и друга средства и предмети издаје Потврду о привременом одузимању ствари (у даљем тексту: Потврда), на јединственом обрасцу Записника о извршеној или покушаној незаконитој радњи и Потврде о привременом одузимању ствари који се штампа на нумерисаном трослојном самокопирајућем папиру, формата А 4 (210 х 297 mm), који је одштампан уз овај правилник и чини његов саставни део (Образац 2).
Члан 21.
Записник о извршеној или покушаној незаконитој радњи садржи: назив и седиште корисника ловишта; назив ловишта; назив ревира/дела ловишта; датум и време састављања записника; податке о лицу затеченом у ловишту које је извршило или покушало да изврши незакониту радњу (име и презиме, ЈМБГ, број личне карте, место пребивалишта и адресу); врсту, калибар и серијски број оружја које то лице поседује; предмете, псе и превозно или друго средство коришћено или намењено за вршење незаконите радње; место за опис незаконите радње које је извршило или покушало да изврши лице затечено у ловишту; место за примедбу ловочувара; место за потпис затеченог лица којим потврђује да је преузело примерак записника о извршеној или покушаној незаконитој радњи и место за име, презиме и потпис ловочувара.
Члан 22.
Потврда о привременом одузимању ствари садржи: назив и седиште корисника ловишта; број записника о извршеној или покушаној незаконитој радњи; датум и време састављања потврде; податке о лицу коме се привремено одузимају ствари (име и презиме, ЈМБГ, број личне карте, место пребивалишта и адреса); место за уписивање привремено одузетих ствари; опис одузетих ствари; количину одузетих ствари; место за примедбу ловочувара; место за потпис лица коме се привремено одузимају ствари; место за регистарски број легитимације ловочувара и место за потпис ловочувара.
8. Прелазна и завршна одредба
Члан 23.
Даном почетка примене овог правилника престаје да важи Правилник о обрасцу легитимације и службеном оделу ловочувара („Службени гласник РС”, бр. 13/94 и 11/95).
Члан 24.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. априла 2012. године.
 
Број 110-00-00060/2011-09
У Београду, 23. септембра 2011. године
Министар,

Душан Петровић, с.р.