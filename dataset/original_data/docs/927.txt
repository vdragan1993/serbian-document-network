Редакцијски пречишћен текст
 
На основу члана 23. став 2. Закона о одбрани (“Службени лист СРЈ”, бр. 67/93 и 24/94), 

Савезна влада доноси
 
 
УРЕДБУ



	о обучавању грађана за одбрану земље
„Службени лист СРЈ", бр. 36 од 29. априла 1994, 44 од 3. јуна 1994.
 
 
Члан 1. 
Обучавање грађана за одбрану земље организују и спроводе Савезно министарство за одбрану и његови подручни органи, у сарадњи са органима република чланица надлежним за питања просвете и Генералштабом Војске Југослвије 
 
Члан 2. 
Грађани се обучавају нарочито у познавању: 
1) личног наоружања, основних тактичких радњи и поступака појединаца и групе у оружаној борби, извиђању и обавештавању, стражарској и курирској служби; 
2) основних мирнодопских и ратних опасности које угрожавају здравље и живот људи, животну средину, материјална и културна добра; 
3) поступака, метода и средстава за одбрану, заштиту и указивање самопомоћи и узајамне прве помоћи повређеним и настрадалим лицима у миру и рату; 
4) поступака и задатака при отклањању или ублажавању насталих последица ратних разарања, елементарних непогода и техничко-технолошких удеса; 
5) основних правила међународног хуманитарног права. 
 
Члан 3. 
Планове и програме обучавања грађана за одбрану земље утврђује Савезно министарство за одбрану, у складу са основама планова и програма обучавања за одбрану земље. 
 
Члан 4. 
Обучавање грађана за одбрану земље организује се и спроводи на курсевима, семинарима, вежбама, тактичко-техничким зборовима и кроз друге погодне облике обучавања у учионицама, кабинетима, вежбалиштима, стрелиштима и полигонима за обуку Савезног министарства за одбрану и Војске Југославије. 
 
Члан 5. 
Обучавање ученика средњих школа за одбрану земље организује се и спроводи, по правилу, у завршним разредима (III и IV разред), изван наставног процеса, у нерадне дане или у време семестралних, односно школских распуста, у укупном трајању од 14 радних дана, односно до 84 наставна часа.* 
Обучавање студената за одбрану земље организује се и спроводи, по правилу, у почетним годинама (I и II година) студија, на начин из става 1. овог члана. 
 
*Службени лист СРЈ, број 44/1994
 
Члан 6.
Обучавање грађана за одбрану земље, осим ученика средњих школа, организује се од њихове навршене 15. до 17. године живота и спроводи у узастопном трајању до 14 радних дана, односно до 84 наставна часа. 
Обучавање грађана за одбрану земље који нису распоређени у јединице цивилне заштите, службу осматрања и обавештавања и јединице везе за потребе државних органа организује се и спроводи на начин из става 1. овог члана. 
 
Члан 7. 
Обучавање грађана за одбрану земље организује се и спроводи, по правилу, у месту пребивалишта грађана, а ако то није могуће – у месту у коме је седиште најближег подручног органа Савезног министарства за одбрану (у даљем тексту: подручни орган). 
 
Члан 8. 
Начин и облике организовања обучавања грађана за одбрану земље, број грађана који се у току године позивају на обучавање, рокове обучавања и укључивање грађана у поједине облике обучавања утврђује подручни орган, у сарадњи са органом републике чланице надлежним за питања просвете и војнотериторијалним органом у седишту подручног органа. 
План организовања и спровођења обучавања из става 1. овог члана одобрава Савезно министарство за одбрану. 
 
Члан 9. 
Подручни орган позива и прихвата позване* грађане ради обучавања за одбрану земље. 
Позивање грађана ради обучавања за одбрану земље врши се благовремено, а најдоцније 30 дана пре дана утврђеног за почетак обучавања. 
Грађанин који због објективних околности (болести, промене испитних рокова, неодложног службеног путовања, судског позива и сл.), није у могућности да се одазове позиву ради обучавања за одбрану земље дужан је да о томе писмено обавести подручни орган најдоцније 15 дана пре дана утврђеног за почетак обучавања. 
 
*Службени лист СРЈ, број 44/1994
 
Члан 10. 
О оправданости захтева грађана за неодазивање у утврђеном року на позив ради обучавања за одбрану земље, ослобађању од обуке због наступања околности из члана 9. став 3. ове уредбе, о промени распореда и о роковима решава подручни орган и о томе благовремено обавештава грађане. 
 
Члан 11. 
Грађани позвани ради обучавања за одбрану земље долазе на место утврђено за спровођење обучавања у личној одећи, прикладној за извршавање задатака предвиђених планом обуке. 
Једнократно задржавање грађана ради обучавања за одбрану земље у току једног радног дана може износити највише шест наставних часова. 
 
Члан 12. 
Грађани позвани ради обучавања за одбрану земље у место ван њиховог пребивалишта имају право на накнаду трошкова превоза у висини стварних трошкова превоза средствима јавног саобраћаја. 
Накнаду трошкова из става 1. овог члана исплаћује подручни орган који је грађанину упутио позив за обуку. 
 
НАПОМЕНА ИЗДАВАЧА:
Није било измена или исправки у ставу 2. овог члана.
 
Члан 13. 
Евиденцију о обучавању и оспособљености грађана за одбрану земље води подручни орган. 
Евиденција из става 1. овог члана доставља се на коришћење војнотериторијалном органу у седишту надлежног подручног органа. 
 
Члан 14. 
Планови и програми обучавања грађана за одбрану земље из члана 3. ове уредбе утврдиће се у року од шест месеци од дана ступања на снагу ове уредбе. 
 
Члан 15. 
Обучавање грађана за одбрану земље по плановима и програмима утврђеним на основу Договора* о јединственим основама обучавања омладине за општенародну одбрану („Службени лист СФРЈ", бр. 16/86), може се обављати у року од годину дана од дана ступања на снагу ове уредбе. 
 
*Службени лист СРЈ, број 44/1994
 
Члан 16. 
Ова уредба ступа на снагу осмог дана од дана објављивања у „Службеном листу СРЈ".
 
 
Савезна влада
Е. п. бр. 269
28. априла 1994. године
Београд
Председник,
др 
Радоје Контић, с. р.