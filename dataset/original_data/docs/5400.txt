На основу члана 57. став 8. Закона о заштити конкуренције („Службени гласник РС”, број 51/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),


Влада доноси 



 


 


УРЕДБУ


о критеријумима за одређивање висине износа који се плаћа на основу мере заштите конкуренције и процесног пенала, начину и роковима њиховог плаћања и условима за одређивање тих мера


„Службени гласник РС“, број 50 од 23. јула 2010.


 


 


Члан 1.


Овом уредбом ближе се прописују критеријуми за одређивање висине износа који се плаћа на основу мере заштите конкуренције и процесног пенала, начин и рокови тог плаћања и услови за одређивање мере заштите конкуренције, мере отклањања повреде конкуренције, односно других управних мера прописаних законом којим се уређује заштита конкуренције. 



 


Члан 2.


Поједини појмови који се употребљавају у овој уредби имају следеће значење:


1) поврат учесника на тржишту јесте понављање радњи које за циљ или последицу имају или могу да имају значајно ограничавање, нарушавање или спречавање конкуренције, а које настану након што је учеснику на тржишту због раније учињених сличних радњи, већ изречена мера заштите конкуренције;


2) подстрекавање јесте радња којом један учесник на тржишту код другог учесника на тржишту свесно и намерно изазива или учвршћује вољу да предузме радњу која за циљ или последицу има или може да има значајно ограничавање, нарушавање или спречавање конкуренције.


 


Члан 3.


Критеријуми за одређивање висине износа који се плаћа на основу мере заштите конкуренције и процесног пенала су:


1) намера учесника на тржишту да изврши повреду конкуренције, с тим што се као олакшавајућа околност за учесника на тржишту узима чињеница да је учесник на тржишту радњу којом је повредио конкуренцију предузео свестан да том радњом може повредити конкуренцију, али је олако држао да до тога неће доћи или када учесник на тржишту није био свестан да својом радњом може повредити конкуренцију, али је према околностима под којима је радњу предузео и с обзиром на своја својства, био дужан и могао бити свестан те могућности;


2) тежина, последица и трајање повреде конкуренције, с тим што се као олакшавајућа околност за учесника на тржишту узима чињеница да је радњом коју је предузео настала изразито краткотрајна или сасвим незнатна повреда конкуренције или да су изостале штетне последице повреде конкуренције или да повреда конкуренције није већег обима;


3) поврат учесника на тржишту;


4) подстрекавање других учесника на тржишту на вршење радњи које за циљ или последицу имају или могу да имају значајно ограничавање, нарушавање или спречавање конкуренције;


5) време обустављања радњи које представљају повреду конкуренције, с тим што се као олакшавајућа околност за учесника на тржишту узима чињеница да је радње које представљају повреду конкуренције обуставио пре него што је сазнао да је повреда конкуренције коју је учинио откривена или пре него што се предузму процесне радње у складу са законом којим се уређује заштита конкуренције; 



6) предузимање мера за отклањање насталих последица учињене повреде конкуренције, с тим што се као олакшавајућа околност за учесника на тржишту узима чињеница да је учесник на тржишту својим радњама у битној мери отклонио настале последице повреде конкуренције и то пре него што се предузму процесне радње у складу са законом којим се уређује заштита конкуренције; 



7) сарадња учесника на тржишту у поступку утврђивања повреде конкуренције или спречавање, односно ометање спровођења процесних радњи које се спроводе у складу са законом којим се уређује заштита конкуренције.


Поред критеријума из става 1. овог члана, као критеријум за утврђивање висине износа који се плаћа на основу мере процесног пенала узима се значај наложеног поступања за исход поступка повреде конкуренције који се води и понављање истог или сличног понашања од стране учесника на тржишту у истом или неком другом поступку.


 


Члан 4.


Рок за плаћање износа мере заштите конкуренције одређује се истим решењем којим је одређена та мера и не може бити краћи од три месеца, нити дужи од годину дана од дана пријема решења, у складу са законом којим се уређује заштита конкуренције.


Рок за плаћање мере процесног пенала одређује се истим решењем којим је одређена та мера и не може бити краћи од једног нити дужи од три месеца од дана пријема решења, у складу са законом којим се уређује заштита конкуренције. 



Рок за плаћање износа из ст. 1. и 2. овог члана одређује се у зависности од финансијске снаге учесника на тржишту коме је одређена мера заштите конкуренције, односно мера процесног пенала.


Износ мере заштите конкуренције или процесног пенала, уплаћује се у целости на рачун буџета Републике Србије, у року утврђеном решењем из ст. 1. или 2. овог члана.


Изузетно, на основу захтева учесника на тржишту за одређивање плаћања износа у ратама, може се одобрити плаћање износа мере заштите конкуренције у ратама. 



Захтев за одређивање плаћања износа у ратама учесник на тржишту подноси Комисији за заштиту конкуренције најкасније у року од 15 дана од дана пријема решења којим је одређена мера заштите конкуренције.


Захтев из става 6. овог члана мора бити образложен и поткрепљен доказима. 



Плаћање износа мере заштите конкуренције у ратама одобрава се нарочито ако учесник на тржишту докаже постојање или учини извесним настанак значајних и трајних финансијских тешкоћа у свом пословању који би могли да имају за последицу стечај или дужи прекид пословања.


 


Члан 5.


Мера заштите конкуренције може се одредити самостално или истовремено са мером отклањања повреде конкуренције.


Мера отклањања повреде конкуренције одређује се ако се спровођењем те мере, потпуно или делимично могу отклонити последице утврђене повреде конкуренције, односно спречити могућност настанка исте или сличне повреде.


 


Члан 6.


Ова уредба ступа на снагу осмог дана од дана објављивања у „Службеном гласнику Републике Србије”.


 


 


05 број 110-5147/2010


У Београду, 15. јула 2010. године


Влада


Председник,


др Мирко Цветковић, с.р.