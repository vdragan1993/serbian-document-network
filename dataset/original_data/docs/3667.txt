На основу члана 289. став 3. Породичног закона („Службени
гласник РС”, број 18/05), 

Министар рада, запошљавања и социјалне политике доноси
 
 
ПРАВИЛНИК
о евиденцији и документацији
о лицима према којима је извршено насиље у породици и о лицима против којих је одређена
мера заштите од насиља у породици
„Службени гласник
РС”, број 56 од
30. јуна 2005.
 
 
I. 
УВОДНЕ ОДРЕДБЕ
 
Члан 1.
Овим правилником уређује се начин вођења евиденције и документације
о лицима према којима је извршено насиље у породици и о лицима против којих је одређена
мера заштите од насиља у породици.
 
Члан 2.
Евиденцију и документацију о лицима према којима је извршено
насиље у породици и о лицима против којих је одређена мера заштите од насиља у породици,
води орган старатељства на чијој територији има пребивалиште, односно боравиште
члана породице према коме је насиље извршено, односно орган старатељства на чијој
територији има пребивалиште, односно боравиште лице против кога је одређена мера
заштите од насиља у породици.
У евиденцију и документацију о лицима према којима је извршено
насиље у породици и о лицима против којих је одређена мера заштите од насиља у породици,
уписују се подаци из судске пресуде којом је одређена мера заштите од насиља у породици.
Документацијом у смислу овог правилника сматрају се: 
1) пресуда у спору за заштиту од насиља у породици;
2) евиденциони картон о лицу према коме је извршено насиље
у породици;
3) евиденциони картон о лицу против кога је одређена мера
заштите од насиља у породици;
4) уверење.
Евиденциони картони из става 3. тач. 2) и 3) и уверење из
става 3. тачка 4) овог члана одштампани су уз овај правилник и чине његов саставни
део.
 
II. 
ЕВИДЕНЦИЈА О ЛИЦИМА ПРЕМА КОЈИМА ЈЕ 
ИЗВРШЕНО НАСИЉЕ У ПОРОДИЦИ
 
Члан 3.
У евиденцију о лицима према којима је извршено насиље у
породици уписују се следећи подаци: 
А. Основни подаци:
1) презиме и име, за удате жене и девојачко презиме, надимак,
презиме и име једног од родитеља и девојачко презиме мајке; 
2) јединствени матични број грађана;
3) датум и место рођења, општина и република, односно аутономна
покрајина, а за лице рођено у иностранству и држава;
4) пол;
5) држављанство;
6) националност;
7) занимање;
8) адреса пребивалишта, односно боравишта (општина, место,
улица, број),
9) да ли је према лицу извршено насиље у породици: 
а) први пут
б) други пут
в) више пута.
Б. Подаци о овлашћеном подносиоцу тужбе за одређивање мере
заштите од насиља у породици:
1) члан породице према коме је насиље извршено;
2) законски заступник лица према коме је насиље извршено;
3) јавни тужилац;
4) орган старатељства.
В. Подаци о суду и судској пресуди којом је одређена мера
заштите од насиља у породици:
1) назив суда који је донео пресуду о одређеној мери заштите;
2) број и датум доношења пресуде о одређеној мери заштите;
3) датум правноснажности пресуде. 
Г. Подаци о врсти насиља које је претрпео члан породице:
1) наношење или покушај наношења телесне повреде;
2) изазивање страха претњом убиства или наношења телесне
повреде члану породице или њему блиском лицу;
3) присиљавање на сексуални однос;
4) навођење на сексуални однос или сексуални однос са лицем
које није навршило 14. годину живота или немоћним лицем;
5) ограничавање слободе кретања или комуницирања са трећим
лицима;
6) вређање, као и свако друго дрско, безобзирно и злонамерно
понашање. 
Д. Подаци о члану породице који је извршио насиље у породици:
1) супружник или бивши супружник;
2) дете, родитељ, крвни сродник, тазбински или адоптивни
сродник, лице које везује хранитељство;
3) лице које живи или је живело у истом породичном домаћинству;
4) ванбрачни партнер или бивши ванбрачни партнер;
5) лице које је било или је још увек у емотивној или сексуалној
вези, односно које има заједничко дете, или је дете на путу да буде рођено, иако
никада није живело у истом породичном домаћинству.
Ђ. Подаци о одређеној мери заштите од насиља у породици:
1) одређена мера заштите;
2) дужина трајања одређене мере заштите;
3) датум престанка одређене мере заштите.
 
Члан 4.
Подаци из члана 3. овог правилника уписују се у Евиденциони
картон о лицу према коме је извршено насиље у породици, који се води на Обрасцу
бр. 1, који је одштампан уз овај правилник и чини његов саставни део.
 
III. 
ЕВИДЕНЦИЈА О ЛИЦИМА ПРОТИВ КОЈИХ ЈЕ 
ОДРЕЂЕНА МЕРА ЗАШТИТЕ ОД НАСИЉА У ПОРОДИЦИ
 
Члан 5.
У евиденцију о лицима против којих је одређена мера заштите
од насиља у породици уписују се следећи подаци:
А. Основни подаци:
1) презиме и име, за удате жене и девојачко презиме, надимак,
презиме и име једног од родитеља и девојачко презиме мајке; 
2) јединствени матични број грађана;
3) датум и место рођења, општина и република, односно аутономна
покрајина, а за лице рођено у иностранству и држава;
4) пол;
5) држављанство;
6) националност;
7) занимање;
8) адреса пребивалишта, односно боравишта (општина, место,
улица и број);
9) ранија прекршајна и/или кривична одговорност;
10) раније одређене мере заштите од насиља у породици.
Б. Подаци о овлашћеном подносиоцу тужбе за одређивање мере
заштите од насиља у породици:
1) члан породице према коме је насиље извршено;
2) законски заступник лица према коме је насиље извршено;
3) јавни тужилац;
4) орган старатељства. 
В. Подаци о суду и судској пресуди којом је одређена мера
заштите од насиља у породици:
1) назив суда који је донео пресуду о одређеној мери заштите;
2) број и датум доношења пресуде о одређеној мери заштите;
3) датум правноснажности пресуде. 
Г. Подаци о врсти насиља које је извршено према члану породице:
1) наношење или покушај наношења телесне повреде;
2) изазивање страха претњом убиства или наношења телесне
повреде члану породице или њему блиском лицу;
3) присиљавање на сексуални однос;
4) навођење на сексуални однос или сексуални однос са лицем
које није навршило 14. година живота или немоћним лицем;
5) ограничавање слободе кретања или комуницирања са трећим
лицима;
6) вређање, као и свако друго дрско, безобзирно и злонамерно
понашање. 
Д. Подаци о члану породице према коме је извршено насиље
у породици:
1) супружник или бивши супружник;
2) дете, родитељ, крвни сродник, тазбински или адоптивни
сродник, лице које везује хранитељство;
3) лице које живи или је живело у истом породичном домаћинству;
4) ванбрачни партнер или бивши ванбрачни партнер;
5) лице које је било или је још увек у емотивној или сексуалној
вези, односно које има заједничко дете или је дете на путу да буде рођено, иако
никада није живело у истом породичном домаћинству.
Ђ. Подаци о одређеној мери заштите од насиља у породици:
1) одређена мера заштите;
2) дужина трајања одређене мере заштите;
3) датум престанка одређене мере заштите.
 
Члан 6.
Подаци из члана 5. овог правилника уписују се у Евиденциони
картон о лицу против кога је одређена мера заштите од насиља у породици, који се
води на Обрасцу бр. 2, који је одштампан уз овај правилник и чини његов саставни
део.
 
IV. 
ДАВАЊЕ ПОДАТАКА ИЗ ЕВИДЕНЦИЈЕ
 
Члан 7.
Орган старатељства може издати уверење из евиденције и документације
о лицима према којима је извршено насиље у породици, као и о лицима против којих
је одређена мера заштите од насиља у породици, на образложен захтев:
1) лицу које је претрпело насиље у породици;
2) законском заступнику; 
3) другом органу старатељства; 
4) правосудним органима;
5) министарству надлежном за унутрашње послове;
6) здравственим и образовним установама.
Орган старатељства издаје уверење по захтеву из става
1. овог члана на Обрасцу бр. 3, који је одштампан уз овај правилник и чини његов
саставни део.
 
V. 
ЗАВРШНЕ ОДРЕДБЕ
 
Члан 8.
Евиденциони картони у смислу чл. 4. и 6. овог правилника
воде се на обрасцима величине 29,5 x 21 cm.
 
Члан 9.
Подаци о евиденцији и документацији о лицима према којима
је извршено насиље у породици, као и о лицима против којих је одређена мера заштите
од насиља у породици, представљају службену тајну.
Судска пресуда у смислу одредаба овог правилника чува се
у архиви органа старатељства у складу са одредбама Уредбе о канцеларијском пословању
органа државне управе („Службени гласник РС”, број 80/92).
 
Члан 10.
Овај
правилник ступа на снагу осмог дана од дана објављивања у „Службеном гласнику Републике
Србије”.
  
Број 110-00-525/2/2005-14
У Београду, 29. јуна 2005.
године
Министар,
Слободан Лаловић, с.р.