Редакцијски пречишћен текст


 

На основу члана 2. тачка 2. Закона о Влади Републике Србије („Службени гласник РС”, бр. 5/91 и 45/93), а у вези са чланом 10. став 2. Закона о штрајку („Службени лист СРЈ”, број 29/96),

Влада Републике Србије доноси


 
 

УРЕДБУ


о минимуму процеса рада за време штрајка у Јавном железничко транспортном 
предузећу „Београд”

"Службени гласник РС", бр. 50 од 23. августа 2002, 

34 од 26. марта 2004 
- УС

 
 

Члан 1.

Минимум процеса рада за време штрајка у Јавном железничко транспортном предузећу „Београд” обухвата следећи обим превоза у односу на важећи ред вожње:

1. сви возови за превоз путника у међународном саобраћају;

2. сви теретни возови у међународном саобраћају, без обзира да ли на путу од отпремне до упутне станице мењају број који носе;

3. сви агенцијски и други уговорени возови за превоз путника, као и уговорени војни транспорти;

4. 10% возова за превоз путника у унутрашњем саобраћају у односу на планирани број редовних возова за превоз путника према важећем реду вожње;

5. 6% теретних возова у унутрашњем саобраћају у односу на планирани број редовних теретних возова према важећем реду вожње.


 

Члан 2.

Ако у време одржавања штрајка наступи ванредни догађај у смислу одредаба Закона о безбедности у железничком саобраћају („Службени лист СРЈ”, бр. 60/98 и 36/99) и Закона о железници („Службени гласник РС”, бр. 38/91, 41/91, 53/93, 67/93 и 48/94), саобраћаће и помоћни возови, као и моторна пружна возила за отклањање последица насталих ванредним догађајем.


 

Члан 3.

Све пошиљке примљене на превоз са опасним и самозапаљивим материјама, до момента почетка штрајка, морају бити превезене до истоварног места, односно до прелазне станице.


 


Члан 4.


Престао је да важи (види 
Одлуку УС - 34/2004-3). 

 

Члан 5.

Даном ступања на снагу ове уредбе престаје да важи Уредба о минимуму процеса рада за време штрајка у Јавном железничко транспортном предузећу „Београд” („Службени гласник РС”, број 11/97).


 

Члан 6.

Ова уредба ступа на снагу осмог дана од дана објављивања у „Службеном гласнику Републике Србије”.

 

05 број 130-12222/2002-1

У Београду, 22. августа 2002. године


Влада Републике Србије

Потпредседник,

проф. др 
Жарко Кораћ, с.р.