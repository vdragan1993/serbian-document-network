На основу члана 21д став 7. Закона о порезу на доходак грађана
(„Службени гласник РС”, бр. 24/01, 80/02, 135/04, 62/06 и 65/06),

Министар финансија доноси

 

ПРАВИЛНИК

о начину и поступку остваривања
пореске олакшице за запошљавање лица старијих од 45 година 

„Службени
гласник РС“, бр. 72 

од 29.
августа 2006,



74 од 21. августа 2013 - 

др. правилник,

118 од 30. децембра 2013 - 



др. правилник

 

 

I. ОСНОВНЕ ОДРЕДБЕ

 

Члан 1.

Овим правилником уређује се начин и поступак остваривања
пореске олакшице за запошљавање лица старијих од 45 година, сагласно члану 21д Закона
о порезу на доходак грађана („Службени гласник РС”, бр. 24/01, 80/02, 135/04,
62/06 и 65/06 – у даљем тексту: Закон).

 

Члан 2.

Послодавац који запосли лице које је на дан закључења уговора
о раду старије од 45 година, и испуњава услове прописане чланом 21д став 1. Закона
за стицање права на пореску олакшицу – ослобођење од обавезе уплате обрачунатог
и обустављеног пореза из зараде новозапосленог лица (у даљем тексту: послодавац)
доставља прописане податке Пореској управи – организационој јединици надлежној према
месту свог седишта (у даљем тексту: Пореска управа), у складу са овим правилником.

 

Члан 3.

Послодавац Пореској управи доставља податке о новозапосленим
лицима старијим од 45 година из члана 21д став 1. Закона (у даљем тексту: лице старије
од 45 година) на Обрасцу ОПНР-С – Обавештење о остваривању/губитку права на пореску
олакшицу по основу запошљавања лица старијих од 45 година.

Образац из става 1. овог члана одштампан је уз овај правилник
и чини његов саставни део.

 

Члан 4.

Образац ОПНР-С подноси се при заснивању радног односа са
лицем старијим од 45 година, као и при престанку радног односа тог лица.

У случају кад настану прописани разлози за губитак пореске
олакшице по основу запослења лица старијих од 45 година, уз обавезу плаћања дугованог
пореза у складу са чланом 21д став 3. Закона, послодавац је дужан да Пореској управи
достави податке на Обрасцу ОПНР-С.

 

Члан 5.

Податке на Обрасцу ОПНР-С послодавац доставља појединачно
за свако лице из члана 4. овог правилника.

 

Члан 6.

Образац ОПНР-С послодавац доставља Пореској управи у року
од осам дана од дана заснивања радног односа са лицем старијим од 45 година, односно
од дана престанка радног односа тог лица.

Изузетно од става 1. овог члана, у случају престанка радног
односа лица старијег од 45 година отказом уговора о раду од стране запосленог, за
тог запосленог Образац ОПНР-С подноси се у року од 15 дана од дана престанка радног
односа.

Ако у року из става 2. овог члана послодавац, у смислу члана
21д став 5. Закона, запосли друго лице старије од 45 година (у даљем тексту: друго
лице), подносе се истовремено два обрасца ОПНР-С – за запосленог коме је престао
радни однос и за то друго лице, у року од осам дана од дана заснивања радног односа
са другим лицем.

Приликом заснивања радног односа са лицем из ст. 1. и
3. овог члана, уз Образац ОПНР-С послодавац доставља Пореској управи копије уговора
о раду закљученог са тим лицем и пријаве на обавезно социјално осигурање поднете
надлежној организационој јединици организације за обавезно социјално осигурање за
то лице.

 

II. НАЧИН ПОПУЊАВАЊА
ОБРАСЦА

 

Члан 7.

У Образац ОПНР-С послодавац уноси податке на следећи начин:

1) у наслову Обрасца прецртава се сувишна реч (остваривању
или губитку);

2) у делу И – Подаци о послодавцу уноси се:

– под ред. бр. 1 – порески идентификациони број (ПИБ);

– под ред. бр. 2 – пун назив и ознака фирме;

– под ред. бр. 3 – седиште и адреса;

– под ред. бр. 4 – матични број;

– под ред. бр. 5 – датум почетка обављања делатности – уписа
у регистар надлежног органа;

– под ред. бр. 6 – број новозапослених лица за које је послодавац
већ стекао и користи пореску олакшицу из члана 21д Закона, не рачунајући новозапосленог
за кога се достављају подаци;

3) у делу II – Подаци о лицу старијем од 45 година за кога
послодавац стиче, односно наставља да користи пореску олакшицу, уноси се:

– под ред. бр. 7 – име и презиме лица старијег од 45 година,
по основу чијег запошљавања послодавац стиче, односно наставља да користи пореску
олакшицу;

– под ред. бр. 8 – адреса становања (место, улица и број)
лица са ред. бр. 7;

– под ред. бр. 9 – јединствени матични број грађана (у даљем
тексту: ЈМБГ) лица са ред. бр. 7;

– под ред. бр. 10 – исказује се статус новозапосленог лица
са ред. бр. 7. код Националне службе за запошљавање, тако што се на ред. бр.
10.1. уписује датум стицања статуса корисника новчане накнаде у складу са чланом
21д став 1. Закона, а на ред. бр. 10.2. уписује се датум када је новозапослено лице
са ред. бр. 7. пријављено као незапослено лице код Националне службе за запошљавање;

– под ред. бр. 11 – датум када је са лицем са ред. бр.
7. послодавац закључио уговор о раду;

– под ред. бр. 12 – датум пријаве новозапосленог лица са
ред. бр. 7. на обавезно социјално осигурање код надлежних организација за обавезно
социјално осигурање; ако пријава код свих надлежних организација за обавезно социјално
осигурање није извршена истог дана, уноси се последњи датум у редоследу пријављивања
надлежним организацијама за обавезно социјално осигурање;

– под ред. бр. 13 – датум заснивања радног односа са лицем
са ред. бр. 7. – дан ступања на рад;

– у оквиру ред. бр. 14 – исказује се период коришћења пореске
олакшице, тако што се заокружује ред. бр. 14.1. или ред. бр. 14.2; ако се заокружује
ред. бр. 14.2, на том редном броју исказује се и податак о преосталом периоду коришћења
пореске олакшице, односно датум до ког се остварује право на пореску олакшицу, у
складу са чланом 21д став 5. Закона, а на ред. бр. 14.3. уноси се име и презиме
и ЈМБГ претходно запосленог лица старијег од 45 година, коме је престао радни однос
отказом уговора о раду од стране тог запосленог и уместо кога се наставља коришћење
пореске олакшице запошљавањем новог лица старијег од 45 година са ред. бр. 7; 


– у оквиру ред. бр. 15 – исказује се наредни период у току
остваривања права на олакшицу после истека коришћења олакшице, тако што се на ред.
бр. 15.1. исказује податак о преосталом периоду остваривања права на олакшицу после
истека коришћења пореске олакшице, односно датум до ког се остварује право на пореску
олакшицу, у складу са чланом 21д став 5. Закона, а на ред. бр. 15.2. уноси се име
и презиме и ЈМБГ претходно запосленог лица коме је престао радни однос и уместо
кога се запошљава друго лице старије од 45 година;

4) у делу III – Подаци о губитку права на пореску олакшицу
и износу дугованог пореза, који се попуњава само када се Образац ОПНР-С доставља
у случају настанка прописаних разлога за губитак пореске олакшице, уноси се:

– под ред. бр. 16 – датум настанка разлога за губитак пореске
олакшице остварене за новозапослено лице са ред. бр. 7;

– под ред. бр. 17 – кратак опис разлога за губитак пореске
олакшице остварене за новозапослено лице са ред. бр. 7. (престанак радног односа
новозапосленом лицу у току коришћења пореске олакшице, као и у наредном периоду
од три године после истека олакшице сагласно члану 21д став 3. Закона, а право на
пореску олакшицу се не настави преко другог новозапосленог лица под условима прописаним
чланом 21д став 5. Закона);

– у оквиру ред. бр. 18 – исказују се подаци о износу обрачунатог
дугованог пореза због губитка пореске олакшице, и то: под ред. бр. 18.1. – износ
пореза који би послодавац иначе платио да није користио пореску олакшицу, а под
ред. бр. 18.2. износ са ред. бр. 18.1. валоризован применом стопе раста цена на
мало од дана када би обавеза плаћања пореза настала да није коришћена пореска олакшица
до дана губитка права на пореску олакшицу.

Подаци под ред. бр. 14.1. до 14.3. не уносе се у случају
кад су испуњени услови за исказивање података на ред. бр. 15.1. и 15.2.

Подаци под ред. бр. 15.1. и 15.2. уносе се само у случају
кад у преосталом периоду остваривања права на олакшицу после истека коришћења пореске
олакшице престане радни однос новозапосленом лицу отказом уговора о раду од стране
запосленог.

Подаци под ред. бр. 18.1. и 18.2. не уносе се у случају
престанка радног односа смрћу запосленог или из других разлога независно од воље
запосленог и воље послодавца, у смислу члана 21д став 4. Закона.

Када се Образац ОПНР-С подноси ради остваривања права на
пореску олакшицу, подаци се исказују само у делу I – Подаци о послодавцу и у делу
II – Подаци о лицу старијем од 45 година за кога послодавац стиче, односно наставља
да користи пореску олакшицу.

Када се Образац ОПНР-С подноси због настанка разлога за
губитак пореске олакшице, подаци се исказују у делу III – Подаци о губитку права
на пореску олакшицу и износу дугованог пореза, на начин из става 1. тачка 4) овог
члана, а подаци у делу I и у делу II уносе се тако што се преузимају подаци из одговарајућих
делова Образца ОПНР-С, који је поднет за исто новозапослено лице старије од 45 година
приликом остваривања права на пореску олакшицу.

 

III. ПЛАЋАЊЕ ПОРЕЗА И
ИЗВЕШТАВАЊЕ

 

Члан 8.

Послодавац је дужан је да обавести Пореску управу о извршеној
уплати дугованог пореза из члана 21д став 3. Закона наредног дана од дана уплате,
подношењем доказа о уплати.

У случају да послодавац не изврши уплату дугованог пореза,
надлежна организациона јединица Пореске управе решењем ће утврдити обавезу плаћања
пореза на основу података из Обрасца ОПНР-С, као и из других података којима располаже.

 

Члан 9.

Пореска управа води евиденцију о броју послодаваца који
остварују пореско ослобођење из члана 21д Закона, као и о броју лица старијих од
45 година по основу чијег запослења послодавац остварује пореско ослобођење.

Пореска управа тромесечно доставља извештај Министарству
финансија са подацима из евиденције из става 1. овог члана, најкасније до 20. у
наредном месецу по истеку тромесечја. 

 

IV. ЗАВРШНА ОДРЕДБА

 

Члан 10.

Овај
правилник ступа на снагу наредног дана од дана објављивања у „Службеном гласнику
Републике Србије”, а примењиваће се од 1. септембра 2006. године.

 

 

Број 110-00-358/2006-04

У Београду, 25. августа
2006. године

Министар,


Млађан Динкић, с.р
 
Прилози
 
НАПОМЕНА ИЗДАВАЧА: За 
исплате прихода на које се плаћају порези по одбитку, које су обухваћене 
Правилником о пореској пријави за порез по одбитку ("Службени гласник РС", бр. 
74/2013, 118/2013) и које се врше почев од 1. марта 2014. године, уместо Обрасца 
ОПНР-С, подносе се обрасци прописани Правилником о пореској пријави за порез по 
одбитку ("Службени гласник РС", бр. 74/2013, 118/2013) (види члан 22. Правилника 
- 74/2013-3 и члан 12. Правилника – 118/2013-76).
 


Образац 
ОПНР-С – Обавештење о остваривању/губитку права на пореску олакшицу по основу 
запошљавања лица старијих од 45 година