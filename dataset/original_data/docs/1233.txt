Редакцијски пречишћен текст
 
На основу члана 51. Закона о  кретању и боравку странаца у Југославији („Службени лист СФРЈ“, бр. 6/73), у вези са чланом 6. тачка 3. Закона о здравственој заштити странаца у Југославији („Службени лист СФРЈ“, бр. 2/74), Савезни извршно веће доноси
 
 
УРЕДБУ
о новчаној помоћи и здравственој заштити странаца којима је признат статус избеглице
„Службени лист СФРЈ”, бр. 22. од 30. априла 1975, 72 од 31. децембра 1981, 59 од 12. октобра 1990.
 
 
I. Новчана помоћ
 
Члан 1.
Странцу коме је признат статус избеглице (у даљем тексту: избеглица) пружа се новчана помоћ до стицања услова за самостално издржавање, а најдуже две године од дана подношења захтева за признавање статуса избеглице.
Изузетно од одредбе става 1. овог члана, ограничење трајања новчане помоћи не односи се на избеглице које су неспособне за привређивање и не могу самостално да се издржавају.
 
Члан 2.
Неспособним за привређивање и за самостално издржавање у смислу ове уредбе, сматра се избеглица:
1) који је потпуно и трајно неспособан за рад и чија неспособност одговара I категорији инвалидности по прописима о инвалидском осигурању;
2) који не остварује доходак од пољопривредне или самосталне професионалне делатности или по ком другом основу.
 
Члан 3.
Новчана помоћ пружа се у виду основне помоћи и додатка уз основну помоћ.
Додатак уз основну помоћ може бити: додатак за неспособност, додатак за стручно оспособљавање, односно школовање, додатак за малолетне чланове породице и накнада погребних трошкова.
Висина основне новчане помоћи и додатка уз основну помоћ из става 1. овог члана усклађује се 1. јануара и 1. јула текуће године према укупној просечној висини социјалних помоћи исплаћених корисницима социјалне заштите у претходном тромесечју у свим социјалистичким републикама, односно аутономним покрајинама у којима избеглице имају одобрен привремени боравак.*
Новчана помоћ из става 1. овог члана усклађује се на основу наредбе коју издаје савезни секретар за рад, здравство, борачка питања и социјалну политику.*
Надлежни републички и покрајински органи извештавају најдоцније до краја јануара, односно јула текуће године Савезни секретаријат за рад, здравство, борачка питања и социјалну политику о просечној висини социјалних помоћи исплаћених корисницима социјалне заштите у претходном тромесечју у својој републици, односно аутономној покрајини.* 
 
*Службени лист СФРЈ, број 59/1990
 
Члан 3а.*
Под новчаном помоћи у складу ове уредбе сматра се накнада трошкова за смештај избеглица у одговарајуће организације удруженог рада (у даљем тексту: домови за старе и изнемогле).*
 
*Службени лист СФРЈ, број 72/1981
 
Члан 3б.*
Могућност смештаја у домове за старе и изнемогле обезбеђује се избеглици само ако му је такав смештај неопходан.*
Неопходан смештај се обезбеђује избеглици који, услед старости, самохраности и трајне неспособности за привређивање, није способан да се о себи стара, већ му је потребна туђа нега и помоћ.*
 
*Службени лист СФРЈ, број 72/1981
 
Члан 3в.*
Ради утврђивања оцене о неопходности смештаја у домове за старе и изнемогле надлежни орган у републици, односно аутономној покрајини упућује избеглицу посебној комисији ради давања налаза и мишљења.*
Посебну комисију из става 1. овог члана образује Савезни комитет за рад, здравство и социјалну заштиту а сачињавају је: лекар, социјални радник, и по један представник Савезног комитета за рад, здравство и социјалну заштиту надлежног органа републике, односно аутономне покрајине у којој избеглица има одобрен привремени боравак.
Председник Савезног комитета за рад, здравство и социјалну заштиту донеће упутство о начину рада ове комисије.*
 
*Службени лист СФРЈ, број 72/1981
 
Члан 3г.*
Дом за старе и изнемогле пружа кориснику услуге из области социјалне и здравствене заштите.*
 
*Службени лист СФРЈ, број 72/1981
 
Члан 3д.*
Савезни комитет за рад, здравство и социјалну заштиту уговором који се закључује са домом за старе и изнемогле утврђује цену вредности пружених услуга кориснику на основу откупа смештајних капацитета за одређени период времена.*
 
*Службени лист СФРЈ, број 72/1981
 
Члан 4.
Основна помоћ пружа се избеглици у износу од 990* динара месечно.
Основна помоћ почиње тећи од првог дана наредног месеца од месеца у коме је поднесен захтев за признавање статуса избеглице и исплаћује се месечно унапред. 
 
*Службени лист СФРЈ, број 72/1981 – новчани износи нису усклађивани после увођења новог динара.
 
Члан 5.
Додатак за неспособност пружа се избеглици који је неспособан за привређивање и не може самостално да се издржава.
Додатак за неспособност износи 247* динара месечно, а ако је избеглица и самохран – додатак за неспособност износи 494* динара месечно.
Додатак за неспособност тече од дана утврђивања неспособности за привређивање и пружа се док та неспособност траје. 
 
*Службени лист СФРЈ, број 72/1981 – новчани износи нису усклађивани после увођења новог динара.
 
Члан 6.
Додатак за стручно оспособљавање, односно школовање пружа се избеглици који се налази на стручном оспособљавању, односно школовању на које га је упутио орган из члана 12. ове уредбе.
Додатак за стручно оспособљавање, односно школовање износи 247* динара месечно, а ако се избеглица налази на стручном оспособљавању, односно школовању ван места становања породице – 743* динара месечно.
Додатак за стручно оспособљавање, односно школовање почиње тећи од дана упућивања на стручно оспособљавање, односно школовање и траје до завршетка стручног оспособљавања, односно школовања а најдуже две године од дана подношења захтева за признавање статуса избеглице.
Орган из члана 12. ове уредбе обуставиће исплаћивање додатка за стручно оспособљавање, односно школовање избеглици који не постиже задовољавајуће резултате у оспособљавању, односно школовању. 
 
*Службени лист СФРЈ, број 72/1981 – новчани износи нису усклађивани после увођења новог динара.
 
Члан 7.
Додатак за малолетне чланове породице пружа се избеглици за сваког малолетног члана породице, који није југословенски држављанин и који није навршио 18 година живота. Под малолетним члановима породице, у смислу ове уредбе, подразумевају се малолетна деца (брачна, ванбрачна и усвојена деца и пасторчад) и браћа и сестре која са избеглицом живе у истом домаћинству.
Додатак за малолетне чланове породице износи 247* динара месечно за сваког малолетног члана породице.
Додатак за малолетне чланове породице исплаћује се уз основну помоћ.
Орган из члана 12. ове уредбе обуставиће исплаћивање додатка за малолетне чланове породице кад малолетни члан породице избеглице наврши 18 година живота. 
 
*Службени лист СФРЈ, број 72/1981 – новчани износи нису усклађивани после увођења новог динара.
 
Члан 8.
Накнада погребних трошкова исплаћује се у случају смрти избеглице или малолетног члана његове породице за кога прима додатак по члану 7. ове уредбе, а исплаћује се лицу које изврши сахрану.
Накнада погребних трошкова исплаћује се у двомесечном износу основне помоћи.
 
Члан 9.
Основна помоћ и додаци престају избеглици у следећим случајевима:
1) ако изгуби статус избеглице;
2) ако се исели из Југославије;
3) ако стекне услове за самостално издржавање;
4) ако одбије да прихвати понуђено запослење.
Новчана помоћ престаје од првог дана наредног месеца од настанка ма ког случаја из става 1. овог члана.
 
II. Здравствена заштита
 
Члан 10.
Избеглици и малолетним члановима његове породице за које прима додатак по члану 7. ове уредбе пружа се здравствена заштита.
Здравствена заштита обухвата:
1) лекарске прегледе, лечење и друге врсте медицинске помоћи у здравственим установама и у стану болесника, осим лечења применом природних фактора;
2) давање лекова и помоћног и санитарног материјала потребног за лечење;
3) здравствену заштиту жена у вези са трудноћом, порођајем, материнством и контрацепцијом,
4) превенцију, негу и лечење зуба и зубнотехничку помоћ.
Малолетним члановима породице избеглица пружа се потпуна здравствена заштита.
Зубнотехничка средства, протезе, ортопедска и друга помагала, помоћне и санитарне справе и помагала дају се на основу налаза и мишљења лекарске комисије, коју образује орган из члана 12. ове уредбе.
 
Члан 11.
Избеглици и малолетним члановима његове породице пружају се здравствене услуге у здравственим организацијама удруженог рада (у даљем тексту: здравствене организације) на начин на који се оне пружају југословенским држављанима.
Избеглици који се налази на лечењу у стационарној здравственој организацији и има обезбеђен смештај и опскрбу дуже од једног месеца, исплаћује се за пуне месеце 50% од основне помоћи и додатка уз основну помоћ, осим додатка за малолетне чланове породице, који му се исплаћује у пуном износу.
Пружање здравствене заштите престаје избеглици кад му престане новчана помоћ, а ако је у питању малолетни члан породице избеглице – кад наврши 18 година живота. Изузетно, ако је лечење у тежим случајевима започето, здравствена заштита може се на основу налаза и мишљења лекарске комисије из члана 10. став 3. ове уредбе продужити до краја лечења.
 
III. Поступак и финансирање
 
Члан 12.
Поступак за остваривање новчане помоћи води, на захтев избеглице, надлежни орган скупштине општине на чијој територији је привремено боравиште избеглице (у даљем тексту: надлежни општински орган).
 
Члан 13.
О новчаној помоћи по овој уредби надлежни општински орган доноси решење.
Примерак решења надлежни општински орган доставља Савезном комитету за рад, здравство и социјалну заштиту* преко надлежног републичког, односно покрајинског органа.
Извештај из става 3. овог члана, потписан и оверен, доставља се републичком, односно покрајинском органу најдоцније до 15-ог у месецу, а савезном органу – до 25-ог у месецу. 
 
*Службени лист СФРЈ, број 72/1981
 
Члан 14.
Надлежни општински орган врши исплату новчане помоћи упутницом Службе друштвеног књиговодства или поштанском упутницом.
Надлежни општински орган као исплатни орган води и евиденцију о исплатама новчане помоћи.
О утрошку средстава за исплаћену новчану помоћ тај орган извештава Савезни комитет за рад, здравство и социјалну заштиту* преко надлежног републичког, односно покрајинског органа.
Извештај из става 3. овог члана, потписан и оверен, доставља се републичком, односно покрајинском органу најдоцније до 15-ог у месецу, а савезном органу – до 25-ог у месецу. 
 
*Службени лист СФРЈ, број 72/1981
 
Члан 15.
Ради утврђивања и оцене неспособности за привређивање у смислу члана 2. ове уредбе, надлежни општински орган упућује избеглицу инвалидској комисији заједнице пензијског и инвалидског осигурања, за односно подручје ради давања налаза и мишљења.
 
Члан 16.
Надлежни општински орган издаје избеглици здравствену легитимацију, која служи као доказ да лице коме је издата може користити здравствену заштиту по овој уредби.
Здравствена легитимација садржи следеће податке:
1) презиме и име избеглице, годину рођења, занимање, држављанство, место становања, назив улице и број стана;
2) број и датум решења о признавању статуса избеглице и назив органа који га је донео;
4) назив органа који је издао здравствену легитимацију.
Важење здравствене легитимације доказује се одреском чека, односно поштанске упутнице о новчаној помоћи за последњи месец.
За малолетне чланове породице избеглице наводе се и подаци о њему и њиховом родбинском односу према избеглици.
На полеђини здравствене легитимације одштампаће се текст члана 10. ст. 1, 2. и 3. ове уредбе.
 
Члан 17.
Здравствена организација наплаћује накнаду за здравствене услуге пружене избеглицама и малолетним члановима њихових породица на основу обрачуна који достављају Савезном комитету за рад, здравство и социјалну заштиту* ради исплате.
Обрачун из става 1. овог члана садржи следеће податке:
1) назив здравствене организације која је пружила здравствену услугу, број под којим је испостављен рачун и датум његовог испостављања;
2) презиме и име, годину рођења, занимање, држављанство и пребивалиште избеглице, односно малолетних чланова његове породице, назив улице и број стана;
3) број и датум решења о признавању статуса избеглице и назив органа који га је донео,
4) број и датум решења о новчаној помоћи и назив органа који га је донео;
5) број и датум здравствене легитимације и назив органа који је издао легитимацију;
6) број матичне књиге, односно здравственог картона или дневника, време пружања здравствене услуге, број и врсту пружених услуга, односно остале податке на основу којих се обрачунава накнада и укупан износ накнаде за пружене услуге;
7) констатацију здравствене организације о изјави избеглице да му здравствена заштита није обезбеђена по другом основу;
8) назначење основа из члана 6. тачка 3. Закона о здравственој заштити странаца у Југославији, по којој се накнада за пружене услуге плаћа из буџета федерације.
Уз обрачун се прилаже и медицинска документација, оверена и потписана од надлежног лекара у здравственој организацији.
 
*Службени лист СФРЈ, број 72/1981
 
Члан 18.
Лице из члана 8. став 1. ове уредбе које је извршило сахрану избеглице или малолетног члана његове породице, подноси доказе о извршеној сахрани (извод из матичне књиге умрлих и др.) надлежном општинском органу који их, са осталим подацима о умрлом, доставља на исплату Савезном комитету за рад, здравство и социјалну заштиту* 
 
*Службени лист СФРЈ, број 72/1981
 
Члан 19.
Избеглица који прима новчану помоћ, односно користи здравствену заштиту дужан је да, у року од 15 дана од дана настале промене надлежном општинском органу пријави сваку насталу промену која је од утицаја на коришћење новчане помоћи, односно здравствене заштите.
Избеглица коме се исплаћује додатак за стручно оспособљавање, односно школовање дужан је да надлежни општински орган двапут годишње извештава о току и резултатима стручног оспособљавања, односно школовања и да уз извештај приложи одговарајуће исправе.
Избеглици из ст. 1. и 2. овог члана, који не изврши своје обавезе, надлежни општински орган обуставиће новчану помоћ, односно коришћење здравствене заштите.
 
Члан 20.
Новчане помоћи, трошкови здравствене заштите избеглица и малолетних чланова његове породице и трошкови прегледа које над њима изврше инвалидске и лекарске комисије, падају на терет средстава буџета федерације, као и трошкови смештаја у организацијама удруженог рада социјалне заштите и рада стручне комисије из члана 3в. ове уредбе.*
Средства за исплату новчаних помоћи из става 1. овог члана Савезни комитет за рад, здравство и социјалну заштиту* доставља надлежном општинском органу, преко надлежног републичког, односно покрајинског органа. 
 
*Службени лист СФРЈ, број 72/1981
 
Члан 20а.*
Износи новчане помоћи утврђени по одредбама ове уредбе припадају избеглицама од 1. јануара 1981. године.* 
 
*Службени лист СФРЈ, број 72/1981
 
IV. Прелазне и завршне одредбе
 
Члан 21.
Надлежни општински орган извршиће до 31. маја 1975. године, по службеној дужности, превођење избеглица које су користиле новчану помоћ по досадашњим прописима.
Примерак решења о превођењу избеглице надлежни општински орган доставља Савезном комитету за рад, здравство и социјалну заштиту*
Избеглицама из става 1. овог члана, које су примале новчану помоћ по досадашњим прописима за време од две године од дана ступања на снагу закона о кретању и боравку странаца у Југославији, престала је новчана помоћ 28. фебруара 1975. године по члану 98. тог закона. 
 
*Службени лист СФРЈ, број 72/1981
 
Члан 22.
Износи новчане помоћи избеглици, одређени по лану 21. став 1. ове уредбе, теку од 1. априла 1975. године.
Избеглицама преведеним по члану 21. став 1. ове уредбе, као и избеглицама које су до 28. фебруара 1975. године примале новчану помоћ по досадашњим прописима, исплатиће се једнократна помоћ у висини шестомесечног износа новчане помоћи која им је припадала по досадашњим прописима.
 
Члан 23.
Избеглице које су неспособне за привређивање и не могу самостално да се издржавају, надлежни општински орган упутиће приликом превођења надлежној инвалидској комисији ради давања налаза и мишљења о неспособности у смислу чл. 2. и 15. ове уредбе.
Приликом превођења избеглица које примају увећану помоћ по ранијим прописима за стручно оспособљавање, односно школовање надлежни општински орган ће прибавити податке о резултатима тог оспособљавања, односно школовања и на основу тих резултата оценити да ли ће избеглици одредити додатак за стручно оспособљавање, односно школовање.
 
Члан 24.
Даном ступања на снагу ове уредбе престаје да важи Уредба о висини новчане помоћи за смештај и издржавање избеглица („Службени лист СФРЈ”, бр. 28/69).
 
Члан 25.
Ова уредба ступа на снагу осмог дана од дана објављивања у „Службеном листу СФРЈ”.
 
 
Е. п. бр. 289
25. априла 1975. године
Београд
Савезно извршно веће
Председник,
Џемал Биједић, с. р.