На основу члана 41. став 2. Закона о старој и реткој библиотечкој грађи („Службени гласник РС”, број 52/11), 
	
Министар културе и информисања доноси
 
ПРАВИЛНИК
о ближим условима и начину коришћења старе и ретке библиотечке грађе

	"Службени гласник РС", број 22 од 8. марта 2013.
 
Садржина Правилника
Члан 1.
Овим правилником прописују се ближи услови и начин коришћења старе и ретке библиотечке грађе у библиотекама. 
	
За коришћење старе и ретке библиотечке грађе морају се обезбедити посебни услови, како не би дошло до оштећења или умањења њене споменичке вредности.
Издавање и коришћење старе и ретке библиотечке грађе
Члан 2.
Стара и ретка библиотечка грађа не може се издавати на коришћење ван библиотеке у којој сe та грађа чува, осим у случајевима прописаним законом.
Стара и ретка библиотечка грађа користи се у посебним читаоницама, под контролом лица задуженог за коришћење те грађе.
Члан 3.
Стара и ретка библиотечка грађа користи се у складу са законом. 
Стара и ретка библиотечка грађа даје се на коришћење уз изјаву о сврси употребе.
Чување од оштећења старе и ретке библиотечке грађе
Члан 4.
Стара и ретка библиотечка грађа не сме се оштетити нити уништити.
Лице задужено за издавање на коришћење старе и ретке библиотечке грађе обавезно је да прегледа публикацију пре и после коришћења.
Коришћење старе и ретке библиотечке грађе од изузетног значаја
Члан 5.
Рукописи, стара и ретка штампана библиотечка грађа категорисана као културно добро од изузетног значаја и уникатни примерци остале старе и ретке библиотечке грађе, не издају се на коришћење, осим, изузетно у случају истраживачког рада који захтева коришћење оригинала, и уз дозволу руководиоца библиотеке. 
	
Уместо оригинала старе и ретке библиотечке грађе из става 1. овог члана користе се микрографске и дигиталне форме, којима се даје приоритет и у коришћењу остале категорисане старе и ретке библиотечке грађе. 
	
Корисници могу добити копије делова публикације настале поступцима микрофилмовања и дигитализације, уз накнаду трошкова, у складу са законом.
Ступање на снагу
Члан 6.
Овај правилник ступа на снагу осмог дана од објављивања у „Службеном гласнику Републике Србије”.
 
Број 110-00-000061/2012-02
У Београду, 1. марта 2013. године
Министар,
Братислав Петковић, с.р.