Редакцијски пречишћен текст
 
 
На основу члана 171. став 3. Закона о пловидби и лукама на унутрашњим водама („Службени гласник РС”, бр. 73/10 и 121/12),
Министар саобраћаја доноси
 
ПРАВИЛНИК
о начину испитивања пловидбених незгода пловила

	"Службени гласник РС", бр. 113 од 20. децембра 2013, 52 од 17. 
	јуна 2015.
 
Члан 1.
Овим правилником се прописује начин испитивања пловидбених незгода пловила (у даљем тексту: пловидбена незгода).
Члан 2.
Пловидбена незгода је ванредни догађај на унутрашњим водама настао у пловидби или искоришћавању пловила, водног пута или објекта на њему, при којем је дошло до људских жртава или телесних повреда, материјалне штете или загађивања животне средине.
Под пловидбеном незгодом, у смислу овог правилника, подразумева се сваки ванредни догађај у вези са пловилом и пловидбом, а нарочито: насукање или потонуће пловила, судар или удар пловила, превртање пловила, продор воде у пловило, пожар или експлозија пловила, лом или деформација пловила, пад предмета на пловилу, удар делом опреме, пропелером или другом врстом погона, као и други облици ванредних догађаја и штета у вези са пловилом и пловидбом.
Ванредни догађај у коме је наступила смрт или телесна повреда лица на пловилу или је настала штета на пловилу без икакве узрочне везе са пловилом и пловидбом не сматра се пловидбеном незгодом.
Члан 3.
Поступак испитивања пловидбених незгода,
	
спроводи се у складу са законом којим се уређује унутрашња пловидба, 
	тако што се утврђују сви елементи пловидбене незгоде, и то подаци о*:
1) месту и времену пловидбене незгоде; условима пловидбе; лукама, односно пристаништима, сидриштима, зимовницима, бродским преводницама, габаритима пловног пута, речном километру; месту наступања пловидбене незгоде или основних последица пловидбене незгоде; начину утврђивања места пловидбене незгоде, укључујући податке из бродског дневника или других бродских књига и исправа, газу пловила, пређеном путу, окретају пропелера, израчунатој или процењеној позицији пловила разним навигационим методама, графичком или рачунском запису у осталим бродским књигама и исправама; изјавама заповедника, односно чланова посаде пловила, путника и других лица на пловилу; фотографијама и слично;
2) пловилу, односно пловилима у пловидбеној незгоди (име, ознака, позивни знак, лука уписа, ENI број); бродару, власнику пловила; години градње, намени и типу пловила; државној припадности; истиснини, дужини преко свега, највећој ширини, висини, газу, врсти, саставу и снази погонског уређаја; зони пловидбе и слично; 
	
3) хидрометеоролошкој, односно хидролошкој ситуацији пре и за време пловидбене незгоде (временске прилике, смер и јачина ветра, стање пловног пута, видљивост и слично);
4) стању објеката безбедности пловидбе на месту пловидбене незгоде (пловни и обални сигнали и ознаке, Речни информациони сервиси (RIS), Сервис за управљање бродским саобраћајем (VTS), радио-комуникациони, оптички, звучни, електрични, електронски, навигациони и други уређаји за безбедност пловидбе и слично);
5) пловидби пловила (време и место почетка путовања, односно последњег испловљења, начин вођења пловила на месту и времену пловидбене незгоде, врста и опис маневара пловила пре, у току и после пловидбене незгоде, број чланова посаде, састав бродске страже у време пловидбене незгоде и слично);
6) заповеднику, члановима посаде, путницима и другим лицима на пловилу, као и пилоту и другим учесницима у пловидбеној незгоди (надзорнику пловног пута, лучком оператеру, руковаоцу бродске преводнице, покретног моста и друго); стручној оспособљености и психофизичком стању свих учесника у пловидбеној незгоди и слично;
7) жртвама пловидбене незгоде, осталим телесним повредама и материјалним штетама на пловилу и околини пловила;
8) терету, односно баласту брода (врста и количина терета и план укрцавaња терета, укључујући податке из исправа о терету и податке о примењеним стандардима за укрцавање и искрцавање терета и манипулацијама теретом у току пловидбе);
9) предузетим мерама трагања и спасавања на водним путевима;
10) осталим чињеницама неопходним за утврђивање узрока и последица пловидбене незгоде.
*Службени гласник РС, број 52/2015

Члан 4.*

Поред тога што се утврђују сви елементи, односно подаци о 
	пловидбеној незгоди из члана 3. овог правилника, инспектор безбедности 
	пловидбе, у складу са законом којим се уређује унутрашња пловидба:*

1) сачињава извештај о пловидбеној незгоди који садржи анализу свих 
	околности под којима се пловидбена незгода догодила, мишљење о посредним и 
	непосредним узроцима пловидбене незгоде и предлог мера за отклањање узрока 
	пловидбене незгоде;*

2) омогућава увид у основне податке из извештаја о пловидбеној 
	незгоди и дозвољава приступ месту пловидбене незгоде и прегледу пловила 
	овлашћеном представнику заставе пловила, односно представнику власника 
	пловила, ако је у питању пловидбена незгода страног пловила на унутрашњим 
	водама Републике Србије;*

3) доставља извештај о пловидбеној незгоди министарству надлежном за 
	послове саобраћаја, ако је у питању пловило које је претрпело пловидбену 
	незгоду проузроковану неисправностима или недостацима конструкције трупа, 
	машина, уређаја и опреме, која служи за одржавање безбедности пловидбе, ради 
	предлагања и предузимања мера за спречавање тих пловидбених незгода и ако је 
	у питању страно пловило;*

4) обавештава Министарство одбране и Министарство унутрашњих 
	послова, у случају пловидбене незгоде страног пловила у зони забрањеној за 
	пловидбу или ако се у току испитивања незгоде установи да је страно пловило 
	пловило унутрашњим водама Републике Србије ради извиђања или прикупљања 
	података од интереса за безбедност земље и одбрану.*
*Службени гласник РС, број 52/2015
 
Члан 5.
Даном ступања на снагу овог правилника престаје да важи Правилник о испитивању удеса бродова („Службени лист СРЈ”, број 57/98), осим одредаба којима се уређује испитивање удеса бродова који настају у пловидби на мору. 
	
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”. 
	
 
Број 342-01-273/2013-06
У Београду, 28. новембра 2013. године 
	
Министар,
Александар Антић, с.р.