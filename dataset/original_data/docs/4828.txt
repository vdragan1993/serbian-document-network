На основу члана 43. став 2. Закона о заштити и одрживом коришћењу рибљег фонда („Службени гласник РС”, број 128/14),
Министар пољопривреде и заштите животне средине доноси
 
ПРАВИЛНИК
о обиму и садржини програма едукације рекреативних риболоваца
"Службени гласник РС", број 3 од 15. јануара 
				2016.
 
Члан 1.
Овим правилником ближе се прописује обим и садржина програма едукације рекреативних риболоваца (у даљем тексту: Програм едукације).
Члан 2.
Корисник рибарског подручја (у даљем тексту: корисник), у складу са законом, спроводи едукацију риболоваца на рибарском подручју тако што:
1) организује едукативне скупове (семинаре, предавања, тематске састанке) са риболовцима, најмање два пута годишње;
2) доставља одговарајући едукативни материјал риболовцима, током године;
3) пружа информације путем средстава јавног информисања (новине, радио, телевизија, интернет) током године;
4) свакодневно пружа информације кроз активности рибочуварске службе на терену у току контрола на рибарском подручју.
Корисник може спроводити и друге облике едукације риболоваца на рибарском подручју кроз: организацију „школа риболова”, заједничких акција са органима јединица локалне самоуправе и туристичким организацијама, као и друге активности.
Члан 3.
Корисник информише министарство надлежно за послове заштите животне средине о планираном едукативном скупу, о датуму и месту одржавања, темама састанка, предавачима и учесницима, најкасније 15 дана пре почетка скупа и доставља извештај о одржаном едукативном скупу.
Члан 4.
Корисници могу планирати и организовати заједничке едукативне скупове риболоваца за више рибарских подручја.
Члан 5.
Програм едукације садржи: одредбе Закона о заштити и одрживом коришћењу рибљег фонда, прописе о мерама за очување и заштиту рибљег фонда, прописе о начину, алатима, опреми и средствима којима се обавља рекреативни риболов, обавештења о прописаним специфичним условима заштите рибљег фонда на рибарском подручју (режиме, ограничења и забране риболова, састав рибљег фонда и др.), мере за унапређење заштите и одрживог коришћења рибљег фонда, технике риболова, информације о рибљим врстама Републике Србије и друге информације које су од интереса за рекреативне риболовце које су прописане интерним актима корисника. 
Члан 6.
Овај правилник ступа на снагу наредног дана од дана објављивања у „Службеном гласнику Републике Србије”.
Број 119-01-150/2015-17
У Београду, 5. јануара 2016. године
Министар,
проф. др Снежана Богосављевић Бошковић, с.р.