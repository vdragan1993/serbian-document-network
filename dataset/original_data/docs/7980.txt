Редакцијски пречишћен текст
 
 

На
основу члана 142. став 3. Закона о здравственој заштити („Службени гласник РС”,
број 107/05),

Министар
здравља доноси

 

ПРАВИЛНИК

о условима и начину унутрашње
организације здравствених установа

„Службени гласник
РС“, бр. 43 од 23. маја 2006, 
126 од 19. новембра 2014.

 

 I. УВОДНЕ ОДРЕДБЕ

 

Члан 1.

Овим
правилником утврђују се услови и начин унутрашње организације здравствених установа.

Услови
и начин унутрашње организације здравствених установа утврђују се по нивоима здравствене
делатности и врстама здравствених установа.

Организационе
јединице образују се у зависности од врсте делатности здравствених установа, обима
стручних послова, постељних и других капацитета, броја запослених у здравственим
установама и других услова.
 

II. ЗДРАВСТВЕНА ДЕЛАТНОСТ НА ПРИМАРНОМ
НИВОУ

 

Члан 2.

У здравственим
установама које обављају здравствену делатност на примарном нивоу образују се организационе
јединице по функционалном принципу за поједине области делатности (служба, одељење,
одсек) и по територијалном принципу (огранак, здравствена станица, здравствена амбуланта).

Члан 3.

У
дому здравља и заводу који обавља здравствену делатност на примарном нивоу образују
се организационе јединице по областима делатности – службе, а у оквиру њих одељења,
односно одсеци.

Служба
се може организовати за једну или више области делатности са најмање десет запослених
здравствених радника и здравствених сарадника, одељење са најмање пет и одсек са
најмање три запослена здравствена радника и здравствена сарадника.

 

1. Дом здравља

 

Члан 4.

Дом здравља
може образовати службе у следећим областима делатности:

1) здравствена
заштита деце;

2) здравствена
заштита школске деце;

3) здравствена
заштита жена;

4) здравствена
заштита одраслих становника;

5) здравствена
заштита радника;

6) хитна
медицинска помоћ;

7) кућно
лечење и нега;

8) поливалентна
патронажа; 

9) стоматолошка
здравствена заштита; 

10) радиолошка
дијагностика; 

11) лабораторијска
дијагностика;

12) фармацеутска
здравствена делатност;

13) физикална
медицина и рехабилитација;

14) стационар;

15) породилиште.

Члан 5.

Дом здравља
може образовати службе за једну или више сродних делатности, у складу са чланом
3. став 2. овог правилника.

Члан 6.

Дом здравља
у седишту управног округа и у општини са најмање 8.500 деце предшколског узраста
може организовати у оквиру службе за здравствену заштиту деце одсек – развојно саветовалиште.

Дом здравља
у седишту округа и у општини са најмање 7.000 школске деце узраста од десет до
18 година може организовати у оквиру службе за здравствену заштиту школске деце
одсек – саветовалиште за младе.

Дом здравља
у седишту управног округа и граду Београду може организовати у оквиру једне од служби
из члана 4. тач. 1)–4) овог правилника одсек – центар за превентивне здравствене
услуге који повезује активности на промоцији здравља и реализацији превентивних
програма. 
Дом здравља у седишту управног 
округа и граду Београду може организовати у оквиру службе за здравствену заштиту 
одраслих становника одсек – саветовалиште за шећерну болест.*
 

*Службени гласник РС, број 126/2014
 

Члан 7.

Дом здравља
који обавља специјалистичко-консултативну делатност образује службу за специјалистичко-консултативну
делатност са одељењима, односно одсецима за: интерну медицину, пнеумофтизиологију,
офталмологију, оториноларингологију, психијатрију (заштита менталног здравља) и
социјалну медицину са информатиком.

Дом здравља
може образовати службу за хемодијализу ако на територији за коју је основан има
преко 30 хронично оболелих пацијената на програму дијализе и ако је удаљен преко
30 километара од здравствене установе која има обезбеђене капацитете за програм
дијализе за хронично оболеле пацијенте.

Члан 8.

Дом здравља
може организовати пружање здравствених услуга из једне или више области његове делатности
у просторно издвојеним организационим јединицама: огранку дома здравља, здравственој
станици и здравственој амбуланти.

У огранку
дома здравља могу се образовати одељења и одсеци у оквиру служби за области делатности
из члана 4. овог правилника.

У здравственој
станици могу се образовати одељења и одсеци у оквиру служби за области делатности
из члана 4. овог правилника.

У здравственој
амбуланти може се образовати одсек у оквиру служби за области делатности из члана
4. овог правилника. 
 

2. Апотека

 

Члан 9.

Апотека
може у свом саставу имати галенску лабораторију за израду галенских лекова.

У територијално
издвојеним насељима апотека може организовати огранак апотеке или јединицу за издавање
готових лекова.
 

3. Завод

 

Члан 10.

У заводу
за здравствену заштиту студената могу се образовати организационе јединице, и то:

1) служба
опште медицине, гинекологије и стоматологије, која се обавља преко изабраног лекара;

2) служба
за специјалистичко-консултативну делатност са одељењима за: интерну медицину, офталмологију,
оториноларингологију, психијатрију (заштита менталног здравља), физикалну медицину
и рехабилитацију;

3) служба
за медицинску дијагностику (лабораторијска, радиолошка и друга дијагностика); 


4) служба
за унапређење и очување здравља студената са одељењем – саветовалиштем за превенцију
ХИВ/СИДА и полно преносивих инфекција и одсецима за планирање и развој превентивних
програма и евалуацију здравственог стања студената и социјалну медицину са информатиком;

5) стационар,
у складу са законом.

Завод може
организовати здравствене амбуланте у студентским домовима.

Члан 11.

У заводу
за здравствену заштиту радника могу се образовати организационе јединице, и то:

1) служба
за медицину рада са одељењима, односно одсецима за: обављање превентивних прегледа;
физичко-хемијска и друга мерења ради очувања здравља запослених у безбедној и здравој
радној средини; спровођење мера личне и колективне заштите запослених;

2) служба
за општу медицину, гинекологију и стоматологију, која се обавља преко изабраног
лекара;

3) служба
за специјалистичко-консултативну делатност са одељењима, односно одсецима за: интерну
медицину, психијатрију (неуропсихијатрију), оториноларингологију, офталмологију
и хигијену рада.

Члан 12.

У заводу
за хитну медицинску помоћ могу се образовати организационе јединице, и то:

1) служба
за хитну медицинску помоћ код акутно оболелих и повређених са одељењима или одсецима
за: пријем и обраду позива; пружање услуга на терену; амбулантно збрињавање ургентних
стања; фармацеутску здравствену делатност и стручно усавршавање са информатиком;

2) служба
за техничку подршку: санитетски превоз и аутосервис. 

Ради веће
доступности завод може образовати станице хитне медицинске помоћи у деловима града.


Члан 13.

У заводу
за геронтологију могу се образовати организационе јединице, и то:

1) служба
за кућно лечење, негу и палијативно збрињавање;

2) служба
за специјалистичко-консултативну делатност са одељењима или одсецима за: интерну
медицину, психијатрију, неурологију, физикалну медицину и рехабилитацију, лабораторијску
и другу дијагностику, као и за унапређење здравствене заштите у области геријатрије.


Члан 14.

У заводу
за стоматологију могу се образовати организационе јединице, и то:

1) служба
за дечију и превентивну стоматологију;

2) служба
за општу стоматологију;

3) служба
за специјалистичко-консултативну делатност са одељењима или одсецима за: ортопедију
вилица, протетику, пародонтологију и оралну медицину, болести зуба са ендодонцијом,
оралну хирургију и радиолошку дијагностику.

Члан 15.

У заводу
за плућне болести и туберкулозу могу се образовати организационе јединице, и то:

1) служба
за специјалистичко-консултативну делатност са одељењима или одсецима за дијагностику
и лечење оболелих од туберкулозе и других плућних болести;

2) служба
за организовање и спровођење мера за спречавање, сузбијање, рано откривање и епидемиолошко
праћење кретања туберкулозе и других плућних болести;

3) служба
за дијагностику са одељењима или одсецима за: лабораторијску, радиолошку и другу
дијагностику. 

Члан 16.

У заводу
за кожно-венеричне болести могу се образовати организационе јединице, и то: 


1) служба
за специјалистичко-консултативну делатност са одељењима или одсецима за дијагностику
и лечење кожних и полно преносивих инфекција;

2) служба
за организовање и спровођење мера за спречавање, сузбијање, рано откривање и епидемиолошко
праћење кретања полно преносивих инфекција;

3) служба
за микробиолошку и паразитолошку дијагностику. 

Члан 17.

За
обављање немедицинских послова у здравственим установама на примарном нивоу образују
се организационе јединице, и то:

1)
служба за правне и економско-финансијске послове;

2)
служба за техничке и друге сличне послове. 

У
оквиру службе из става 1. тачка 1) овог члана могу се образовати одељења или одсеци
за: правне послове, послове интерне контроле и финансијске послове.

У
оквиру службе из става 1. тачка 2) овог члана могу се образовати одељења или одсеци
за: одржавање објеката, опреме и возила, услуге вешераја, грејања, транспорта и
др. 

 

III. ЗДРАВСТВЕНА ДЕЛАТНОСТ НА СЕКУНДАРНОМ
НИВОУ

 

1. Општа болница

 

Члан 18.

У општој
болници образују се организационе јединице – сектори и службе, а у оквиру њих одељења,
одсеци и кабинети.

Сектор
је функционална и организациона целина стационарне и специјалистичко-консултативне
делатности за више специјалистичких грана медицине.

Служба
је функционална и организациона целина стационарне и специјалистичко-консултативне
делатности у оквиру једне специјалистичке гране медицине.

Служба
се може организовати са најмање 20 запослених здравствених радника и здравствених
сарадника.

Одељење
и одсек су делови службе у оквиру којих се обавља стручно заокружени садржај активности
на нивоу стационарне или поликлиничке делатности, а кабинет је део службе где се
пружају дијагностичко-терапијске услуге за хоспитализоване и амбулантне пацијенте.

Одељење
се може организовати са најмање десет, одсек са шест, а кабинет са три запослена
здравствена радника и здравствена сарадника.

Члан 19.

Ради рационалне
организације рада здравствених радника и здравствених сарадника, као и немедицинског
кадра, капацитета операционог блока, медицинске опреме и болничких постеља, у општој
болници образују се сектори и службе, и то:

1) сектор
за интернистичке гране медицине са службама или одељењима за: интерну медицину,
пнеумофтизиологију, неурологију, инфективне и кожне болести;

2) сектор
за хируршке гране медицине са службама или одељењима за: општу хирургију, ортопедију
са трауматологијом, урологију, оториноларингологију и офталмологију;

3) служба
за педијатрију;

4) служба
за гинекологију и акушерство;

5) служба
за психијатрију;

6) служба
за продужено лечење и негу.

Члан 20.

Општа болница
основана за територију једне општине, односно општа болница којој гравитира мање
од 50.000 становника, може образовати службе које обједињавају стационарну и специјалистичко-консултативну
делатност из интерне медицине, опште хирургије, педијатрије, гинекологије и акушерства.


Члан 21.

За пружање
здравствених услуга за амбулантно и стационарно лечене пацијенте и за обављање заједничких
медицинских послова, у општој болници образују се организационе јединице, и то:


1) одељење
за пријем и збрињавање ургентних стања; 

2) одељење
за специјалистичко-консултативне прегледе;

3) служба
или одељење за анестезију са реаниматологијом;

4) дневне
болнице за дијагностику и терапијски третман (дијализа, хемотерапија, хируршке интервенције,
опсервације, третман психијатријских болесника и др.);

5) служба
или одељење за физикалну медицину и рехабилитацију;

6) служба
за лабораторијску, радиолошку, патолошко-анатомску и другу дијагностику;

7) служба
за фармацеутску здравствену делатност (болничка апотека);

8) служба,
односно одељење за снабдевање крвљу и крвним продуктима.

Члан 22.

У стационарном
делу опште болнице образују се болничка одељења за: стандарно лечење и негу, полуинтензивно
лечење и негу и интензивно лечење и негу.

Болничко
одељење за стандардно лечење и негу има 24 до 40 болничких постеља, изузев у педијатрији,
акушерству и за инфективне болести, где број постеља може бити мањи.

Болничко
одељење за полуинтензивно лечење и негу има 12 до 16 болничких постеља.

Болничко
одељење за интензивно лечење и негу има најмање шест болничких постеља, а када се
организује за више сродних области болничке делатности може имати до 12 постеља.

У општој
болници у седишту управног округа и у општој болници са најмање 500 болничких постеља
може се образовати заједничко болничко одељење за интензивно лечење и негу (централна
јединица). Одређени број постеља у овој јединици намењен је збрињавању пацијената
са оштећењем два или више органских система којима је потребна механичка потпора
дисању и инвазивно хемодинамско праћење. 

2. Специјална болница

 

Члан 23.

У специјалној
болници образују се организационе јединице – службе и одељења, а у оквиру њих одсеци
и кабинети, под условима и на начин утврђен у члану 18. ст. 3–6. овог правилника.
 

а) Специјална болница
за акутна стања и обољења

 

Члан 24.

Специјална
болница за акутна стања и обољења образује организационе јединице за област за коју
је основана под условима и на начин утврђен за општу болницу у чл. 18–22. овог правилника.

 

б) Специјална болница
за хронична обољења

 

Члан 25.

Специјална
болница за хронична интернистичка и неуромускуларна обољења у делатности за коју
је основана образује организационе јединице, и то:

1) болничка
одељења;

2) одељење
за специјалистичко-консултативне прегледе; 

3) одељење
за лабораторијску и другу дијагностику;

4) одељење
за фармацеутску здравствену делатност (болничка апотека).

У стационарном
делу специјалне болнице образују се болничка одељења са 30 до 60 постеља.
 

в) Специјална болница
за психијатријске болести

 

Члан 26.

Специјална
болница за психијатријске болести образује организационе јединице, и то:

1) болничка
одељења;

2) одељење
за специјалистичко-консултативне прегледе;

3) дневне
болнице за третман психијатријских болесника;

4) одељење
за лабораторијску и другу дијагностику;

5) одељење
за фармацеутску здравствену делатност (болничка апотека).

У стационарном
делу болнице образују се болничка одељења са 40 до 80 постеља.
 

г) Специјална болница
за рехабилитацију

 

Члан 27.

Специјална
болница за рехабилитацију образује организационе јединице, и то:

1) болничка
одељења за лечење и рехабилитацију;

2) одељење
за специјалистичко-консултативне прегледе и дијагностичку обраду;

3) одељења
за терапијски и рехабилитациони третман (кинезитерапија, електротерапија, термо
и хидро терапија и др.);

4) одељење
за фармацеутску здравствену делатност (болничка апотека).

У специјалној
болници за рехабилитацију непокретних и ограничено покретних пацијената образују
се болничка одељења, капацитета до 30 постеља, у којима се обезбеђују просторни
и други услови за негу и пружање рехабилитационих и терапијских услуга у складу
са потребама ове категорије пацијената.

Члан 28.

За обављање
немедицинских послова у здравственим установама на секундарном нивоу формирају се
организационе јединице, и то:

1) служба
за правне и економско-финансијске послове; 

2) служба
за техничке и друге сличне послове. 

У оквиру
службе из става 1. тачка 1) овог члана могу се образовати одељења или одсеци за:
правне послове, послове интерне контроле и финансијске послове.

У оквиру
службе из става 1. тачка 2) овог члана могу се образовати одељења или одсеци за:
одржавање објеката, опреме и возила, исхране, услуге вешераја, грејања, транспорта
и др.
 

IV. ЗДРАВСТВЕНА ДЕЛАТНОСТ НА ТЕРЦИЈАРНОМ
НИВОУ

 

1. Клиника

 

Члан 29.

У клиници,
у зависности од врсте делатности и постељних капацитета, образују се организационе
јединице – службе које обједињавају високоспецијализовану специјалистичко-консултативну
и стационарну здравствену делатност за поједине уже специјалности у одређеној области
медицине, односно стоматологије.

У оквиру
службе формирају се одељења, одсеци и кабинети.

Одељење
се може организовати са најмање десет, одсек са шест, а кабинет са три запослена
здравствена радника и здравствена сарадника. 

У стационарном
делу клинике образују се клиничка одељења: за стандардно лечење и негу са 20 до
30 болничких постеља, за полуинтезивно лечење и негу са 12 до 16 болничких постеља
и за интензивно лечење и негу са шест до 12 болничких постеља. 

Члан 30.

За пружање
здравствених услуга за амбулантно и стационарно лечене пацијенте, као и за обављање
заједничких медицинских послова, у клиници се образују организационе јединице, и
то: 

1) одељење
за пријем и збрињавање ургентних стања;

2) одељење
за специјалистичко-консултативне прегледе;

3) одељење
за дијагностичку обраду и пријем пацијената упућених на болничко лечење;

4) служба
или одељење за анестезију са реаниматологијом;

5) дневна
болница;

6) служба
за физикалну медицину и рехабилитацију;

7) служба
за лабораторијску, радиолошку, патолошко-анатомску и другу дијагностику;

8) служба
или одељење за фармацеутску здравстевну делатност (болничка апотека);

9) служба
или одељење за снабдевање крвљу и крвним продуктима;

10) служба
за научноистраживачку и образовну делатност;

11) служба
за организацију, планирање, евалуацију и медицинску информатику.
 

2. Институт

 

Члан 31.

У институту,
у зависности од делатности и постељних капацитета, образују се организационе јединице
– клинике односно службе, а у оквиру њих образују се одељења, одсеци и кабинети.

Клиника,
односно служба обједињава стационарну и специјалистичко-консултативну делатност
за одређену грану медицине.

У стационарном
делу института образују се клиничка одељења: за стандардно лечење и негу са 20 до
30 болничких постеља, за полуинтезивно лечење и негу са 12 до 16 болничких постеља
и за интензивно лечење и негу са шест до 12 болничких постеља.

Члан 32.

За
пружање здравствених услуга за амбулантно и стационарно лечене пацијенте и за обављање
заједничких медицинских послова у институту образују се организационе јединице,
и то: 

1)
одељење за пријем и збрињавање ургентних стања;

2)
одељење за специјалистичко-консултативне прегледе;

3)
одељење за дијагностичку обраду и пријем пацијената упућених на болничко лечење;

4)
служба или одељење за анестезију са реаниматологијом;

5)
дневна болница;

6)
служба за физикалну медицину и рехабилитацију;

7)
служба за лабораторијску, радиолошку, патолошко-анатомску и другу дијагностику;

8)
служба или одељење за фармацеутску здравстевну делатност (болничка апотека);

9)
служба или одељење за снабдевање крвљу и крвним продуктима;

10)
служба за научноистраживачку и образовну делатност;

11)
служба за организацију, планирање, евалуацију и медицинску информатику.

 

3. Клиничко-болнички
центар

 

Члан 33.

У клиничко-болничком
центру, у зависности од делатности и постељних капацитета, образују се организационе
јединице: клинике, болнице односно службе, а у оквиру њих образују се одељења, одсеци
и кабинети.

Клиника,
болница, односно служба обједињава стационарну и специјалистичко-консултативну делатност
за одређену грану медицине.

У стационарном
делу клиничко-болничког центра образују се болничка и клиничка одељења за стандардно
лечење и негу са 20 до 30 болничких постеља и одељења: за полуинтензивно лечење
и негу са 12 до 16 болничких постеља и за интензивно лечење и негу са шест до
12 болничких постеља.

Члан 34.

За пружање
здравствених услуга за амбулантно и стационарно лечене пацијенте и за обављање заједничких
медицинских послова у клиничко-болничком центру образују се организационе јединице,
и то: 

1) одељење
за пријем и збрињавање ургентних стања;

2) одељење
за специјалистичко-консултативне прегледе;

3) одељење
за дијагностичку обраду и пријем пацијената упућених на болничко лечење;

4) служба
или одељење за анестезију са реаниматологијом;

5) дневна
болница;

6) служба
за физикалну медицину и рехабилитацију;

7) служба
за лабораторијску, радиолошку, патолошко-анатомску и другу дијагностику;

8) служба
или одељење за фармацеутску здравствену делатност (болничка апотека);

9) служба
или одељење за снабдевање крвљу и крвним продуктима;

10) служба
за научноистраживачку и образовну делатност; 

11) служба
за организацију, планирање, евалуацију и медицинску информатику.
 

4. Клинички центар

 

Члан 35.

У клиничком
центру за поједине области делатности образују се организационе јединице: клинике,
центри и службе, а у оквиру њих образују се одељења, одсеци и кабинети.

Клиника,
односно служба обједињава стационарну и специјалистичко-консултативну делатност
за одређену грану медицине.

Центар
обједињава делатност више клиничких дисциплина, а може бити образован и за једну
уско специјализовану дијагностичку или терапијску делатност клинике.

У стационарном
делу клиничког центра образују се клиничка одељења: за стандардно лечење и негу
са 20 до 30 болничких постеља, за полуинтензивно лечење и негу са 12 до 16 болничких
постеља и за интензивно лечење и негу са шест до 12 болничких постеља.

Члан 36.

За пружање
здравствених услуга за амбулантно и стационарно лечене пацијенте и за обављање заједничких
медицинских послова једне или више клиника, на нивоу клиничког центра образују се
организационе јединице, и то: 

1) центар,
служба или одељење за пријем и збрињавање хитних стања (ургентни центар);

2) служба
или одељење за специјалистичко-консултативне прегледе;

3) служба
или одељење за дијагностичку обраду и пријем пацијената упућених на болничко лечење;

4) служба
или одељење за анестезију са реаниматологијом;

5) служба
или одељење за дијагностички и терапијски третман у оквиру дневне болнице;

6) служба
или одељење за физикалну медицину и рехабилитацију;

7) служба
или одељење за лабораторијску, радиолошку, патолошко-анатомску и другу дијагностику;

8) служба
или одељење за клиничку фармакологију;

9) служба
или одељење за фармацеутску здравствену делатност (болничка апотека);

10) служба
или одељење за снабдевање крвљу и крвним продуктима;

11) служба
или одељење за научноистраживачку и образовну делатност; 

12) служба
или одељење за организацију, планирање, евалуацију и медицинску информатику.
 

Члан 37.

За
обављање немедицинских послова у здравственим установама на терцијарном нивоу образују
се организационе јединице – службе под условима и на начин утврђен у члану 28. овог
правилника.

 

V. ЗДРАВСТВЕНА ДЕЛАТНОСТ КОЈА СЕ ОБАВЉА
НА ВИШЕ НИВОА

 

Члан 38.

У здравственим
установама које обављају здравствену делатност на више нивоа здравствене заштите
образују се организационе јединице – центри, односно службе, а у оквиру њих одељења
и одсеци. 

Центар,
односно служба може се организовати за једну или више делатности са најмање десет
запослених здравствених радника и здравствених сарадника, одељење са најмање пет
и одсек са најмање три запослена здравствена радника и здравствена сарадника.
 

Завод за јавно здравље

 

Члан 39.

У заводу
за јавно здравље за поједине области делатности образују се организационе јединице
– центри, а у оквиру њих одељења и одсеци.

За обављање
стручних послова образују се центри, и то:

1) центар
за промоцију здравља;

2) центар
за анализу, планирање и организацију здравствене заштите;

3) центар
за информатику и биостатистику у здравству;

4) центар
за контролу и превенцију болести;

5) центар
за хигијену и хуману екологију;

6) центар
за микробиологију.
 

Завод за трансфузију
крви

 

Члан 40.

У Заводу
за трансфузију крви за поједине области делатности образују се организационе јединице
– службе, а у оквиру њих образују се одељења и одсеци.

За обављање
стручних послова образују се: 

1) служба
за прикупљање крви, тестирање, производњу продуката од крви и дијагностичких средстава;

2) служба
за лабораторијску и другу дијагностику;

3) служба
за клиничку трансфузиологију, терапијске услуге и дистрибуцију крви и продуката
од крви;

4) служба
за обезбеђење и контролу квалитета.
 

Завод за медицину рада

 

Члан 41.

У заводу
за медицину рада за поједине области делатности образују се организационе јединице
– центри, а у оквиру њих образују се службе, одељења и одсеци.

За обављање
стручних послова образују се:

1) центар
за унапређење медицине рада;

2) центар
за дијагностику и лечење професионалних болести и болести у вези са радом;

3) центар
за радиолошку заштиту;

4) центар
за хигијену рада и епидемиологију.

Завод образује
стационарно одељење за професионалне болести и болести у вези са радом.
 

Завод за судску медицину

 

Члан 42.

У заводу
за судску медицину за поједине области делатности образују се организационе јединице
– службе, а у оквиру њих образују се одељења и одсеци.

За обављање
стручних послова образују се:

1) служба
за обдукцијску, цитолошку и другу дијагностику и вештачење;

2) служба
за токсиколошку дијагностику;

3) служба
за индентификацију очинства, биолошких и других трагова.
 

Завод за вирусологију,
вакцине и серуме

 

Члан 43.

У заводу
за вирусологију, вакцине и серуме за поједине области делатности образују се организационе
јединице – службе, а у оквиру њих образују се одељења и одсеци.

За обављање
стручних послова образују се:

1) служба
за производњу вакцина за бактеријске и вирусолошке болести;

2) служба
за производњу дијагностичких препарата (бактериолошке подлоге, антибиограми);

3) служба
за лабораторијску дијагностику (серолошка, бактериолошка, алерголошка и имунолошка);

4) служба
за обезбеђење и контролу квалитета. 
 

Завод за антирабичну
заштиту

 

Члан 44.

У заводу
за антирабичну заштиту за поједине области делатности образују се организационе
јединице – службе, а у оквиру њих образују се одељења и одсеци.

За обављање
стручних послова образују се:

1) служба
за превенцију и спречавање ширења беснила и других заразних болести;

2) служба
за микробиолошку и другу дијагностику;

3) служба
за истраживање и праћење кретања беснила и других зооноза;

4) служба
за обезбеђење и контролу квалитета.
 

Завод за психофизиолошке
поремећаје и говорну патологију

 

Члан 45.

У заводу
за психофизиолошке поремећаје и говорну патологију за поједине области делатности
образују се организационе јединице – службе, а у оквиру њих образују се одељења
и одсеци.

За обављање
стручних послова образују се: 

1) служба
за амбулантно-поликлиничку здравствену заштиту;

2) служба
за дијагностику, хабилитацију и рехабилитацију;

3) служба
за истраживање, организацију, контролу и унапређење квалитета.

Завод образује
стационарно одељење за рехабилитацију психофизиолошких поремећаја и говорну патологију.
 

Завод за биоциде и медицинску
екологију

 

Члан 46.

У заводу
за биоциде и медицинску екологију за поједине области делатности образују се организационе
јединице – службе, а у оквиру њих образују се одељења и одсеци.

За обављање
стручних послова образују се: 

1) служба
за превентивне активности у области заштите становништва од заразних болести;

2) служба
за дезинфекцију, дезинсекцију и дератизацију; 

3) служба
за биоциде и програме медицинске екологије. 

Члан 47.

За
обављање немедицинских послова у здравственим установама које обављају делатност
на више нивоа здравствене заштите образују се организационе јединице, и то:

1)
служба за правне и економско-финансијске послове; 

2)
служба за техничке и друге сличне послове.У оквиру службе из става 1. тачка 1) овог
члана могу се образовати одељења или одсеци за: правне послове, послове интерне
контроле и финансијске послове.

У
оквиру службе из става 1. тачка 2) овог члана могу се образовати одељења или одсеци
за: одржавање објеката, опреме и возила, услуге вешераја, грејања, транспорта и
др.

 

VI. ЗАВРШНА ОДРЕДБА

 

Члан 48.

Овај
правилник ступа на снагу наредног дана од дана објављивања у „Службеном гласнику
Републике Србије”.

 

 Број 110-00-106/2006-02

У Београду, 19. маја 2006. године

Министар,

проф. др Томица Милосављевић, с.р.