На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о образовању Савета за праћење примене препорука механизама Уједињених нација за људска права
"Службени гласник РС", број 
	140 од 22. децембра 2014.
 
1. Образује се Савет за праћење примене препорука механизама Уједињених нација за људска права (у даљем тексту: Савет), на време од пет година од дана ступања на снагу ове одлуке.
2. Задаци Савета су да: разматра и прати примену препорука које Република Србија добија у процесу Универзалног периодичног прегледа Савета за људска права Уједињених нација и препорука уговорних тела Уједињених нација – Комитета за права човека, Комитета за економска, социјална и културна права, Комитета за укидање расне дискриминације, Комитета за елиминисање дискриминације жена, Комитета против тортуре, Комитета за права детета, Комитета за права особа са инвалидитетом и Комитета за присилне нестанке; предлаже мере за примену добијених препорука; даје мишљења о напретку људских права у извештајном периоду и даје стручна објашњења о стању људских права и резултатима који су остварени применом препорука.
3. Савет има председника и девет чланова. 
За председника Савета именује се: 
– др Сузана Пауновић, директор Канцеларије за људска и мањинска права.
Чланове Савета из реда функционера и државних службеника на положају у министарствима надлежним за послове правде, спољне послове, унутрашње послове, рад, запошљавање, борачка и социјална питања, просвету, науку и технолошки развој, здравље, културу и информисање, државну управу и локалну самоуправу и из Канцеларије за европске интеграције, именује Влада посебним решењем.
4. Савет надлежном одбору доставља извештај о раду најмање сваких 60 дана, а Влади најмање сваких 90 дана.
5. Савет доноси пословник о свом раду.
6. Савет, по потреби, може позивати представнике других државних органа и организација и удружења да присуствују седницама Савета.
7. Стручну и административно-техничку потпору Савету пружа Канцеларија за људска и мањинска права.
8. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-15743/2014
У Београду, 19. децембра 2014. године
Влада
Председник,
Александар Вучић, 
	с.р.