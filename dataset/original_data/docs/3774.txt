На основу члана 13. Закона о запошљавању и осигурању за случај незапослености („Службени гласник РС”, бр. 36/09 и 88/10) и члана 14. Статута Националне службе за запошљавање („Службени гласник РС”, бр. 2/10, 43/11 и 16/12), 
	
Управни одбор Националне службе за запошљавање, на 6. седници одржаној 30. јануара 2014. године, донео је
 
ПРАВИЛНИК
о отпису потраживања Националне службе за запошљавање

	"Службени гласник РС", број 14 од 7. фебруара 2014.
 
Члан 1.
Овим правилником ближе се уређују услови, начин и поступак отписa потраживања Националне службе за запошљавање (у даљем тексту: Национална служба) према дужницима. 
	
Члан 2.
Отпис потраживања је престанак дужничко-поверилачког односа, којим Национална служба, као поверилац, отписује потраживање према дужнику под условима и на начин прописан овим правилником.
Потраживање, у смислу овог правилника, је право Националне службе као повериоца да од дужника захтева намирење доспеле, а неплаћене новчане обавезе по основу главног дуга и камате.
Дужник из става 1. овог члана може бити физичко лице, законски наследник физичког лица, правно лице и правни следбеник правног лица.
Члан 3.
Национална служба, може да изврши отпис потраживања према дужнику, из следећих разлога:
– смрти дужника корисника новчане накнаде, 
– смрти дужника корисника средстава Националне службе по мерама активне политике запошљавања који нема законских наследника,
– потпуног губитка радне способности дужника или болести дужника услед које се дужник не може запослити или одржати запослење ни под општим ни под посебним условима, у складу са законом,
– теже болести детета дужника,
– када суд у поступку извршења утврди да дужник осим стана или куће за становање, у којима станује са члановима свог домаћинства не поседује друге непокретности које би у складу са законом могле бити предмет извршења,
– када суд у поступку извршења, извршење спроведе на покретним стварима дужника (намештај, електрични апарати и друге ствари које нису неопходне за нормалан и уобичајен живот дужника), а исте није могуће продати путем усменог јавног надметања или непосредном погодбом, 
	
– када суд у поступку извршења утврди да дужник не поседује имовину која може бити предмет извршења,
– када суд у поступку извршења утврди немогућност наплате потраживања, јер је дужник непознатог пребивалишта, односно боравишта,
– када суд у стечајном поступку утврди да стечајни дужник не поседује имовину из које би се намирили стечајни повериоци или уколико Национална служба потраживање у стечајном поступку не намири у целости, 
	
– потраживања мале вредности и 
– у другим случајевима у складу са законом.
Под потраживањем мале вредности из става 1. алинеја десета овог члана подразумева се потраживање чији износ главног дуга са обрачунатом законском затезном каматом не прелази износ минималне зараде у Републици Србији у време подношења предлога за отпис потраживања.
Члан 4.
Поступак за отпис потраживања покреће се на основу молбе дужника или предлогa организационе јединице Националне службе уколико се отпис потраживања врши из разлога прописаних чланом 3. став 1. ал. пета–девета овог правилника. 
	
Молба за отпис потраживања подноси се организационој јединици Националне службе надлежној по месту закључења уговора из ког је проистекао дуг, непосредно преко писарнице или поштом или надлежном сектору у Дирекцији Националне службе.
Члан 5. 
Управни одбор Националне службе образује Комисију за припрему предлога за отпис потраживања (у даљем тексту: Комисија).
Комисију чине 3 (три) члана и то: председник и два члана.
Председник Комисије именује се из реда чланова Управног одбора, а два члана именују се из реда запослених на неодређено време у Дирекцији Националне службе, на предлог директора Националне службе.
О раду Комисије води се записник, који потписују сви чланови.
Седница Комисије заказује се по потреби.
Члан 6.
Уз молбу/предлог за отпис потраживања, подносилац из члана 4. овог правилника прилаже следеће доказе:
– извод из матичне књиге умрлих, уколико је наведен разлог за отпис потраживања из члана 3. став 1. алинеја прва,
– извод из матичне књиге умрлих и обавештење суда да дужник нема законских наследника, уколико је наведен разлог за отпис потраживања из члана 3. став 1. алинеја друга,
– решење надлежног органа, уколико је као разлог за отпис потраживања наведен услов из члана 3. став 1. алинеја трећа,
– медицинска документација са потврдом надлежне здравствене установе о болести детета, уколико је као разлог за отпис потраживања наведен услов из члана 3. став 1. алинеја четврта,
– закључак надлежног суда или решење надлежног суда о обустави поступка извршења, уверење службе за катастар непокретности да дужник не поседује непокретну имовину, уверење Пореске управе о задужењу дужника порезом на имовину, извод из матичне евиденције Републичког фонда за пензијско и инвалидско осигурање о својству осигураника дужника, уколико је као разлог за отпис потраживања наведен услов из члана 3. став 1. ал. пета, шеста и седма, 
	
– обавештење надлежне полицијске управе о пријављеној адреси пребивалишта/ боравишта дужника и решење надлежног суда о обустави поступка због непознатог пребивалишта/боравишта дужника, уколико је као разлог за отпис потраживања наведен услов из члана 3. став 1. алинеја осма,
– правоснажно решење надлежног суда о закључењу стечајног поступка, односно правоснажно решење о главној деоби уколико је као разлог за отпис потраживања наведен услов из члана 3. став 1. алинеја девета и
– други докази од утицаја на одлучивање о предлогу за отпис потраживања.
Члан 7.
Надлежна организациона јединица по пријему молбе за отпис потраживања утврђује да ли је достављена молба и документација у складу са чл. 4. и 6. овог правилника. 
	
Уколико надлежна организациона јединица утврди да молба за отпис потраживања не садржи све доказе из члана 6. овог правилника, подносиоцу молбе оставиће се рок од 15 дана за допуну молбе од дана пријема обавештења.
Надлежна организациона јединица је дужна да, у року од 15 дана од дана пријема молбе или предлога за отпис потраживања, односно од комплетирања документације или истека рока за допуну документације, сачини образложено мишљење о основаности поднете молбе/предлога са документацијом и предмет достави Комисији. 
	
Члан 8.
Надлежна организациона јединица из члана 4. овог правилника уз молбу/предлог за отпис потраживања доставља Комисији и: 
	
– фотокопију Одлуке о одобравању средстава, 
– фотокопију уговора на основу кога су исплаћена средства и проистекле уговорне обавезе дужника,
– износ потраживања чији се отпис тражи/предлаже и
– обавештење надлежног сектора о укупном износу потраживања, који се предлаже за отпис.
Члан 9.
Комисија разматра молбу, односно предлог за отпис потраживања и на основу приложених доказа и мишљења надлежне организационе јединице, припрема предлог за отпис потраживања. 
	
Подносилац молбе, односно надлежна организациона јединица Националне службе дужни су да, на писмени захтев Комисије, доставе и друге доказе за које Комисија оцени да су релевантни за одлучивање о молби/предлогу за отпис потраживања.
Молба/предлог за отпис потраживања је усвојен када за њега гласа већина чланова Комисије.
Записник са предлогом за отпис потраживања Комисија доставља Управном одбору Националне службе на одлучивање.
Члан 10.
На основу предлога Комисије, Управни одбор Националне службе доноси Одлуку о отпису потраживања.
Директор Националне службе, на основу предлога организационе јединице надлежне за економске послове, доноси одлуку о отпису потраживања у износу до 2.500,00 динара, ради искњижавања малих салда.
Члан 11.
Спровођење Одлуке из члана 10. овог правилника у пословним књигама Националне службе врши организациона јединица надлежна за економске послове. 
	
Законска затезна камата не обрачунава се на потраживања према дужницима који су корисници права на новчану накнаду и дужницима против којих, у моменту отписа потраживања, није покренут поступак наплате потраживања пред надлежним судом. 
	
Члан 12.
Молбе и предлози за отпис потраживања поднети пре дана ступања на снагу овог правилника разматраће се по одредбама овог правилника. 
	
Члан 13.
Даном ступања на снагу овог правилника престаје да важи Одлука о условима, начину и поступку отписа потраживања Националне службе за запошљавање („Службени гласник РС”, бр. 7/10 и 94/10). 
	
Члан 14.
Овај правилник ступа на снагу осмог дана од дана објављивања у „Службеном гласнику Републике Србије.”
 
Број 0011-101-3/2014
У Београду, 30. јануара 2014. године
Председник, 
Милутин Стефановић, 
	с.р.