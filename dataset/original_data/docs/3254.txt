На основу члана 67. Закона о јавној својини („Службени гласник РС”, бр. 72/11 и 88/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
УРЕДБУ
о поклонима који остају у јавној својини
"Службени 
				гласник РС", број 70 од 9. јула 2014.
Члан 1.
Овом уредбом уређују се начин и рокови предаје, чувања и коришћења поклона који остају у јавној својини Републике Србије, аутономне покрајине и јединице локалне самоуправе. 
Члан 2.
Поклони које функционери, посланици, државни службеници и друга лица, за која је одлучено да у односима са иностранством представљају Републику Србију (у даљем тексту: прималац поклона), приме од представника стране државе, организације или институције у страној држави или страног држављанина, међународне организације или њеног органа, постају својина Републике Србије.
Поклони које представници аутономне покрајине или јединице локалне самоуправе добију у вршењу послова представљања аутономне покрајине, односно јединице локалне самоуправе у међународној сарадњи, постају јавна својина аутономне покрајине, односно јединице локалне самоуправе.
Изузетно, поклон који добију наведена лица неће постати јавна својина уколико се ради о пригоднoм поклону мање вредности, у складу са законом којим се уређује спречавање сукоба интереса при вршењу јавних функција. 
Члан 3. 
Прималац поклона из члана 2. ове уредбе, дужан је да поклон, који по закону којим се уређује јавна својина остаје у јавној својини и поклон из става 4. овог члана, преда лицу у органу у коме је прималац поклона запослен којe је задуженo за вођење евиденције о примопредаји поклона (у даљем тексту: задужено лице), у року од седам дана од дана пријема поклона.
Примопредаја поклона се евидентира на Обрасцу – ЕППЈС – Евиденција о примопредаји поклона који је јавна својина, који је одштампан уз ову уредбу и чини њен саставни део.
Образац из става 2. овог члана садржи следеће податке: редни број поклона, име и презиме примаоца поклона, назив органа у којем је прималац поклона запослен или врши функцију, односно радно место примаоца поклона, назив поклона са кратким описом, односно ознакама и слично у време примопредаје поклона, датум пријема и предаје поклона, име (назив) поклонодавца, просечну тржишну вредност поклона, напомену, место и датум попуњавања обрасца и потписе примаоца поклона и задуженог лица.
Поклони за које не може да се утврди просечна тржишна вредност постају јавна својина.
Образац ЕППЈС чува се трајно.
Члан 4.
Задужено лице је дужно да поклон из члана 2. ове уредбе и Образац ЕППЈС без одлагања преда органу надлежном за поступање са имовином у јавној својини (у даљем тексту: надлежни орган), а надлежни орган је дужан да изда потврду о пријему поклона.
Члан 5.
Надлежни орган за чување поклона у јавној својини Републике Србије из члана 4. ове уредбе је Републичка дирекција за имовину Републике Србије.
Надлежни орган за чување поклона у јавној својини аутономне покрајине, односно јединице локалне самоуправе из члана 4. ове уредбе одређује аутономна покрајина, односно јединица локалне самоуправе. 
Члан 6.
Поклоне у јавној својини надлежни орган чува у трезору за чување поклона (у даљем тексту: трезор).
Изузетно, уколико је за чување поклона потребна просторија са одговарајућим условима (климатизована просторија са уједначеним процентом влажности ваздуха, без дневне светлости и зрачења), надлежни орган може поклон поверити на чување установи која поседује просторије наведених карактеристика.
Трезор може да буде посебна службена зграда или део зграде, коју користи надлежни орган.
Надлежни орган је дужан да предузме мере заштите у циљу обезбеђења трезора.
Поклони се разврставају и смештају у одговарајуће просторије означене бројевима, с обзиром на врсту и величину поклона.
Члан 7.
Надлежни орган управља трезором и води евиденцију поклона.
Евиденција поклона води се на Обрасцу – ОКП – Књига поклона, који је одштампан уз ову уредбу и чини њен саставни део. 
У Образац ОКП уносе се следећи подаци: редни број поклона, назив поклона, име, презиме, функција, односно радно место примаоца поклона, датум пријема поклона у трезор, назив поклона са кратким описом, односно ознакама у време примопредаје поклона, вредност поклона у време пријема поклона, број просторије у којој се поклон чува, напомена, место и датум попуњавања Обрасца и потпис. 
Члан 8.
Поклон у јавној својини може се дати на привремено коришћење државном органу и организацији, органу и организацији аутономне покрајине, односно јединице локалне самоуправе, установи, као и музеју чији је оснивач Република Србија, аутономна покрајина, односно јединица локалне самоуправе, као и примаоцу поклона (у даљем тексту: корисник поклона), на писани захтев.
О коришћењу поклона у јавној својини Републике Србије у смислу става 1. овог члана одлучује комисија коју образује Влада, а о коришћењу поклона у јавној својини аутономне покрајине, односно јединице локалне самоуправе у смислу тог става одлучује надлежни орган аутономне покрајине, односно јединице локалне самоуправе, који одређују и рок за враћање поклона који не може бити дужи од годину дана.
Изузетно од става 2. овог члана, примаоцу поклона поклон у јавној својини може се дати на коришћење и на период дужи од годину дана, и то до истека мандата, односно престанка функције (за посланике и функционере), односно државном службенику док је запослен у органу.
Овлашћено лице издаје реверс да је поклон дат на коришћење. 
Корисник поклона је дужан да се о поклону стара са пажњом доброг домаћина и да поклон врати у стању у којем је примљен.
Уколико се поклон не врати у трезор у року из ст. 2. и 3. овог члана, овлашћено лице је дужно да о томе обавести руководиоца надлежног органа.
Корисник поклона је одговоран уколико је дошло до оштећења поклона и дужан је да надокнади насталу штету.
Члан 9.
Органи и организације Републике Србије, аутономне покрајине и јединице локалне самоуправе, установе, јавне агенције и друге организације чији је оснивач Република Србија, аутономна покрајина и јединица локалне самоуправе дужни су да надлежном органу из члана 5. ове уредбе доставе податке о поклонима из члана 2. ове уредбе (по врстама, вредности и количини) примљеним до дана ступања на снагу ове уредбе, у року од 30 дана од дана ступања на снагу ове уредбе.
Члан 10.
Простор за чување поклона у јавној својини Републике Србије за потребе Републичке дирекције за имовину Републике Србије обезбедиће се у року од 90 дана од дана истека рока за достављање података из члана 9. ове уредбе.
Надлежни орган аутономне покрајине, односно јединице локалне самоуправе ће обезбедити простор за чување поклона у јавној својини аутономне покрајине, односно јединице локалне самоуправе у року из става 1. овог члана.
Члан 11.
Oва уредба ступа на снагу осмог дана од дана објављивања у „Службеном гласнику Републике Србије”.
05 број 110-6848/2014
У Београду, 4. јула 2014. године
Влада
Председник,
Александар Вучић, с.р.
 

				Образац ЕППЈС - 
Евиденција о примопредаји поклона који је 
				јавна својина

				Образац ОКП - 
Књига поклона