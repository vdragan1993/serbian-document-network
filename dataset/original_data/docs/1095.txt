На основу члана 193. став 2. тачка 2. Закона о полицији („Службени гласник РС”, број 101/05, 63/09 – УС и 92/11), 
	
Министар унутрашњих послова доноси
 
ПРАВИЛНИК
о начину ношења униформе полицијских службеника

	"Службени гласник РС", број 64 од 24. јула 2013.
 
Члан 1.
Овим правилником уређује се начин ношења униформе полицијских службеника. 
	
Члан 2.
Основне делове редовне униформе полицијски службеници носе приликом обављања редовних послова и задатака, као и других законом утврђених послова које одреди овлашћени старешина.
Основне делове редовне униформе носе: полицијски службеници Управе полиције, Управе саобраћајнe полицијe, Управе граничнe полицијe, Управе за обезбеђење одређених личности и објеката, Сектора за ванредне ситуације и одређени број полицијских службеника Жандармерије.
Одређене основне делове редовне униформе и додатне делове редовне униформе носе полицијски службеници Сектора за ванредне ситуације на редовним дежурствима у ватрогасним јединицама и другим објектима, као и при интервенисању на ванредним догађајима нижег интензитета (пожар на отвореном, техничка интервенција мањег обима).
Основни делови редовне униформе носе се и комбинују по сопственом избору, у зависности од временских услова, осим мајице кратак рукав на којој нема полицијских обележја, и осим ако руководилац организационе јединице не одлучи друкчије.
Када се задаци извршавају у групи, полицијски службеници носе једнообразну униформу, о чему се стара руководилац организационе јединице.
Додатне делове редовне униформе носе полицијски службеници приликом обављања редовних послова и задатака по одлуци руководиоца организационе јединице.
Члан 3.
Интервентну униформу полицијски службеници носе приликом извршавања посебних безбедносних задатака, а нарочито: потрага и лишења слободе учинилаца тежих кривичних дела, прегледа и претресања превозних средстава, граничне контроле, обезбеђења државне границе, спречавања нарушавања и успостављања јавног реда и мира нарушеног у већем обиму, извршавања задатака интервентних јединица и патрола, обраде лица места кривичних дела, учешћа у вршењу увиђаја и других истражних радњи на терену, преговарања у кризним ситуацијама, приликом обављања послова превентивне заштите, извођења стручне обуке и тактичих вежби. 
	
Начин ношења интервентне униформе одређује руководилац организационе јединице, ако овим правилником није друкчије одређено.
Приликом извођења обуке, носе се делови интервентне униформе који одговарају врсти и циљевима обуке, а по одлуци руководиоца надлежног за извођење обуке.
Одређене основне делове интервентне униформе у тегет боји носе полицијски службеници Управе полиције, Управе саобраћајне полиције и Управе граничне полиције.
Одређене основне делове интервентне униформе у црној боји носе полицијски службеници Управе за обезбеђење одређених личности и објеката, који обављају послове пратиоца, возача, претходнице и приликом организовања контра-диверзионих прегледа
Додатни део интервентне униформе – камуфлажни комплет за снег носе полицијски службеници Противтерористичке јединице за активности у руралним срединама и полицијски службеници Управе граничне полиције који обављају послове и задатке на обезбеђењу државне границе.
Додатне делове интервентне униформе за специјалистичке регионалне тимове Сектора за ванредне ситуације носе полицијски службеници овог сектора приликом ванредних догађаја – поплава и рушења.
Члан 4.
Свечана и парадна униформа носи се на свечаним пријемима, дочецима, испраћајима, академијама, парадама и у другим сличним приликама.
Свечану – наступну униформу у белој боји носи Оркестар полиције приликом службених почасти, на концертима, приредбама, свечаним смотрама, академијама, парадама и другим службеним наступима.
Свечану – ескортну униформу носе мотоциклисти приликом моторизоване свечане пратње и обезбеђивања одређених личности и чине је додатни делови редовне униформе за мотоциклисте.
Основне делове свечане униформе носе полицијски службеници Управе полиције, Управе граничне полиције, Управе за обезбеђење одређених личности и објеката и Сектора за ванредне ситуације.
Основне делове свечане униформе у белој боји носе полицијски службеници Управе саобраћајне полиције и Оркестар полиције. 
	
Члан 5.
Полицијски службеник који се упућује на рад у иностранство носи униформу полицијских службеника у случајевима када је то предвиђено међународним споразумом.
Редовну, интервентну и свечану униформу полицијски службеник из става 1. овог члана може носити у иностранству и на основу претходне писане сагласности надлежних органа земље у коју се полицијски службеник упућује.
Приликом пријема у дипломатско-конзуларном представништву Републике Србије полицијски службеник из става 1. овог члана носи свечану униформу.
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 01-3302/13-15
У Београду, 18. јула 2013. године 
	
Министар унутрашњих послова,
Ивица Дачић, 
	с.р.