На основу члана 41а став 3. Закона о заштити природе („Службени гласник РС”, бр. 36/09, 88/10 и 91/10 – исправка) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о проглашењу Специјалног резервата природе „Мала јасенова глава”
"Службени гласник РС", број 
	116 од 27. октобра 2014.

Члан 1.
Подручје „Мала јасенова глава”, део шумског комплекса јужног Кучаја у источном делу Србије, проглашава се заштићеним подручјем II категорије, регионалног, односно великог значаја, као Специјални резерват природе „Мала јасенова глава” (у даљем тексту: Специјални резерват природе „Мала јасенова глава”).
Члан 2.
Специјални резерват природе „Мала јасенова глава” ставља се под заштиту да би се очувала незнатно измењена полидоминантна, реликтна шумска заједница букве (Fagus moesiaca L.) и тисе (Taxus baccata L.) и oчувала тиса, терцијерни реликт, стара средњеевропска-кавкаска врста од националног и међународног значаја, која на овом подручју представља једну од најбоље очуваних заједница у Републици Србији.
Члан 3.
Специјални резерват природе „Мала јасенова глава” се налази на територији општине Бољевац, односно катастарске општине Криви Вир и износи 6,30 ha.
Заштићено подручје обухваћено је границама одсека (а) у одељењу 27. и одсека (е) у одељењу 25. Газдинске јединице „Честобродица” и припада катастарској општини Криви Вир, део катастарске парцеле број 7972. 
	
Заштићено подручје је у државној својини.
Опис граница и графички приказ граница Специјалног резервата природе „Мала јасенова глава” дати су у Прилогу – Опис границе и графички приказ Специјалног резервата природе „Мала јасенова глава”, који је одштампан уз ову уредбу и чини њен саставни део.
Члан 4.
На целом подручју Специјалног резервата природе „Мала јасенова глава” установљава се режим заштите II степена.
Члан 5.
У режиму заштите II степена одређују се мере заштите, којима се забрањује:
1) брање и уништавање биљака;
2) узнемиравање, хватање и убијање животиња;
3) одношење стеље, лисника и земљишта;
4) ложење ватре;
5) изградња објеката туристичког смештаја, угоститељства, туристичке инфраструктуре или објеката у традиционалном стилу;
6) изградња објеката саобраћајне, енергетске, комуналне и друге инфраструктуре, стамбених и економских објеката пољопривредних и шумских газдинстава;
7) коришћење камена, глине и другог материјала;
8) изградња објеката за конвенционално гајење домаћих животиња и ситне дивљачи;
9) формирање шумских и пољопривредних монокултура.
У режиму заштите II степена ограничавају се следећи радови и активности на:
1) уклањање конкурентне вегетације у делу шуме где густо жбуње не дозвољава или успорава развој подмлатка тисе (мере усредсређене на постизање стабилне структуре) уз услове заштите природе;
2) мере газдовања шумама и шумским земљиштем утврђеним у плановима и основама газдовања шумама којима се обезбеђује жељена састојинска структура, постиже очување разноврсности и изворности дрвећа, жбуња и осталих биљних и животињских врста;
3) постављање информативних табли за презентацију заштићеног подручја; 
	
4) сакупљање гљива и лековитих биљних врста у складу са одредбама акта који регулише стављање под контролу коришћења и промета дивље флоре; 
	
5) примену хемијских средстава само уколико није могуће применити биолошка средства за сузбијање патогених гљива и штетних инсеката уз сагласност министарства надлежног за заштиту биља.
Члан 6.
Специјални резерват природе „Мала јасенова глава” поверава се на управљање Јавном предузећу „Србијашуме” (у даљем тексту: Управљач).
Члан 7.
У обављању законом утврђених послова управљања заштићеним подручјем, Управљач је овлашћен и дужан нарочито да: се стара о заштићеном подручју на начин који омогућава да се у потпуности спроведу прописане мере и активности заштите (режим заштите) у циљу очувања и унапређења заштићеног подручја, врши обележавање заштићеног подручја, донесе план управљања, донесе акт о унутрашњем реду на простору заштићеног подручја, обезбеђује чуварску службу, у случају насталих промена које могу уништити или нарушити основну вредност заштићеног подручја обавештава Завод за заштиту природе Србије, обезбеђује услове за спровођење научноистраживачких, образовних, информативно-пропагандних и других активности у складу са законом, обезбеђује финансијска средства из сопствених прихода и из накнада за коришћење заштићеног подручја, као и других извора утврђених законом, обраћа се надлежним органима ради обезбеђивања средстава из општинског и републичког буџета и других извора прихода.
Управљач је дужан да изврши упис делатности управљања заштићеним подручјем у складу са прописима којима се уређује класификација делатности у року од 60 дана од дана ступања на снагу ове уредбе.
Члан 8.
Очување, унапређење, одрживо коришћење и приказивање природних и других вредности подручја Специјалног резервата природе „Мала јасенова глава” спроводи се према плану управљања који доноси Управљач на период од десет година (у даљем тексту: План управљања), са садржином и на начин прописан законом којим се уређује заштита природе.
План управљања, између осталог, садржи и превентивне мере заштите од пожара у складу са законом који уређује заштиту од пожара и прописима донетим на основу тог закона.
План управљања Управљач доноси и доставља министарству надлежном за послове заштите животне средине (у даљем тексту: Министарство) најкасније у року од десет месеци од дана ступања на снагу ове уредбе.
У поступку давања сагласности на План управљања Министарство прибавља мишљења министарстава надлежних за послове просвете, културе, рударства и енергетике, привреде, грађевине, саобраћаја, просторног планирања, туризма и финансија.
Управљач је дужан да једном у три године анализира спровођење Плана управљања и остварене резултате и по потреби изврши његову ревизију.
До доношења Плана управљања, Управљач врши послове на основу годишњег програма управљања који је дужан да донесе и достави Министарству на сагласност у року од 30 дана од дана ступања на снагу ове уредбе.
Годишњи програм управљања из става 6. овог члана садржи нарочито: сажет приказ природних и других вредности заштићеног подручја, циљева заштите и одрживог коришћења, могућности и ограничења за њихово остваривање; детаљан приказ годишњих задатака на чувању, одржавању, унапређењу, приказивању и одрживом коришћењу заштићеног подручја за потребе науке, образовања, рекреације и туризма и укупног социо-економског развоја; приказ конкретних послова на изради и доношењу управљачких докумената, првенствено Плана управљања, акта о унутрашњем реду и чуварској служби и акта о накнади за коришћење заштићеног подручја; приказ задатака на обележавању заштићеног подручја, заснивању информационог система и противпожарној заштити; приказ субјеката и организационих и материјалних услова за извршења програма, висине и извора потребних финансијских средстава.
Члан 9.
Управљач је дужан да обезбеди спровођење режима заштите, односно унутрашњи ред и чување заштићеног подручја у складу са правилником о унутрашњем реду и чуварској служби који доноси уз сагласност Министарства у року од шест месеци од дана ступања на снагу ове уредбе.
У оквиру садржине прописане законом којим се уређује заштита природе, правилником из става 1. овог члана ближе се утврђују забрањени радови и активности, као и правила и услови обављања радова и активности који су допуштени на подручју Специјалног резервата природе „Мала јасенова глава”.
Правилник из става 1. овог члана се објављује у„Службеном гласнику Републике Србије”.
Члан 10.
Управљач је дужан да на прописан начин обележи Специјални резерват природе „Мала јасенова глава” и његове спољне границе, најкасније у року од 12 месеци од дана ступања на снагу ове уредбе.
Члан 11.
Управљач је дужан да заснује дигиталну базу података, односно географски информациони систем о природним и створеним вредностима, непокретностима, активностима и другим подацима од значаја за управљање Специјалним резерватом природе „Мала јасенова глава” у року од две године од дана ступања на снагу ове уредбе.
Члан 12.
Управљач доноси и доставља Министарству на сагласност акт о накнади за коришћење заштићеног подручја у року од шест месеци од дана ступања на снагу ове уредбе .
Члан 13.
Средства за спровођење Плана управљања обезбеђују се из буџета Републике Србије, од накнаде за коришћење заштићеног подручја, прихода остварених обављањем делатности Управљача и из других извора, у складу са законом.
Члан 14.
Планови уређења простора, шумске, ловне, пољопривредне и друге основе и програми који обухватају заштићено подручје Специјалног резервата природе „Мала јасенова глава” усагласиће се са Просторним планом Републике Србије, Планом управљања и режимом заштите утврђеним овом уредбом.
Члан 15.
Даном ступања на снагу ове уредбе престаје да важи Решење о стављању под заштиту државе састојине букове шуме (Fagus moesiaca) са тисом (Taxus baccata) у пределу званом „Мала јасенова глава” („Службени гласник НРС”, број 49/61).
Члан 16.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-8904/2014-1
У Београду, 25. октобра 2014. године
Влада
Председник,
Александар Вучић, с.р.
Прилог
ОПИС ГРАНИЦЕ И ГРАФИЧКИ ПРИКАЗ СПЕЦИЈАЛНОГ РЕЗЕРВАТА ПРИРОДЕ„МАЛА ЈАСЕНОВА ГЛАВА”
Заштићено подручје обухваћено је границама одсека (а) у одељењу 27. и осека (е) у одељењу 25. Газдинске јединице „Честобродица” и припада катастарској општини Криви Вид, део катастарске парцеле број 7972.