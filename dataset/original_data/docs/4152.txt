Редакцијски пречишћен текст
 

 

 

На основу члана 2. став 2. 
Уредбе о начину израде и доношењу техничких прописа и регистру тих прописа 
("Службени лист СЦГ", бр. 17/2006), министар за унутрашње економске односе 
доноси

 

 

ПРАВИЛНИК

о квалитету и другим 
захтевима за освежавајућа безалкохолна пића

„Службени 
лист СЦГ“, број 18 од 28. априла 2006, „Службени гласник РС“, број 43 од 17. 
маја 2013 – др. правилник

 

 

I. ОПШТЕ ОДРЕДБЕ

 

Члан 1.

Овим правилником прописују 
се квалитет и други захтеви за освежавајућа безалкохолна пића (у даљем тексту: 
производи), који морају бити испуњени у производњи и промету.

 

Члан 2.

За производе који су сродни 
производима из члана 1. овог правилника, а за које нису прописани квалитет и 
други захтеви, сходно се примењују одредбе овог правилника.

За производе из става 1. 
овог члана произвођач је дужан да пре почетка производње донесе произвођачку 
спецификацију.

Произвођачка спецификација 
мора да садржи кратак опис технолошког поступка производње производа, основне 
захтеве квалитета, извештај о испитивању захтева квалитета, као и податке из 
декларације у складу са Правилником о декларисању и означавању упакованих 
намирница.

О донесеним произвођачким 
спецификацијама произвођач води евиденцију, која мора да садржи следеће податке:

1) евиденцијски број 
спецификације;

2) датум доношења 
произвођачке спецификације;

3) датум почетка производње 
према произвођачкој спецификацији;

4) датум извршеног 
испитивања захтева квалитета утврђених у произвођачкој спецификацији.

 

Члан 3.

Ако је садржај појединачног 
паковања декларисан у јединицама запремине, дозвољено одступање од декларисане 
запремине при температури од 20 °C ± 1 °C за појединачно паковање наведено је у 
Табели 1.

 

Табела 1

 

Дозвољено одступање од 
декларисане запремине

 





Редни број


Декларисана 
			запремина у l


Дозвољено 
			одступање




1


до 0,1


± 4 ml




2


преко 0,1 до 
			0,2


± 6 ml




3


преко 0,2 до 
			0,4


± 8 ml




4


преко 0,4 до 1


± 2% од 
			декларисане запремине




5


преко 1 до 2
			


± 1,5% од 
			декларисане запремине




6


преко 2


± 1% од 
			декларисане запремине




 

Средња вредност стварног 
одступања за узорак од десет насумице узетих појединачних паковања мора бити 
мања или једнака 40% од дозвољеног одступања за дату декларисану запремину 
наведену у Табели 1. овог члана.

Ако је садржај појединачног 
паковања декларисан у јединицама масе, дозвољено одступање од декларисане масе 
за појединачно паковање наведено је у Табели 2.

 

Табела 2

 

Дозвољена одступања од 
декларисане масе

 





Редни број


Декларисана 
			маса у g


Дозвољено 
			одступање




1


до 25


± 10% од 
			декларисане масе




2


преко 25 до 100


± 5% од 
			декларисане масе




3


преко 100 до 
			200


± 4,5 g




4


преко 200 до 
			500


± 10 g




5


преко 500 до 5 
			000


± 20 g




 

Средња вредност стварног 
одступања за узорак од десет насумице узетих појединачних паковања мора бити 
мања или једнака 40% од дозвољеног одступања за дату декларисану нето масу 
наведену у Табели 2. овог члана.

 

Члан 4.

Производи се стављају у 
промет у оригиналном паковању и морају на амбалажи, етикети, документу, алкици, 
привеску или омоту имати декларацију у складу са Правилником о декларацији и 
означавању упакованих намирница.

У производњи производа могу 
се додавати адитиви у складу са Правилником о квалитету и условима употребе 
адитива у намирницама и о другим захтевима за адитиве и њихове мешавине.

 

II. ПОСЕБНЕ ОДРЕДБЕ

 

Члан 5.

Освежавајућа безалкохолна 
пића су производи добијени посебним технолошким поступком од воде за пиће или 
природне минералне воде или природне изворске воде, којима се могу додавати: 
ароме, шећери, хидролизати скроба, воћни сок, концентрисани воћни сок, сок од 
поврћа, жита и производи од жита, соја и производи од соје, хмељ и производи од 
хмеља, сурутка и друге намирнице, са или без додатка угљен-диоксида, минералних 
соли и витамина.

 

Члан 6.

Концентрована мешавина од 
два или више састојака наведених у члану 5. овог правилника може се ставити у 
промет као "базна сировина за производњу освежавајућих безалкохолних пића".

Базна сировина за 
производњу освежавајућих безалкохолних пића може да садржи само адитиве 
прописане Правилником о квалитету и условима употребе адитива у намирницама и 
другим захтевима за адитиве и њихове мешавине. Количина адитива у базној 
сировини за производњу освежавајућих безалкохолних пића после растварања према 
упутству, не може бити већа од количина прописаних наведеним правилником.

Базна сировина у промету 
мора да буде декларисана у складу са чланом 4. став 1. овог правилника и мора је 
пратити извештај о извршеном испитивању захтева квалитета.

 

Члан 7.

Освежавајућа безалкохолна 
пића морају испуњавати следеће захтеве квалитета:

1) да сензорна својства 
одговарају врсти декларисаног пића;

2) да садрже најмање 7% 
суве материје (мерено рефрактометром на 20 °C), осим за освежавајућа 
безалкохолна пића са нижом енергетском вредношћу;

3) да садрже највише 0,5% 
v/v етанола;

4) да је садржај 
угљен-диоксида, као карактеристичног састојка, најмање 2 g/l;

5) да садрже најавише 250 
mg/l кофеина, ако овим правилником није друкчије прописано за поједине 
производе;

6) да садрже највише 85 
mg/l кинина, ако овим правилником није друкчије прописано за поједине производе.

 

Члан 8.

Освежавајућа безалкохолна 
пића која на декларацији имају ознаку "без кофеина" могу да садрже највише 0,5 
mg/l кофеина.

Освежавајућа безалкохолна 
пића која на декларацији имају ознаку "тоник", морају да садрже најмање 15 mg/l 
кинина.

Освежавајућа безалкохолна 
пића која на декларацији имају ознаку "са сурутком" морају да садрже 40-49% 
сурутке.

Освежавајућа безалкохолна 
пића која на декларацији имају ознаку "са јогуртом" морају да садрже 20-40% 
јогурта од обраног млека.

 

Члан 9.

Освежавајућа безалкохолна 
пића могу се производити и стављати у промет под следећим називом:

1) освежавајуће 
безалкохолно пиће;

2) освежавајуће 
безалкохолно пиће са воћним соком,

3) вода са аромом;

4) сода вода;

5) сируп за освежавајуће 
безалкохолно пиће;

6) прашак за освежавајуће 
безалкохолно пиће;

7) таблета за освежавајуће 
безалкохолно пиће;

8) енергетско пиће;

9) освежавајуће 
безалкохолно пиће са минералним солима.

Освежавајућа безалкохолна 
пића из тач. 1, 2, 6. и 7. став 1. овог члана могу се производити са нижом 
енергетском вредношћу.

Назив производа може се 
допунити речима "са укусом" и навести карактеристичан укус производа (нпр. 
"освежавајуће безалкохолно пиће са укусом наранџе").

Назив производа може се 
допунити и речју "са" уз навођење карактеристичног назива производа (нпр. 
"освежавајуће безалкохолно пиће са сојом, млеком, медом" и сл.).

 

Члан 10.

Ако се освежавајућа 
безалкохолна пића стављају у промет без додатка угљен-диоксида, назив производа 
мора да садржи реч "негазирано" (нпр: "негазирано освежавајуће безалкохолно 
пиће").

 

Члан 11.

Освежавајућа безалкохолна 
пића са воћним соком, поред састојака наведених у члану 5. овог правилника, 
морају да садрже најмање 6% m/m воћног сока од цитрус воћа или најмање 10% m/m 
од осталих врста воћа.

Освежавајућа безалкохолна 
пића из става 1. овог члана, произведена од мешавине више врста сокова од воћа и 
поврћа декларишу се тако што се у списку састојака наводе све врсте употребљених 
сокова по опадајућем редоследу. Укупна количина употребљених воћних сокова у 
мешавини мора бити најмање 10% m/m.

 

Члан 12.

Вода са аромом је производ 
добијен од природне минералне воде или природне изворске воде са додатком 
одговарајућих арома. Декларација за воде са аромом у називу мора да садржи 
податак о врсти воде (нпр: "минерална вода са аромом...").

 

Члан 13.

Сода вода је производ 
добијен директном импрегнацијом воде за пиће угљен-диоксидом.

Садржај угљен-диоксида мора 
износити најмање 5 g/l.

 

Члан 14.

Сируп за освежавајуће 
безалкохолно пиће је производ вискозне структуре добијен по одговарајућем 
технолошком поступку од састојака наведених у члану 5. овог правилника.

 

Члан 15.

Сируп за освежавајућа 
безалкохолна пића, који се ставља у промет, мора испуњавати следеће захтеве 
квалитета:

1) да има уједначену 
сирупасту конзистенцију без појаве раслојавања;

2) да количина укупне суве 
материје мора бити најмање 60% (мерено рефрактометром на 20° C), осим сирупа 
намењених за употребу у post-mix апаратима у којима количина суве 
материје мора бити најмање 40%;

3) да разблажен водом, 
према упутству произвођача, испуњава захтеве квалитета прописане овим 
правилником.

 

Члан 16.

Прашак за освежавајућа 
безалкохолна пића је производ чијим се растварањем у води са или без додатка 
шећера или заслађивача, према упутству на декларацији, добијају освежавајућа 
безалкохолна пића која испуњавају захтеве квалитета прописане овим правилником.

 

Члан 17.

Таблета за освежавајућа 
безалкохолна пића је производ чијим се растварањем у води са или без додатка 
шећера или заслађивача, према упутству на декларацији, добијају освежавајућа 
безалкохолна пића која испуњавају захтеве квалитета прописане овим правилником.

 

Члан 18.

Енергетско пиће је производ 
који се производи од састојака из члана 5. овог правилника, који мора да 
испуњава захтеве из члана 7. тач. 1, 3. и 4. овог правилника и који мора да 
садржи најмање 10% суве материје (мерено рефрактометром на 20° C).

Енергетска пића могу да 
садрже састојке наведене у Табели 3.

 

Табела 3

 





Редни број


Назив


Дозвољена 
			количина mg/l




1


кофеин


највише 320




2


инозитол


највише 200




3


глукуронолактон


највише 2400




4


таурин


највише 4000




 

Декларација за енергетско 
пиће мора да садржи и упозорења следеће садржине: "Не препоручује се деци млађој 
од 18 година, трудницама, дојиљама, особама са срчаним тегобама и особама 
преосетљивим на кофеин" и "Не препоручује се конзумирање са алкохолом" као и 
податак о дозвољеном дневном уносу. Упозорења морају да се налазе у истом видном 
пољу у које се налази назив производа и морају бити написана словима чија 
величина не може бити мања од слова којима се означавају састојци.

 

Члан 19.

Освежавајуће безалкохолно 
пиће са минералним солима је производ који се производи од састојака из члана 5. 
овог правилника уз додатак минералних соли и мора испуњавати захтеве из члана 7. 
овог правилника осим захтева из тачке 2.

Укупан садржај минералних 
соли у производу из става 1. овог члана, не може бити мањи од 1000 mg/l, при 
чему садржај калијума не прелази садржај натријума.

Освежавајуће безалкохолно 
пиће са минералним солима садржи минерале у количинама утврђеним у Табели 4.

 

Табела 4

 

Садржај минерала

 





Назив


Дозвољена 
			количина у mg/l




натријум


300-1500




калијум


100-500




магнезијум


најмање 5




калцијум


10-100




хлорид


300-1500




 

Код пића која садрже 
натријум изнад 1000 mg/l декларација мора да садржи и упозорење следеће 
садржине: "Производ се не сме употребљавати код препоручене исхране са 
редукованим садржајем натријума". Упозорење мора да се налази у истом видном 
пољу у коме се налази назив производа и мора бити написано словима чија величина 
не може бити мања од слова којима се означавају састојци.

 

III. ПРЕЛАЗНА И ЗАВРШНА 
ОДРЕДБА

 

Члан 20.

Даном ступања на снагу овог 
правилника престаје да важи Правилник о квалитету и другим захтевима за 
освежавајућа безалкохолна пића, сирупе и прашкове за освежавајућа безалкохолна 
пића и сода вода ("Службени лист СРЈ", бр. 3/2002).

 

Члан 21.

Овај правилник ступа на 
снагу осмог дана од дана објављивања у "Службеном листу СЦГ".

 

 

Бр. 4/002-007/2003-028

25. априла 2006. године

Београд

Министар за унутрашње

економске односе

Амир Нурковић, 
с.р.