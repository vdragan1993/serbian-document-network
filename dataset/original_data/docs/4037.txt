На основу члана 15. став 2, члана 18. став 5, члана 20. став 9. и члана 21. став 8. Закона о метрологији („Службени гласник РС”, број 30/10) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС)
Министар привреде доноси
 
ПРАВИЛНИК
о мерилима нивоа звука

	"Службени гласник РС", број 39 од 9. априла 2014.
 
Предмет
Члан 1.
Овим правилником уређују се захтеви за мерила нивоа звука (у даљем тексту: мерила, у једнини: мерило), начин утврђивања испуњености захтева за мерила, означавање мерила, начин испитивања типа мерила, методе мерења, као и начин и услови оверавања мерила.
Овај правилник примењује се на мерила намењена за мерење буке у животнoj и раднoj средини, ради заштите здравља и безбедности људи.
Значење појединих израза
Члан 2.
Поједини изрази употребљени у овом правилнику имају значење дефинисано у Прилогу 1 – Изрази и дефиниције, који је одштампан уз овај правилник и чини његов саставни део.
Други изрази употребљени у овом правилнику, који нису дефинисани у Прилогу 1 овог правилника, имају значење дефинисано законима којима се уређују метрологија и стандардизација.
Резултат мерења
Члан 3.
Резултат мерења мерилом изражава се у децибелима (dB), који је логаритам, за основу десет, количника квадратног корена мереног звучног притиска и референтног звучног притиска, помножен са бројем 20. 
	
Звучни притисак изражава се у паскалима (Pа).
Захтеви 
Члан 4.
Метролошки, општи и други захтеви за мерила у погледу: класе тачности, усмерености, фреквенцијске пондерације, линеарности нивоа, шума мерила, временске пондерације, одзива на пакет синусоида, одзива на поновљени пакет синусоида, показивача преоптерећења, C-вршног нивоа звука, утицаја амбијенталних услова на мерила, електростатичког пражњења и радиофреквенцијских сметњи, напона напајања, показног уређаја (дисплеј) и додатних уређаја дати су у Прилогу 2 – Захтеви, који је одштампан уз овај правилник и чини његов саставни део.
Сматра се да мерило испуњава захтеве из става 1. овог члана ако испуњава одговарајуће захтеве српског стандарда SRPS EN 61672-1:2010 – Електроакустика – Мерачи нивоа звука – Део 1: Спецификације.
Заштита метролошких карактеристика
Члан 5.
Произвођач заштићује метролошке карактеристике мерила, а софтвер који одређује или извршава функције које се односе на метролошке карактеристике (у даљем тексту: законски релевантан софтвер) обезбеђује од неовлашћених модификација. 
	
Законски релевантан софтвер мерила је јасно идентификован верзијом софтвера.
Идентификација верзије софтвера, као и начин и средства те идентификације наводе се у уверењу о одобрењу типа мерила.
Техничка документација
Члан 6. 
Произвођач мерила сачињава техничку документацију која омогућава утврђивање испуњености захтева из чл. 4. и 5. овог правилника.
Техничка документација садржи нарочито следеће податке о мерилу:
1) врсту микрофона (кондензаторски, пиезоелектрични и сл.);
2) начин повезивања микрофона са мерилом;
3) референтни правац;
4) мерни опсег;
5) референтни ниво звучног притиска;
6) карактеристике фреквенцијског и временског пондерисања, временског усредњавања нивоа звука и изложености звуку;
7) карактеристике сваког посебног канала вишеканалног мерила;
8) утицај услова околине на приказивање мерила;
9) опсег температуре и релативне влажности ваздуха унутар којих не долази до трајног оштећења мерила;
10) корекције у случају када се уз микрофон користи препоручена помоћна опрема;
11) положај мерила и особе која врши мерења у односу на положај микрофона;
12) поступак обезбеђења оптималних услова рада када се мерило користи са спољашњим филтерима или анализаторима;
13) референтну фреквенцију;
14) референтни опсег;
15) корекције између осетљивости у дифузном пољу и осетљивости у референтном правцу, за вредности фреквенције најмање до 10 000 Hz;
16) промену осетљивости у односу на референтни правац, нарочито за следеће вредности фреквенције:
– 1 000 Hz, 2 000 Hz, 4 000 Hz, 8 000 Hz и 12 500 Hz, за мерила класе тачности 1; 
	
– 1 000 Hz, 2 000 Hz, 4 000 Hz и 8 000 Hz, за мерила класе тачности 2;
17) примарни опсег показног уређаја;
18) јасну идентификацију свих програма који се користе за рад мерила, као и упутство за њихову инсталацију и коришћење.
Начин утврђивања испуњености захтева
Члан 7.
Утврђивање испуњености захтева за мерила врши се испитивањем типа мерила. Испитивање типа мерила обухвата:
1) визуелни преглед;
2) проверу извора напајања;
3) испитивање утицаја промене услова околине;
4) испитивање утицаја електростатичког пражњења;
5) испитивање мерила при излагању мрежној фреквенцији и радио фреквенцијском пољу;
6) проверу приказивања референтне вредности нивоа звучног притиска;
7) проверу усмерености;
8) испитивање шума;
9) акустичко испитивање фреквенцијских пондерација;
10) електрично испитивање фреквенцијских пондерација;
11) испитивање у слободном звучном пољу;
12) испитивање линеарности нивоа;
13) испитивање фреквенцијских и временских пондерација на 1 kHz;
14) испитивање одзива на пакет синусоида;
15) испитивање C-вршног нивоа звука;
16) испитивање приказивања преоптерећења.
Поступак испитивања типа мерила, односно методе мерења и испитивања из става 2. овог члана дате су у Прилогу 3 – Испитивање типа мерила, који је одштампан уз овај правилник и чини његов саставни део.
Законска контрола мерила
Члан 8.
Мерило се може оверавати само ако је за то мерило издато уверење о одобрењу типа, у складу са прописом којим се уређују врсте мерила за које је обавезно оверавање и временски интервали њиховог периодичног оверавања.
Оверавање мерила може бити прво, редовно или ванредно, у складу са законом којим се уређује метрологија.
Натписи и ознаке
Члан 9.
Мерило има нарочито следеће натписе и ознаке:
1) службену ознаку типа из уверења о одобрењу типа мерила;
2) пословно име, односно назив произвођача који је одговоран за комплетну техничку документацију мерила;
3) производну ознаку мерила (тип, односно модел мерила, као и серијски број); 
	
4) ознаку класе тачности мерила.
Уколико се мерило састоји од неколико одвојених јединица, свака јединица се означава у складу са ставом 1. овог члана.
Натписи и ознаке из ст. 1. и 2. овог члана постављају се тако да буду видљиве, читљиве и неизбрисиве, односно да их није могуће уклонити без трајног оштећења.
Оверавање мерила
Члан 10. 
Прво, редовно и ванредно оверавање мерила обухвата: 
1) визуелни преглед и проверу функционалности;
2) проверу извора напајања;
3) проверу услова околине;
4) проверу приказивања референтне вредности нивоа звучног притиска;
5) испитивање шума;
6) акустичко испитивање фреквенцијских пондерација;
7) електрично испитивање фреквенцијских пондерација;
8) испитивање фреквенцијских и временских пондерација на 1 kHz;
9) испитивање линеарности нивоа;
10) испитивање одзива на пакет синусоида;
11) испитивање C-вршног нивоа звука;
12) испитивање приказивања преоптерећења.
Мерила се оверавају појединачно.
Начин и услови оверавања из става 1. овог члана дати су у Прилогу 4 – Оверавање мерила, који је одштампан уз овај правилник и чини његов саставни део.
Завршне одредбе
Члан 11.
Даном ступања на снагу овог правилника престају да важе следећи прописи:
1) Правилник о метролошким условима за мерила нивоа звука („Службени лист СРЈ”, број 27/01);
2) Метролошки поступак за оверавање мерила нивоа звука за мерење буке у животној и радној средини („Гласник ДМДМ”, број 2/08).
Члан 12.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-256/2013-33
У Београду, 26. марта 2014. године
ПО Председника Владе
Број 035-00-4/2014-01 од 29. јануара 2014. године
Министар, 
Игор Мировић. 
	с.р.
 
Листа прилога:

Прилог 1 
	- Изрази и дефиниције

Прилог 2 
	- Захтеви

Прилог 3
- Испитивање типа мерила

Прилог 4 
	- Оверавање мерила