На основу члана 54. став 7. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка и 108/13), члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС),
Влада доноси 
 
УРЕДБУ
о критеријумима за утврђивање природе расхода и условима и начину прибављања сагласности за закључивање одређених уговора који, због природе расхода, захтевају плаћање у више година
"Службени 
				гласник РС", број 21 од 22. фебруара 2014.
 
Члан 1.
Овом уредбом ближе се уређују критеријуми за утврђивање природе расхода, као и услови и начин прибављања сагласности за закључивање одређених уговора који, због природе расхода, захтевају плаћање у више година.
Члан 2.
Директни, односно индиректни корисници буџетских средстава и корисници средстава организација за обавезно социјално осигурање (у даљем тексту: корисници) могу преузимати обавезе по уговору, који се због природе расхода, закључује на период дужи од 12 месеци, односно чије обавезе доспевају на плаћање у три буџетске годинe (у даљем тексту: вишегодишњи уговор), у оквиру групе 42 – Коришћење роба и услуга, имајући у виду буџетске циљеве и принципе утврђене законом којим се уређује буџетски систем, и то: макроекономску стабилност, ниску инфлацију, економски развој, смањење финансијског ризика, као и принцип ефикасности, економичности и ефективности.
Корисници посебно цене постојање потенцијалног ризика везаног за закључивање и извршење обавеза из вишегодишњег уговора.
Оцена природе расхода по основу вишегодишњег уговора врши се на основу критеријума процене оправданости њиховог настанка, постојања потребе у континуитету у дужем периоду, односно сукцесивних потреба.
Члан 3.
Корисници могу преузимати обавезе по вишегодишњем уговоруиз члана 2. ове уредбе под условом да:
1) пре покретања поступка јавне набавке имају обезбеђен део средстава за обавезе које доспевају у текућој буџетској години;
2) прибаве сагласност министарства надлежног за послове финансија, локалног органа управе надлежног за финансије, односно управног одбора корисника средстава организацијаза обавезно социјално осигурање за обавезе које ће доспевати и бити укључене у финансијске планове за наредну и наредне две године.
Члан 4.
Захтев за преузимање обавеза по основу вишегодишњег уговора директни корисници средстава буџета Републике Србије подносе министарству надлежном за послове финансија, директни корисници средстава буџета јединица локалне власти подносе локалном органу управе надлежном за финансије, односно корисник средстава организација за обавезно социјално осигурање подноси управном одбору, на Обрасцу УПР, који je oдштампан уз ову уредбу и чини њен саставни део.
Образац из става 1. овог члана садржи:
1) податке о подносиоцу захтева;
2) предмет јавне набавке;
3) процењену вредност јавне набавке, на годишњем нивоу и укупно;
4) износ пореза на додату вредност;
5) податке о апропријацији у буџету, односно финансијском плану у оквиру које су обезбеђена средства за предметну јавну набавку;
6) разлоге који оправдавају преузимање обавеза по уговору који, због природе расхода, захтева плаћање у више година.
Образац се може преузети, ради попуњавања, на интернет страници министарства надлежног за послове финансија.
Члан 5.
Директни корисници буџетских средстава, који су, у буџетском смислу, одговорни за индиректне кориснике буџетских средстава за прибављање сагласности из члана 3. тачка 2) ове уредбе достављају обједињене захтеве индиректних корисника буџетских средстава.
Уколико расходе из члана 2. став 1. ове уредбе, у складу са законом, финансира други ниво власти, за прибављањесагласности из члана 3. тачка 2) ове уредбе директни корисници буџетских средстава достављају захтев надлежном органу за послове финансија тог нивоа власти.
Члан 6.
Захтев из члана 4. ове уредбе подноси се по усвајању акта о буџету, а пре утврђивања финансијског плана директног корисника средстава буџета, односно за кориснике средстава организација за обавезно социјално осигурање захтев се доставља пре усвајања финансијског плана тог корисника.
Сагласност за преузимање обавеза по основу вишегодишњег уговора није управни акт.
Члан 7.
Прибављању сагласности по одредбама ове уредбе не подлежу уговори који се закључују на 12 месеци и краће, а чије се плаћање реализује у две буџетске године, с тим што пре покретања поступка јавне набавке, односно уговарања за набавке на које се не примењује закон којим се уређују јавне набавке, мора да буде обезбеђен део средстава за обавезе које доспевају у текућој буџетској години.
Модел уговора из става 1. овог члана, као обавезни елемент конкурсне документације која се припрема у поступку јавне набавке, мора садржати одредбу да ће обавезе које доспевају у наредној буџетској години бити реализоване највише до износа средстава која ће им за ту намену бити одобрена у тој буџетској години.
Члан 8.
Одредбе ове уредбе не примењују корисници који су до дана њеног ступања на снагу донели одлуке о покретању поступка јавне набавке.
Члан 9.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-1567/2014
У Београду, 22. фебруара 2014. године
Влада
Председник,
Ивица Дачић, с.р.
 
ПРИЛОЗИ
 
ОБРАЗАЦ УПР -
				
Критеријум за утврђивање природе расхода и 
				условима и начину прибављања сагласности за закључивање 
				одређених уговора који због природе расхода захтевају плаћање у 
				више година