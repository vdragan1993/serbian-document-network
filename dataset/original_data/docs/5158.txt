На основу члана 56. Закона о заштити природе ( „Службени гласник РС”, бр. 36/09, 88/09 и 91/10 – исправка) и члана 9. Уредбе о заштити Специјалног резервата природе „Ковиљско-петроварадински рит” („Службени гласник РС”, број 44/11), 
Управни одбор Јавног предузећа „Војводинашуме”, на XXXVI седници одржаној 27. јуна 2013. године, доноси
 
ПРАВИЛНИК
о унутрашњем реду и чуварској служби Специјалног резервата природе „Ковиљско-петроварадински рит”
"Службени гласник РС", број 10 од 8. фебруара 
				2016.
 
I. ОСНОВНЕ ОДРЕДБЕ
Члан 1.
Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Специјалног резервата природе „Ковиљско-петроварадински рит” (у даљем тексту: Резерват), односно ближе прописују правила из члана 56. став 4. Закона о заштити природе (у даљем тексту: Закон) по којима се на подручју Резервата спроводе режими заштите утврђени чланом 35. Закона и чл. 4, 5. и 6. Уредбе о проглашењу Специјалног резервата природе „Ковиљско-петроварадински рит” (у даљем тексту: Уредба). 
Члан 2.
Одредбе овог правилника односе се на кориснике заштићеног подручја у смислу члана 4. тачка 37. Закона (у даљем тексту: корисник), односно на лица која имају пребивалиште или боравиште на подручју Резервата, власнике земљишта и других непокретности, правна и физичка лица и предузетнике који коришћењем непокретности, природних вредности и добара и на други начин обављају делатност или врше послове на подручју Резервата, као и на посетиоце Резервата. 
Посетилац Резервата је лице које из научних, образовних, рекреативних, туристичких, спортских и културних потреба и разлога борави на подручју Резервата краће од 15 дана, као и лице у транзиту кроз подручје Резервата (у даљем тексту: посетилац).
Члан 3.
Управљање Резерватом Уредбом је поверено Јавном предузећу за газдовање шумама „Војводинашуме”, Петроварадин.
Послове управљања непосредно врши Шумско газдинство „Нови Сад”, Нови Сад (у даљем тексту: управљач).
Члан 4.
Корисници и посетиоци дужни су да се придржавају одредба овог правилника, упутстава са информативних табли и других ознака, као и упутстава или налога чувара Резервата (у даљем тексту: чувар) и других овлашћених лица управљача. 
У планирању и предузимању радова и активности на подручју Резервата, корисници и посетиоци дужни су да поштују Закон, Уредбу и План управљања Резервата.
Члан 5.
За коришћење Резервата и услуга управљача, корисник и посетилац плаћају накнаду управљачу, сходно члану 70. Закона.
Висину, начин обрачуна и наплате накнаде управљач прописује посебним актом, уз сагласност надлежног министарства (у даљем тексту: министарство).
Члан 6.
Унутрашњи ред Резервата управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.
II. КРЕТАЊЕ И БОРАВАК ПОСЕТИЛАЦА
Члан 7.
Улазак у Резерват је слободан и без ограничења, осим на површинама под режимом I степена заштите и то: Курјачка греда (Ада Јамина I, Ада Јамина II), Козјак (Велики песак, Котао, Козарница), Царски Пруд и баре: Агла, Тоња, Затоња, Барка и Провалија.
Улазак у Резерват моторним возилом може се забранити или ограничити у периоду репродукције птица од 1. априла до 1. августа.
Управљач може краткотрајно заустављати моторна возила на уласку у Резерват уколико на јавном путу заснује улазну станицу у складу са чланом 68. ст. 3, 4. и 5. Закона.
Начин заснивања и рада улазних станица управљач ће прописати посебним актом, у складу са законом.
Члан 8.
Боравак на подручју Резервата је слободан осим на местима, у време и на начин утврђеним овим правилником.
Забрањен је улазак односно приступ без одобрења управљача или пратње чувара на површине односно места на којима је Уредбом утврђен режим заштите I степена, као и на места и објекте за које је Планом управљања Резервата одређен такав режим посете због потребе очувања дивље флоре и и очувања, прихране и праћења дивљих животиња а посебно у време репродукције (шепурење, парење, гнежђење, извођење младих, мрест).
Када се ради о хитној интервенцији у случају пожара, елементарне непогоде или удеса или наменском коришћењу постојећих шумских и других службених путева, одобрење или пратња из става 1. овог члана не мора се прибавити односно обезбедити, већ се те активности пријављују управљачу.
Члан 9.
Површине, места и објекти из члана 8. став 2. овог правилника су нарочито:
1) површине на којима је Уредбом утврђен режим заштите I степена (укупно 373 ha);
2) станишта од приоритетног значаја за заштиту односно места од посебног значаја за очување строго заштићених врста (природне и очуване шуме беле врбе, црне и беле тополе храста лужњака и јасена; већи комплекси бара и влажних ливада);
3) површине, места и објекти за реинтродукцију биљних и животињских врста и прихрану птица, посебно орла белорепана и других животиња;
4) простор око стабала дрвећа на којима се налазе гнезда значајних врста птица полупречника 50 метара, где се забрањује приступ у репродукционом периоду;
Површине, места и објекте из става 1. овог члана управљач ће означити на видљив и јасан начин.
Члан 10.
Дозвољено је коришћење чамаца и других пловила за потребе чуварског надзора, научних истраживања и приказивање природних вредности. 
Забрањена је употреба чамаца и других пловила на моторни погон, осим чамаца чуварске службе. 
Управљач ће посебним актом прописати ближе услове употребе пловила, начин вођења њихове евиденције и издатих одобрења.
Члан 11.
Кретање, заустављање и паркирање моторних возила на путевима и приступ одређеним местима и објектима на подручју Резервата дозвољени су на шумским путевима на површинама под режимом II и III степена заштите.
Кретање возила је забрањено у периоду репродукције птица од 1. априла до 1. августа, осим возила чуварске службе.
О режиму саобраћаја из става 1. овог члана јавност и учесници у саобраћају обавештавају се на погодан начин, а деонице шумских путева и места у Резервату на којима није дозвољено кретање, заустављање или паркирање моторних возила видно се обележавају.
Члан 12.
Камповање и логоровање на подручју Резервата је забрањено на површинама под режимом I и II степена заштите. 
Камповање и логоровање у трајању до седам дана допуштено је на површинама под режимом III степена заштите на посебно одређеним локацијама које су на терену видно обележене.
Изузетно од одредбе става 2. овог члана, камповање или логоровање може се организовати уз пратњу чувара или одобрење управљача на другом месту, у кратком трајању и за мањи број лица, а за потребе истраживачког рада и екотуризма. 
Забрањено је камповање, логоровање и ложење ватре супротно одредбама ст. 1, 2. и 3. овог члана.
Члан 13.
Власници и корисници земљишта и других непокретности дужни су да допусте приступ и пролаз чуварима и другим овлашћеним лицима управљача у вршењу службених радњи, као и лицима која са одобрењем управљача обављају истраживачке и друге активности у Резервату.
Забрањено је спречавање или ометање чувара и других овлашћених лица у вршењу радњи и активности из става 1. овог члана. 
III. ЗАШТИТА ПРИРОДНИХ ВРЕДНОСТИ 
Члан 14.
Корисници и Посетиоци дужни су да примењују мере заштите природних и других вредности и животне средине у складу са Законом, Уредбом и овим правилником, меродавним законима и прописима донетим на основу тих закона.
Члан 15.
Биљке и гљиве које живе у слободној природи на подручју Резервата а којима је Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10 и 47/11) утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.
Животиње које живе, повремено или сезонски бораве у слободној природи на подручју Резервата, а којима је Правилником о проглашењу и заштити строго заштићених и заштићених дивљих врста биљака животиња и гљива (у даљем тексту: Правилник о дивљим врстама), утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.
Лице које на подручју Резервата нађе заштићену дивљу животињу утврђену Правилником о дивљим врстама, свој налаз без одлагања пријављује чувару или другом овлашћеном лицу управљача. 
Лице из става 3. овог члана и управљач могу се договорити да управљач преузме даље обавезе у вези нађених примерака дивљих животиња сходно члану 93. Закона, односно обавести најближу ветеринарску организацију и надлежно министарство, о чему Управљач саставља записник и води евиденцију. 
Забрањено је поступање са строго заштићеним врстама дивљих биљака, животиња и гљива супротно одредбама ст. 1, 2. и 3. овог члана.
Члан 16.
Дивље врсте биљака, гљива, лишајева и животиња које су утврђене Уредбом о стављању под контролу сакупљања и промета дивље флоре и фауне („Службени гласник РС”, бр. 31/05, 45/05 – исправка, 22/07, 38/08, 9/10 и 69/11) могу се сакупљати на подручју Резервата искључиво у научно-истраживачке сврхе у циљу унапређења природних вредности Резервата на начин и под условима утврђеним у члану 6. претходно споменуте Уредбе.
Лица која врше сакупљање дивље флоре и фауне из става 1. овог члана на подручју Резервата дужна су да чувару или другом овлашћеном лицу управљача пријаве дневне количине и врсте сакупљене флоре и фауне.
За сакупљање дивље флоре и фауне на површинама и местима која су утврђена чланом 9. тачка 2), 3) и 4) овог правилника у шумама и шумском земљишту у државној својини потребно је прибавити одобрење управљача. 
Одобрење из става 3. овог члана може се привремено ускратити или ограничити због потребе очувања флоре и фауне.
На подручју Резервата радови и активности се ограничавају на сакупљање гљива, дивље флоре и фауне и шумских плодова на земљишту у приватној својини, осим строго заштићених врста утврђених Уредбом о стављању под контролу сакупљања и промета дивље флоре и фауне уз претходно прибављено одобрење власника.
Забрањено је сакупљање дивље флоре и фауне супротно одредбама ст. 1, 2, 3, 4. и 5. овог члана.
Члан 17.
Врсте дивље флоре и фауне чије је коришћење и заштита регулисано прописима из области шумарства, пољопривреде, ловства и риболова могу се на подручју Резервата користити на начин и под условима из тих прописа.
За приступ и боравак на местима у Резервату која су утврђена чланом 9. тачка 2), 3) и 4) овог правилника, ради коришћења дивље флоре и фауне у оквиру допуштених активности шумарства, пољопривреде, лова и риболова, потребно је прибавити одобрење управљача.
Лов, односно приступ и боравак ловаца са оружјем и псима на местима из става 2. овог члана није дозвољен.
Члан 18.
На подручју Резервата није дозвољено обављати радове и активности за које се у складу са Законом утврди да могу оштетити популације, заједнице и станишта биљних и животињских врста, нарушити природне процесе и еколошку целовитост подручја или значајно неповољно утицати на естетска обележја предела и животну средину. 
На подручју Резервата обавезни су контрола и сузбијање врста биљака и животиња које је надлежно министарство прогласило за инвазивне. 
Забрањено је поступање са алохтоним и инвазивним врстама биљака и животиња супротно одредбама ст. 1 и 2. овог члана.
Члан 19.
Управљач ће на погодан начин јавно приказати и учинити доступним корисницима и посетиоцима спискове врста дивље флоре и фауне из члана 15, 16. и 17. са информацијама од значаја за њихово препознавање, заштиту и режим коришћења.
Члан 20.
Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет.
У складу са чланом 57. Закона, за радове и активности односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Покрајински завод за заштиту природе (у даљем тексту: Завод).
Носилац пројекта дужан је да планиране радове и активности из става 2. овог члана писмено пријави управљачу.
IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА
Члан 21.
У Резервату на површинама под режимом III степена активности се ограничавају на пољопривредну делатност, односно обављање сточарства, ратарства, воћарства, виноградарства и пчеларства уз што мању употребу хемијских средстава и развој органске пољопривреде, очувања и обнављања старих сорти и раса биљних култура и домаћих животиња. 
Ове активности могу се вршити у складу са прописима који регулишу област пољопривреде, ветерине, заштите биља и фито-санитарне заштите, Уредбом и овим правилником.
Члан 22.
На подручју Резервата на површинама под режимом II и III степена заштите дозвољена је контролисана испаша стоке. Испаша стоке врши се у складу са Планом пашарења који доноси управљач сходно условима заштите природе прописаним од стране Завода. 
Овим планом дефинишу се локације испаше, врста стоке, број грла и динамика испаше. План испаше се доноси за сваку календарску годину понаособ и усклађује са Планом и Програмом управљања, Уредбом и Законом.
Члан 23.
Гајење, заштита и коришћење шума врши се у складу са Законом о шумама („Службени гласник РС”, број 30/10), прописима донетим на основу тог закона, чл. 18. и 35. Закона, Уредбом и правилником.
Газдовање шумама у државној својини спроводи се према плановима развоја шумских подручја, основама газдовања, годишњим плановима газдовања шумама и извођачким пројектима. 
Газдовање шумама сопственика за које се не доносе основе газдовања врши се на основу програма газдовања и годишњих планова газдовања. 
На подручју Резервата, управљач је корисник шума у државној својини којима газдује у оквиру газдинских јединица (Г.Ј.): Шумско газдинство „Нови Сад”, Нови Сад: Г.Ј. „Тополик”, Г.Ј. „Дунавске аде”, Г.Ј. „Шајкашка”, Г.Ј. „Крчединска ада”.
Управљач обавештава Завод о донетим годишњим плановима газдовања шумама и пружа основне податке о обиму, динамици и просторној расподели планираних радова. 
Члан 24.
На површинама на којима је утврђен режим заштите I степена, шуме су изузете из газдовања, а радови и активности се ограничавају на уношење аутохтоних врста дрвећа на прогаљена шумска станишта, замену алохтоних врста дрвећа аутохтоним најкасније по истеку опходње и интервентне мере на заштити екосистема по посебним условима заштите природе.
На површинама на којима је утврђен режим заштите II степена, радови и активности се ограничавају на обнову шума на просторним целинама мањим од 5 ha, осим за потребе ревитализације и негу и обнову шума са аутохтоним врстама дрвећа, постепену замену састојина и групација алохтоних врста дрвећа као и култура клонских топола са аутохтоним врстама, остављање најмање 5 сувих и/или изваљених стабала по хектару приликом извођења мера неге шума и уклањање конкурентске дрвенасте вегетације око младих јединки храстова.
На површинама на којима је утврђен режим заштите III степена радови и активности се ограничавају на на пошумљавање влажних ливада, депресија, бара и пашњака, сађење алохтоних врста и клонова топола на удаљености већој од 15 m од рубова водотокова, депресија и бара, извођење свих радова у кругу већем од 50 m од стабала у чијим крошњама се налазе гнезда строго заштићених врста и сечу старих репрезентативних јединки аутохтоних врста дрвећа. 
Програмски задаци у шумарству су дефинисани тако да се обезбеди постизање општих циљева заштите и развоја подручја и тиме обезбеди трајна заштита шумског екосистема, фрагмената аутохтоних шума, биљне и животињске природне реткости а истовремено обезбеди рационално и вишенаменско коришћење шума. 
У газдовању шумама у целости је потребно обезбедити спровођење прописаног тростепеног режима заштите посебно у коришћењу и обнови шума редовним мерама неге и обнове шумских састојина. 
V. ЛОВ И РИБОЛОВ
Члан 25.
У границама Резервата је проглашено и установљено рибарско подручје „Ковиљско-петроварадински рит”. Управљач је у исто време и корисник рибарског подручја којим газдује у складу са Законом о заштити и одрживом коришћењу рибљег фонда („Службени гласник РС”, број 36/09) и доноси планове и годишње програме газдовања рибарским подручјем. 
Планови и програми рибарства се усклађују са Законом о рибарству, прописима донетим на основу тог закона, чл. 18. и 35. Закона и Уредбом. 
Члан 26.
Заштита и коришћење фауне риба на подручју Резервата врши се у складу са Законом о заштити и одрживом коришћењу рибљег фонда, прописима донетим на основу тог закона, Уредбом и овим правилником.
На подручју Резервата на воденим површинама под режимом II степена заштите активности се ограничавају на рекреативни риболов изван периода мреста, санациони риболов и изловљавање алохтоних врста риба и порибљавање аутохтоним врстама за потребе реинтродукције. 
На воденим површинама под режимом III степена заштите активности се ограничавају на спортски и привредни риболов на растојању већем од 30 m (са једне и друге стране) од ушћа дунаваца и вокова у Дунав.
Члан 27.
Управљач, у складу са законом, издаје односно дистрибуира/продаје годишње и доплатне дозволе за рекреативни риболов.
Члан 28.
Активности лова на подручју Резервата обављају се у складу Законом о дивљачи и ловству („Службени гласник РС”, број 18/10), прописима донетим на основу тог закона, Законом, Уредбом и овим правилником. 
Газдовање ловиштима на подручју Резервата врши се на основу програма развоја ловног подручја, ловних основа и годишњих програма газдовања ловиштима.
На подручју Резервата, Управљач односно ЈП „Војводинашуме” је корисник ловишта „Ковиљски рит” на површини од 4.339,89 ha, Г.Ј. „Тополик”, а у осталом делу Резевата корисници ловишта су Ловачко удружење „Нови Сад”, Ловиште „Ковиљ – север”, део Г.Ј. „Аркањ” и Ловачко удружење „Тител”, Ловиште „Дорошка”, део Г.Ј. „Шајкашка”.
Управљач односно корисници ловишта обавештавају Завод о донетим годишњим плановима газдовања ловиштима и пружају основне податке о планираним ловним активностима. 
На површинама на којима је утврђен режим заштите I степена забрањене су све активности лова.
На површинама на којима је утврђен режим заштите II степена активности које се односе на лов и ловство се ограничавају на планске активности на заштити и гајењу дивљачи, уређивање и одржавање ловишта, постављање наменских објеката и опреме за потребе прихране, чувања и осматрања дивљачи и лов дивљачи. 
На површинама на којима је утврђен режим заштите III степена радови и активности се лов је дозвољен у складу са законом.
Управљач може наплатити накнаду ловачком удружењу за обављање активности лова на подручју Резервата у складу са посебним актом који доноси.
VI. СПОРТ, РЕКРЕАЦИЈА И ТУРИЗАМ 
Члан 29.
На подручју Резервата не могу се организовати спортска такмичења осим активности спортског риболова на делу рибарског подручја под режимом III степена заштите. 
Организатор је дужан да такмичење пријави управљачу најмање 15 дана пре дана планираног за његов почетак.
Забрањено је организовање такмичења без одобрења управљача и противно условима датим у одобрењу.
Члан 30.
На подручју Резервата на површинама под режимом I и II степена заштите није дозвољено спровођење туристичких активности. 
На површинама под режимом III степена заштите могу се организовати и спроводити ловни, риболовни, излетнички, рекреативни и научно истраживачки туризам као и уређење туристичких пунктова и пунктова за одмор и рекреацију по посебном Плану и Програму уређења. 
Туристичке активности се спроводе у складу са Законом, Уредбом и овим правилником.
Члан 31.
Туристичке групе и појединци могу у пратњи чувара или другог овлашћеног лица управљача посећивати и разгледати локалитете и површине на којима је утврђен режим заштите III степена, из образовних, рекреативних и општекултурних разлога и потреба.
Намераване посете односно обилазак из става 1. овог члана пријављују се управљачу најмање седам дана унапред.
Управљач ће израдити и донети програм презентације Резервата којим ће ближе уредити допуштен начин и места посећивања, истовремени број посетилаца на појединим местима и друга питања од значаја за разгледање Резервата и упознавање његових вредности, а посебно начин презентације вредности у оквиру активности екотуризма. 
Члан 32.
За коришћење услуге управљача из члана 30. овог правилника плаћа се накнада у складу са посебним актом управљача.
VII. ИЗГРАДЊА ОБЈЕКАТА И УРЕЂЕЊЕ ПРОСТОРА
Члан 33.
Изградња објеката и уређење простора на подручју Резервата врши се у складу са Законом о планирању и изградњи („Службени гласник РС”, бр. 72/09, 81/09, 64/10, 24/11 и 121/12), прописима донетим на основу тог закона, просторним планом подручја посебне намене подручја Резервата („Службени лист АПВ”, број 24/08), донетим урбанистичким плановима, Законом, Уредбом и овим правилником.
На подручју читавог Резервата забрањена је изградња индустријских, пољопривредних и туристичких објеката (хотели и хотелски комплекси) као и изградња викенд насеља.
На површинама под режимом III степена заштите активности се ограничавају на изградњу, реконструкцију и одржавање објеката електро-енергетике, телекомуникационе, хидро-техничке и комуналне инфраструктуре, молова и објеката за потребе очувања, унапређења и приказивања природних вредности, прихват и одмор посетилаца, уређење туристичких пунктова и пунктова за одмор и рекреацију по посебном Плану и Програму уређења, изградњу породичних објеката унутар викенд насеља Субић, реконструкцију и одржавање постојећих објеката намењених пољопривредној производњи и планска реконструкција и одржавање гасне инфраструктуре.
На површинама на којима је утврђен режим заштите II степена ограничавају се радови на изградњи објеката и уређењу простора за потребе очувања, унапређења и приказивања природних вредности и реконструкцију и одржавања постојећих објеката саобраћајне и остале инфраструктуре.
Члан 34.
Планиране радове на изградњи и реконструкцији објеката и уређењу простора, носилац радова дужан је да писмено пријави управљачу, сходну члану 57. став 5. Закона.
Пријава из става 1. овог члана садржи основне податке о врсти и обиму планираних радова, локацији и власништву на непокретностима.
Управљач ће у року не дужем од 15 дана од дана подношења пријаве доставити носиоцу радова писано обавештење о томе да ли су радови Законом и Уредбом дозвољени, са упутством шта даље треба да ради како би прибавио акт о условима заштите природе и сагласност управљача. 
Управљач ће од инвеститора тражити допуну пријаве уколико се на основу предочених података не може пружити меродавно и квалификовано обавештење.
Инвеститор је дужан да један примерак пријаве почетка грађења објекта из члана 148. Закона о планирању и изградњи достави и управљачу. Уз пријаву, у којој наводи планирану динамику радова, инвеститор прилаже акт о условима заштите природе и грађевинску дозволу.
За мање монтажне објекте привременог карактера на земљишту у јавној својини из члана 146. Закона о планирању и изградњи чије постављање и уклањање обезбеђује и уређује локална самоуправа, потребна је сагласност управљача.
Забрањено је радове на изградњи објеката и уређењу простора изводити односно обављати без пријаве из става 5. овог члана, а монтажне објекте из става 6. постављати без сагласности управљача.
Члан 35.
На основу одредби Закона о планирању и изградњи које се односе на објекте и радове за које се не издаје грађевинска дозвола и на основу акта којим Влада сходно члану 35. став 11. Закона ближе прописује режиме заштите, поступак и начин њиховог одређивања и објекте, радове и активности који су забрањени или ограничени, управљач ће утврдити и на погодан начин објавити списак радова на изградњи објеката и уређењу простора које инвеститор није дужан да пријави управљачу.
VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ
Члан 36.
Одржавање чистоће и управљање отпадом на подручју Резервата врши се у складу са Законом о управљању отпадом („Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником. 
На подручју Резервата Уредбом је забрањено: депоновање смећа и отварање депонија, испуштање непречишћених отпадних вода, као и вода испод квалитета који одговара II (б мезосапробној) класи, привремено и трајно одлагање свих врста отпада, као и опасних материја. 
Регионални и локални планови управљања отпадом усклађују се са Уредбом и Планом управљања Резервата.
Члан 37.
Свако је дужан да сакупља и одлаже отпатке које ствара, на местима која су посебно уређена односно опремљена и према потреби, обележена за те намене. 
Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Резервата.
Управљач ће иницирати сарадњу са комуналним службама територијално надлежних јединица локалне самоуправе у области одржавања чистоће кроз организовано постављање и редовно пражњење контејнера за смеће у насељеним деловима подручја Резервата и местима окупљања већег броја посетилаца.
Члан 38.
Власници и Корисници непокретности дужни су да их одржавају у чистом и уредном стању.
Корисници и сопственици шума дужни су да одржавају шумски ред у складу са прописима у области шумарства, укључујући и обавезу што краћег задржавања посечених стабала и огревног дрвета поред путева. 
IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА
Члан 39.
Управљач у року утврђеном Уредбом и на начин прописан одговарајућим подзаконским актом обележава Резерват као заштићено подручје таблама прописаног изгледа и садржаја које поставља на местима где јавни путеви улазе у Резерват, а границе Резервата обележава прописаним ознакама.
Управљач у роковима утврђеним законом и на начин прописан одговарајућим подзаконским актом обележава границу Рибарског подручја и границе делова рибарског подручја на којим је забрањен или ограничен риболов.
Управљач одговарајућим таблама обележава места и објекте где је приступ и боравак забрањен или ограничен.
Управљач поставља табле односно друге ознаке са информацијама о правилима унутрашњег реда и режиму риболова.
Управљач поставља и друге табле и ознаке од значаја за спровођење режима заштите и презентацију вредности Резервата, као што су панои, билборди, планинарске стазе, места за камповање и логоровање, хранилишта, места за отпатке и др.
Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање односно маскирање другим објектима.
Члан 40.
На подручју Резервата није допуштено постављање информативних табли са називима правних и физичких лица и рекламних и других паноа без одобрења управљача.
За постављање службених табли и других ознака које су утврђене прописима у области туризма, саобраћаја и јавних путева, шумарства, ловства, водопривреде и енергетике није потребно одобрење управљача.
За постављање и држање табли и паноа из става 1. овог члана Управљач може наплатити накнаду у складу са посебним актом.
Члан 41.
Фотографисање и снимање тонских и видео записа и филмова на подручју Резервата дозвољено је.
За радње из става 1. овог члана које се врше у комерцијалне сврхе потребно је прибавити сагласност управљача и за њих се плаћа накнада на основу посебног акта који доноси управљач.
Ради прибављања сагласности из става 2. овог члана, организатор снимања односно заинтересовано лице пријављује планиране активности снимања управљачу који је дужан да сагласност изда у року не дужем од 15 дана.
За активности фотографисања и снимања заинтересовано лице ће према потреби и обавештењу управљача прибавити акт о условима заштите природе које издаје Завод.
Управљач може привремено или трајно ускратити сагласност уколико је индикован значајан неповољан утицај на природне вредности. 
Физичко или правно лице које обавља или за чији рачун се обавља снимање фотографија, тонских и видеозаписа и филмова који се публикују односно приказују јавности, осим играних филмова, дужно је да један примерак снимљеног материјала достави управљачу.
X. ИСТРАЖИВАЧКИ И ОБРАЗОВНИ РАД 
Члан 42.
На подручју Резервата могу се вршити научна и примењена истраживања и образовне активности у природи у складу са законима и прописима који уређују област научних и примењених истраживања и образовања и овим правилником.
Истраживања и образовне активности из става 1. овог члана допуштено је обављати на начин да се не изазову значајне неповољне промене или униште природне вредности као и да се не загади животна средина.
Члан 43.
За истраживања која могу имати утицај на вредности и обележја Резервата и за која је у смислу члана 57. ст. 3. и 4. Закона неопходно прибавити акт о условима заштите природе, носилац истраживања прибавља сагласност управљача.
Да би прибавио сагласност из став 1. овог члана, носилац истраживања пријављује управљачу планиране истраживачке радове и активности. 
Пријава истраживања садржи меродавне податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У пријави се могу навести и услуге односно помоћ која се тражи од управљача.
Уз пријаву истраживања прилаже се акт о условима заштите природе. 
Уз пријаву истраживања, за чије извођење је прописана обавеза прибављања дозволе, прилаже се и дозвола надлежног министарства у складу са Законом.
Сагласност из става 1. овог члана, коју управљач издаје у року не дужем од седам дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга. 
Забрањено је истраживања из става 1. овог члана започети или изводити без прибављене сагласности управљача.
Члан 44.
Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.
Управљач из разлога наведених у ставу 1. овог члана или непоштовања прописаних услова може писмено наложити прекид истраживачких радова и активности.
Члан 45.
О истраживањима у области шумарства, пољопривреде и педологије, хидрологије, климатологије и метеорологије, животне средине, туризма, саобраћаја, енергетике, просторног и урбанистичког планирања, демографије, културних добара и у другим областима за која се по правилу не прибавља сагласност управљача, потребно је да носилац истраживања благовремено писмено обавести управљача.
Обавештење садржи исту врсту података као и пријава истраживања. 
Управљач ће одмах, а најкасније у року од два дана пружити писмени одговор подносиоцу обавештења да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда и упутити подносиоца обавештења на евентуалну обавезу прибављање акта о условима заштите природе.
Забрањено је истраживања из става 1. овог члана започети или изводити уколико се о њима не обавести управљач.
Члан 46.
Образовне активности на подручју Резервата, као што су школа у природи, теренска настава и семинари и стручне екскурзије потребно је благовремено писмено пријавити управљачу.
Активности из става 1. овог члана не могу започети пре него што управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од управљача.
Управљач ће одмах, а најкасније у року од два дана писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.
Члан 47.
У року од 15 дана по завршетку теренских истраживачких радова и образовних активности, носилац истраживања односно организатор образовних активности дужан је да управљачу достави кратак извештај о току и главним резултатима спроведених истраживања и образовних активности.
О завршетку елабората односно публиковању резултата о извршеним истраживањима носилац истраживања дужан ја да обавести управљача у року од 15 дана као и да тај елаборат или публиковани рад достави управљачу.
Ономе ко благовремено не поднесе извештај из става 1. односно не достави обавештење и елаборат или рад из става 2. овог члана, управљач може ускратити сагласност за наредна истраживања односно обавештење и услуге за обављање образовних активности.
XI. ЧУВАРСКА СЛУЖБА 
Члан 48.
Спровођење правила унутрашњег реда обезбеђује и непосредни надзор на подручју Резервата врши чуварска служба.
Чуварска служба има три организациона дела и то у оквиру Шумског газдинства „Нови Сад”, Нови Сад, са седиштем у Шумској управи „Ковиљ”, „Тител” и „Футог”. 
Координацију послова чуварске службе врше шеф Шумске управе „Ковиљ”, „Тител” и „Футог” (у даљем тексту: управник).
Чуварску службу чине односно послове чуварске службе у својству лица са законским овлашћењима и обавезама непосредно обављају чувари и руководиоци организационих делова (у даљем тексту: руководилац). 
Чувар може истовремено обављати и послове чувара шума, ловочувара или рибочувара, а руководилац и друге послове у оквиру радног места и стручне спреме којом располаже.
Чувар је за свој посао у чуварској служби непосредно одговоран руководиоцу, а руководилац је за свој посао у чуварској служби непосредно одговоран управнику. 
Број чувара утврђује ЈП „Војводинашуме” актом о систематизацији послова и радних места, а врста и обим конкретних послова које чувар обавља утврђује се уговором о раду или другим појединачним актом, у складу са законом.
Члан 49.
За време службе, Чувар носи службену одећу на којој је знак Резервата, знак заштите природе и знак ЈП „Војводинашуме”. 
До доношења акта из члана 110. став 8. Закона којим надлежни министар прописује јединствену униформу чувара националних паркова и заштићених подручја проглашених актом Владе, чувар ће носити униформу ЈП „Војводинашуме”.
Члан 50.
Чувар за време службе, уколико обавља и послове чувара шума или ловочувара, наоружан је службеним оружјем у складу са Законом о шумама и прописом којим се уређује држање и ношење оружја.
Врсту, услове и правила ношења и употребе и начин чувања оружја утврђује управљач у складу са законом.
Члан 51.
Чувар поседују службену легитимацију којом доказује идентитет, статус службеног лица и овлашћења у складу са Законом.
Чувар је дужан да у вршењу одговарајућих службених радњи претходно покаже службену легитимацију. 
Службену легитимацију чувару издаје управљач на обрасцу који прописује надлежни министар.
О издатим легитимацијама управљач води евиденцију.
Чувар који је престао да врши чуварску службу, дужан је да службену легитимацију у року од три дана од дана престанка службе врати управљачу, коју ће управљач одмах поништити и ту чињеницу унети у евиденцију из става 4. овог члана.
У случају губитка или нестанка службене легитимације чувар је дужан да о овоме одмах обавести управљача.
Изгубљена или нестала легитимација оглашава се неважећом у „Службеном гласнику Републике Србије” и брише се из евиденције о издатим легитимацијама, а чувару се издаје нова легитимација.
Члан 52.
Рад чуварске службе организује се на терену тако што чувар врши непосредни надзор и контролише спровођење правила унутрашњег реда на једном чуварском рејону.
Чуварски рејон у смислу овог правилника, чини део газдинске јединице и простор изван државне шуме у окружењу или непосредном суседству који представља компактну целину у погледу конфигурације терена и могућности надгледања.
Чувар је одговоран за унутрашњи ред у рејону за који је задужен и свакодневно врши обилазак делова рејона или рејон у целости. Чувар има право и обавезу да изврши потребну службену радњу у било ком чуварском рејону на подручју Резервата.
Рад чувара повремено и по потреби организује се у пару или са више чувара истовремено, кроз рад у сменама или дежурства, патролни обилазак и стационарне контроле или комбиновањем напред наведених метода, односно другом применом теренског рада.
Управљач ће посебним актом утврдити и на погодан начин објавити чуварске рејоне, са њиховим називима, површинама, именима чувара и одговарајућим графичким приказом.
Члан 53.
У вршењу чуварске службе, дужност чувара је да:
1) прати односно надгледа кретање и активности посетилаца и других корисника, посебно:
– градњу, реконструкцију и доградњу објеката, транспорт грађевинског материјала и друге радове који се у складу са законом сматрају изградњом објеката,
– коришћење шума, односно сечу, крчење, кресање и паљење дрвећа, извлачење, одлагање и транспорт дрвних сортимената, сакупљање семена и др.,
– коришћење флоре и фауне, односно сакупљање и брање биљака, гљива и животиња и њихових развојних облика и шумских плодова и др.,
– лов, гајење и коришћење дивљачи, 
– риболов, 
– употребу моторних возила и пловила, 
– постављање објеката на води и монтажних и привремених објеката, 
– улазак у зоне, места и објекте у којима је посета забрањена или ограничена, 
– камповање, логоровање, 
– ложење ватре на отвореном и примену правила и мера заштите од пожара, 
– организацију и одвијање спортских такмичења и других манифестација,
– одлагање отпада;
2) прати стање биљних и животињских врста и других вредности Резервата и води евиденцију о њима;
3) пружа помоћ и сарађује са локалним становништвом и другим носиоцима стварних права на непокретностима у циљу заштите природе, решавању имовинско-правних односа и накнади штете услед ускраћивања или ограничавања права коришћења и примене мера заштите;
4) пружа податке, помоћ и услуге посетиоцима при обиласку и разгледању Резервата;
5) прати и пружа друге потребне услуге организаторима и учесницима научних и других истраживања и образовних активности;
6) сарађује са корисницима природних ресурса и привредним субјектима, посебно у области пољопривреде, водопривреде, енергетике, рударства и туризма;
7) сарађује са надлежним инспектором и обавештава о стварима из његове надлежности;
8) сарађује се органом унутрашњих послова и према указаној потреби тражи његову помоћ;
9) саставља записник, обавештава руководиоца и управника Резервата и обавља друге овде неспоменуте послове, у складу са законом и актом управљача;
10) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.
Члан 54.
Када чувар утврди или основано претпостави да је посетилац, односно корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: 
1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова; 
2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус корисника односно посетиоца и неко од права у вези радова и активности које обавља;
3) изврши преглед свих врста возила, пловних објеката и товара; 
4) изврши сваки преглед, осим станова и других просторија за чији је преглед потребан судски налог, а посебно преглед:
– пртљага и личних ствари,
– улова и средстава за лов и риболов,
– алата и средстава за сакупљање биљака и животиња;
5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;
6) затражи успостављање претходног стања, односно нареди мере за спречавање и уклањање штетних последица, а посебно:
– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и сл.,
– забрани на лицу места радове и активности које се обављају противно одредбама овог правилника и правилима противпожарне заштите,
– нареди пуштање на слободу односно враћање у природу здравих и неповређених примерака животиња уколико је то за њих безбедно. 
Члан 55.
Када утврди радњу учињену супротно правилима унутрашњег реда или мерама заштите природе прописаним у складу са законом, чувар саставља записник.
Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.
У садржај се обавезно уносе:
– подаци о извршиоцима недозвољене радњи, а ако је извршилац непознат то се констатује уз основану претпоставку о могућем извршиоцу;
– начин и време извршења радње, средства и алати којима је радња извршена;
– подаци о сведоцима и другим расположивим доказима ако постоје;
– настала штета, документована што прецизнијим подацима и по могућству фотографијом;
– подаци о одузетим предметима и средствима из тачке 5) члана 54. 
Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.
Управљач ће прописати образац записника из овог члана. 
Члан 56.
О привремено одузетим предметима из члана 54. чувар издаје потврду са тачним подацима о врсти и количини.
Управљач обезбеђује услове за одржавање и чување привремено одузетих предмета, и предузима радње за даље поступање за примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши.
О привремено одузетим предметима управљач води евиденцију са подацима о врсти количини, разлогу привременог одузимања, лицу коме су предмети привремено одузети и чувару који је предмете привремено одузео.
Члан 57.
Чувар у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу управљача.
Чувар води дневник, односно евиденцију дневних активности, чији садржај прописује управљач.
Члан 58.
Чувар полаже стручни испит у складу са програмом који прописује надлежни министар.
Управљач сам организује или на други начин обезбеђује обуку, стручно усавршавање и проверу знања и вештина чувара.
Члан 59.
Чувар је опремљен и радном одећом, средствима везе и превоза, потребним апаратима и инструментима и алатом, у складу са посебним актом управљача.
Члан 60.
На основу записника и обавештења чувара о учињеној забрањеној односно противправној радњи, управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.
XII. ПРОТИВПОЖАРНА ЗАШТИТА
Члан 61.
На подручју Резервата планирају се и спроводе мере заштите од пожара у складу са Законом о заштити од пожара („Службени гласник РС”, број 111/09), Законом о шумама и прописима донетим на основу тих закона, планом управљања Резервата и плановима заштите од пожара.
Управљач доноси план заштите од пожара за подручје Резервата сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).
ЈП „Војводинашуме” у складу са Законом о шумама доноси планове заштите шума од пожара за Јужнобачко шумско подручје којима припада подручје Резервата.
Планом и програмом управљања Резервата утврђују се приоритетни односно годишњи оперативни задаци противпожарне заштите.
Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену. 
XIII. ПРЕЛАЗНЕ И ЗАВРШНЕ ОДРЕДБЕ
Члан 62.
Надзор над применом овог правилника врши надлежно Министарство. 
Члан 63.
Управљач ће најкасније у року од шест месеци од дана ступања на снагу овог правилника донети акта предвиђена овим правилником.
Члан 64.
Управљач ће извод из овог правилника, са основним правилима унутрашњег реда и забрањеним радњама/активностима истакнути на погодан и видан начин у насељима и објектима ЈП „Војводинашуме” и на другим местима бројнијег окупљања и чешћег проласка посетилаца и корисника. 
Члан 65.
Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност надлежног министарства. Даном ступања на снагу овог правилника престаје да важи Правилник о унутрашњем реду и чуварској служби у Специјалном резервату природе „Ковиљско-петроварадински рит” донет 25. маја 2000. године под бројем 110-00-5/2000-03.
 
Председник Управног одбора,
Ненад Чанак, с.р.