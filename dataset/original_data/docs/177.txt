На основу члана 26. ст. 2. и 3. Закона о Влади Републике
Србије („Службени гласник РС”, бр. 5/91 и 45/93),
Влада Републике Србије доноси 
 
 
ОДЛУКУ


о образовању Комисије за усклађивање ставова 
везаних за реализацију Акционог плана за отклањање административних препрека за 
страна улагања у области обуке и стручног усавршавања
„Службени гласник РС“,
број 15 од 18. фебруара 2005.
 
 
1.
Образује се Комисија за усклађивање ставова везаних за реализацију Акционог плана
за отклањање административних препрека за страна улагања у области обуке и стручног
усавршавања (у даљем тексту: Комисија).
 
2.
Задаци Комисије су: усклађивање ставова везаних за реализацију Акционог плана за
отклањање административних препрека за страна улагања, а у циљу координације, усклађивања,
планирања и праћења примене програма и планова рада у области обуке и стручног усавршавања
између Министарства рада, запошљавања и социјалне политике, Министарства просвете
и спорта, Министарства за економске односе са иностранством, Министарства привреде
и Министарства науке и заштите животне средине. 
 
3.
Председника и чланове Комисије именује Влада Републике Србије од представника Министарства
рада, запошљавања и социјалне политике, Министарства просвете и спорта, Министарства
за економске односе са иностранством, Министарства привреде и Министарства науке
и заштите животне средине. 
 
4.
Стручне и административно-техничке послове за потребе Комисије обавља Министарство
просвете и спорта.
 
5.
Ова одлука ступа на снагу наредног дана од дана објављивања у „Службеном гласнику
Републике Србије”.
 
05 број 119-797/2005
У Београду, 17. фебруара
2005. године

Влада Републике Србије
Потпредседник,

Мирољуб Лабус, с.р.