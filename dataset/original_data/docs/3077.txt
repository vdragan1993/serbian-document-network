Редакцијски пречишћен текст
 
 
На основу члана 156. став 1, а у вези са чланом 241. и чланом 
262. став 1. тачка 1, Закона о тржишту капитала („Службени гласник РС”, број 
31/2011),
Комисија за хартије од вредности доноси
 
ПРАВИЛНИК
о давању дозволе за обављање делатности
инвестиционог друштва
"Службени гласник РС", бр. 89 од 25. новембра 
2011, 3 од 15. јануара 2016.
 
Опште одредбе
 
Члан 1.
(1) Овим правилником прописују се:
1. захтев и документација за давање дозволе за обављање делатности 
инвестиционог друштва;
2. захтев и документација за давање дозволе за обављање делатности 
инвестиционог друштва у оквиру дела брокерско-дилерског друштва;
3. захтев за давање дозволе у случају статусне промене брокерско-дилерског 
друштва.
(2) Одредбе овог правилника примењују се сходно на друштва за управљање 
инвестиционим фондовима која пружају услуге управљања портфолиом и инвестиционог 
саветовања. 
 
Члан 2.
(1) Изрази који се користе у овом правилнику имају следеће значење: 
1. Комисија је Комисија за хартије од вредности;

2. Закон је Закон о тржишту капитала („Службени 
гласник РС”, број 31/2011); 
3. Инвестиционо друштво 
је брокерско дилерско друштво, односно овлашћена банка;
4. Релевантни прописи 
су Закон, правилници донети на основу Закона и други прописи које су 
инвестициона друштва дужна да примењују.
 
Члан 3.
(1) Обрасци који се наводе у овом правилнику се објављују на интернет 
страници Комисије.
(2) Обрасци морају бити попуњени уредно, читљиво и без накнадног преправљања.
(3) Документација која се прилаже уз захтеве прописане овим правилником 
подноси се у оригиналу или овереној фотокопији и не може бити старија од 60 
дана.
(4) Страна правна и физичка лица достављају:
1. документацију у оригиналу на страном језику, односно фотокопију која је 
оверена код нотара и са апостилом и 
2. оригинал превода те документације сачињен од стране овлашћеног судског 
тумача.
 
Захтев за давање дозволе за обављање делатности
инвестиционог друштва 
 
Члан 4. 
(1) Захтев за давање дозволе за обављање делатности инвестиционог друштва 
подносе оснивачи на обрасцу ИД дозвола. 
(2) У захтеву за давање дозволе из става 1. овог члана наводе се инвестиционе 
услуге и активности за које инвестиционо друштво тражи дозволу.
 
Члан 5.
(1) Уз захтев за давање дозволе за обављање делатности инвестиционог друштва 
доставља се следећа документација:
1. општа акта:
– брокерско-дилерског друштва (оснивачки акт, статут, правила и процедуре 
пословања, правилник о тарифи),
– овлашћене банке (оснивачки акт, статут, правила и процедуре пословања, 
правилник о тарифи),
– друштва за управљање инвестиционим фондовима (оснивачки акт, правила и 
процедуре пословања, правилник о тарифи);
2. документација о оснивачима:
– за правна лица:
– образац БДД – оснивач правно лице;
– извод из регистра привредних субјеката,
– доказ да је надлежно регулаторно тело државе порекла одобрило страном 
правном лицу учешће у оснивању брокерско-дилерског друштва у Републици Србији 
(подразумева се одговарајући акт тог регулаторног тела о одобрењу наведеном лицу 
да може бити оснивач брокерско-дилерског друштва у Републици Србији, односно 
изјава тог лица да такво одобрење није потребно);
– за физичка лица:
– образац БДД – оснивач физичко лице,
– фотокопија личне карте за домаће физичко лице, односно фотокопија пасоша за 
страно физичко лице;
3. доказ о уплати оснивачког улога у новцу – потврда банке о уплати;
4. изјава о пореклу средстава на обрасцу БДД – порекло капитала;
5. документација о квалификацијама, искуству и пословној репутацији чланова 
управе прописана одредбама посебног правилника;
6. документација о кадровској и организационој оспособљености и техничкој 
опремљености у складу са одредбама релевантних прописа:
– образац ИД – кадровска оспособљеност, 
– доказ да ће друштво запослити са пуним радним временом одговарајући број 
лица са дозволом за обављање послова брокера, инвестиционог саветника, портфолио 
менаџера,
– организациона шема,
– доказ о пословном простору са скицом распореда просторија,
– изјава о испуњавању услова о техничкој опремљености, са описом испуњености 
услова за пружање инвестиционих услуга и обављање инвестиционих активности, који 
су прописани релевантним прописима;
7. програм пословања, који прописује и предвиђену врсту посла, процедуре за 
обављање истих и адекватну организациону структуру;
8. доказ о чланству у Фонду за заштиту инвеститора;
9. доказ о уплаћеној накнади Комисији.
(2) Оснивачи брокерско-дилерског друштва који стичу квалификовано учешће 
достављају документацију прописану посебним правилником.
(3) Овлашћена банка уз захтев за давање дозволе за обављање делатности 
инвестиционог друштва не доставља документацију из става 1. тач. 2. до 4. овог 
члана.
(4) Друштво за управљање инвестиционим фондовима које подноси захтев за 
давање дозволе за обављање услуга управљања портфолиом и инвестиционог 
саветовања, уз захтев не доставља документацију из става 1. тач. 2. до 5. овог 
члана. 
(5) Подносиоци захтева достављају додатну документацију по захтеву Комисије.
 
Спајање поступака при одлучивању о захтеву
за давање дозволе за рад
 
Члан 6.
(1) Комисија ће приликом одлучивања о захтеву за давање дозволе за обављање 
делатности инвестиционог друштва истовремено одлучивати о:
1. захтеву за давање претходне сагласности за стицање квалификованог учешћа;
2. захтеву за давање претходне сагласности на именовање директора и чланова 
управног одбора;
3. захтеву за давање претходне сагласности на општа акта.
 
Решење о давању дозволе за обављање 
делатности инвестиционог друштва
 
Члан 7.
(1) Комисија одлучује о захтеву за давање дозволе за обављање делатности 
инвестиционог друштва у року од 60 радних дана од дана пријема захтева.
(2) Комисија доноси решење о давању дозволе за обављање делатности 
инвестиционог друштва када утврди да су испуњени сви услови из Закона и акта 
Комисије.
(3) Комисија одбија захтев за давање дозволе за обављање делатности када 
утврди да:
1. није испуњен један или више услова за давање дозволе из Закона;
2. лица која су именована за чланове управе инвестиционог друштва немају 
довољно добру репутацију и искуства да обављају те дужности;
3. је власничка структура инвестиционог друштва, укључујући и лица блиско 
повезана са лицима која поседују квалификовано учешће, таква да би онемогућила 
ефикасан надзор над пословањем инвестиционог друштвa;
4. су подаци које захтев садржи нетачни, доводе у заблуду или су изостављени 
неопходни подаци како би се наводи из захтева могли тачно тумачити.
 
Дозвола за рад у оквиру дела брокерско-дилерског
друштва – филијале инвестиционог друштва у Републици
 
Члан 8.
Инвестиционо друштво може обављати делатности и у оквиру делова тог друштва 
који немају статус правних лица, али имају одређена овлашћења у правном промету, 
посебан обрачун резултата пословања и посебан подрачун – ако ти делови 
испуњавају услове за обављање делатности инвестиционог друштва.
 
Члан 9.
(1) Захтев се подноси на обрасцу БДД филијала. 
(2) Уз захтев из става 1. овог члана доставља се:
1. одлука надлежног органа о оснивању посебног дела друштва;
2. одлука надлежног органа о именовању лица које ће руководити посебним делом 
друштва;
3. документација за лице из тачке 2. овог става (као за чланове управе);
4. доказ о кадровској и организационој оспособљености и техничкој 
опремљености;
5. доказ о уплати накнаде.
(3) Одредбе овог правилника о давању дозволе за обављање делатности 
инвестиционог друштва сходно се примењују на давање дозволе за обављање тих 
делатности у делу брокерско-дилерског друштва.
 
Филијале инвестиционог друштва у иностранству
 
Члан 10.
(1) Инвестиционо друштво које оснива филијалу у другој држави дужно је да 
Комисији поднесе захтев за добијање претходне сагласности.
(2) Захтев се подноси на обрасцу БДД ино филијала и уз њега се подноси доказ 
под којим условима надлежна тела друге државе дозвољавају филијали инвестиционог 
друштва пружање инвестиционих услуга и обављање активности у тој држави.
 
Дозвола у случају статусне промене
 
Члан 11.
Брокерско-дилерско друштво је дужно да пре подношења пријаве за упис статусне 
промене у Регистар привредних субјеката добије дозволу Комисије.
 
Члан 12.
(1) На поступак спајања и друге статусне промене брокерско-дилерског друштва 
сходно се примењују одредбе закона којим се уређују привредна друштва.
(2) Учесници у статусној промени подносе један захтев за давање дозволе у 
случају статусне промене на обрасцу БДД статусна промена.
(3) Уз захтев из става 2. овог члана доставља се:
1. нацрт уговора о тој статусној промени; 
2. измене оснивачког акта и предлог статута друштва стицаоца, односно новог 
друштва.
(4) Нацрт уговора из става 3. овог члана не може се објавити нити доставити 
надлежном органу за регистрацију привредних субјеката пре издавања дозволе 
Комисије брокерско-дилерском друштву за предметну статусну промену. 
(5) Брокерско дилерско друштво је дужно да након добијања дозволе из става 4. 
овог члана, објави обавештење на интернет страници.
(6) Одредбе овог правилника о давању дозволе за обављање делатности, сходно 
се примењују на давање дозволе у случају статусних промена брокерско-дилерског 
друштва.
 
Одржавање капитала
 
Члан 13.
(1) Брокерско-дилерско друштво дужно је да трајно одржава минимални износ 
капитала за обављање делатности за коју је добило дозволу, у складу са упутством 
које прописује Комисија. 
(2) Ако се капитал брокерско-дилерског друштва смањи испод вредности из става 
1. овог члана, брокерско-дилерско друштво дужно је да износ капитала који 
недостаје обезбеди у року од шест месеци од дана тог смањења. 
(3) У случају да брокерско-дилерско друштво не поступи сагласно ставу 2. овог 
члана Комисија одузима дозволу за обављање делатности за коју то друштво не 
испуњава цензус. 
 
Члан 14.
(1) Инвестиционо друштво је дужно да достави захтев за давање сагласности на 
измену услова из дозволе за обављање делатности инвестиционог друштва у року од 
пет радних дана након што је надлежни орган друштва донео одговарајуће одлуке 
које се односе на измену услова из дозволе.
(2) Захтев за промену услова из дозволе за обављање делатности инвестиционог 
друштва се подноси на обрасцу проширење/сужење делатности ИД, а на поступак се 
сходно примењују одредбе Закона и овог правилника о давању дозволе за обављање 
делатности инвестиционог друштва.
 

Захтев за престанак обављања делатности инвестиционог 
друштва*

*Службени гласник РС, број 3/2016

Члан 14а*

(1) По доношењу одлуке о престанку обављања делатности привредног 
друштва, односно одлуке о промени делатности, друштво подноси Комисији захтев за 
престанак обављања делатности инвестиционог друштва.*

(2) Захтев за престанак обављања делатности инвестиционог друштва 
подноси се на обрасцу ИД брисање.*

(3) Уз захтев из става 2. овог члана доставља се следећа документација:*

– Одлука о престанку обављања делатности привредног друштва, односно о 
промени делатности;*

– Уговор о преузимању рачуна финансијских инструмената закључен са 
другим инвестиционим друштвом;*

– Подаци о новчаним рачунима на којима се воде новчана средства 
клијената (банка, број рачуна) и аналитика средстава на тим рачунима по 
клијентима (име, МБ, појединачни износ и основ држања тих средства – у смислу за 
трговање финансијским инструментима, исплаћене дивиденде или средства по основу 
принудног откупа), односно изјава да друштво нема отворене такве рачуне,*

– доказ о уплати накнаде.*

*Службени гласник РС, број 3/2016

 

Члан 14б*

(1) На основу захтева из члана 14а над друштвом се спроводи поступак 
надзора у складу са одредбама правилника којим се прописује вршење надзора над 
пословањем учесника на тржишту.*

(2) У поступку надзора из става 1 овог члана доставља се:*

1. Доказ о обавештењу клијената о престанку обављања делатности - копија 
објављеног огласа, као и доказ о упућеном писаном обавештењу свим клијентима;*

2. Решење о престанку чланства на Берзи;*

3. Решење о престанку чланства у Централном регистру;*

4. Потврде пословних банака о стању на пословним рачунима друштва у 
време обављања надзора;*

5. Изјава (преглед) о неизмиреним обавезама према клијентима или 
повериоцима, као и евентуалним спорним трансакцијама;*

6. Преглед клијената (име, МБ) са подацима о финансијским инструментима 
(CFI код и ISIN број) које су пренели на депозитара кога су сами одабрали 
(пословно име тог депозитара),*

7. Записник Централног регистра о примопредаји документације у вези 
финансијских инструмената;*

8. Записник о преносу новчаних средстава која припадају клијентима на 
новог депозитара са изводом банке на дан преноса;*

9. Изјава о месту чувања пословне документације и контакт подацима лица 
овлашћеног за контакт са Комисијом поводом те документације;*

10. Друга документација по захтеву.*

*Службени гласник РС, број 3/2016

 

Члан 14в*

(1) По окончању поступка надзора поводом престанка обављања делатности 
инвестиционог друштва Комисија доноси решење о одузимању дозволе за обављање 
делатности инвестиционог друштва.*

(2) Решење из става 1. уписује се у Регистар издатих и одузетих дозвола 
за обављање делатности инвестиционог друштва.*

*Службени гласник РС, број 3/2016

 

Члан 14г*

Одредбе чл. 14а до 14в овог правилника сходно се примењују и када услед 
утврђених незаконитости Комисија одузме дозволу инвестиционом друштву.*

*Службени гласник РС, број 3/2016
 
 
Прелазне и завршне одредбе
Члан 15.
(1) На брокерско-дилерско друштво које подноси захтев за давање дозволе за 
управљање и организовање МТП, сходно се примењују одредбе правилника који 
прописује услове за обављање делатности организатора тржишта, односно МТП.
(2) Овлашћена банка не може да обавља послове организатора МТП.
 
Члан 16.
(1) Брокерско-дилерска друштва и овлашћене банке које су добиле дозволу за 
рад од Комисије до дана ступања на снагу Закона настављају да обављају своју 
делатност и дужни су да своје пословање и акта ускладе са одредбама Закона и 
одговарајућим актима Комисије, у року од годину дана од дана ступања на снагу 
Закона.
(2) Износ капитала у поступку усклађивања брокерско-дилерских друштава се 
израчунава у складу са упутством Комисије. 
(3) Брокерско дилерска друштва и овлашћене банке дужне су да у поступку 
усклађивања сa Законом доставе и доказ о чланству у фонду за заштиту 
инвеститора.
 
Члан 17.
Даном почетка примене овог правилника престају да важе одредбе Правилника о 
условима за обављање делатности брокерско дилерског друштва („Службени гласник 
РС”, бр. 100/2006, 110/2006, 116/2006 и 71/2008).
 
Члан 18.
Овај правилник ступа на снагу осмог дана од дана објављивања у „Службеном 
гласнику Републике Србије”.
 
Број 2/0-01-650/1-11
У Београду, 15. новембра 2011. године
Председник Комисије,
др Зоран Ћировић, с.р.