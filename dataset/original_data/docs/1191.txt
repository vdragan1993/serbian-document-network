Редакцијски пречишћен текст

 
 
 

На основу члана 21. став 2. и члана 27. Закона о пребивалишту и боравишту грађана – пречишћени текст („Службени гласник СР Србије“, број 42/77),

Републички секретаријат за унутрашње послове СР Србије доноси

 

 

ПРАВИЛНИК

о 
обрасцима и начину вођења евиденције о пребивалишту и боравишту грађана

„Службени гласник СРС", бр. 21 од 6. 

јуна 1984, 7 од 10. 

фебруара 1990.

 

 

Члан 1. 


Овим правилником се прописују обрасци и начин вођења евиденција пребивалишта, боравишта, боравка у иностранству дужег од 60 дана и привременог доласка или повратка грађана у земљу. 


 

Члан 2. 


Пријављивање, односно одјављивање пребивалишта и пријављивање промене адресе стана врши се на обрасцу величине 145 х 210 mm, израђеном на бездрвној хартији беле боје (ОБРАЗАЦ 1). Образац се састоји од два дела, међусобно повезана попречном перфорисаном линијом, од којих први представља пријаву, односно одјаву пребивалишта и пријаву промене адресе стана, а други потврду о пријему пријаве, односно одјаве пребивалишта и пријаве промене адресе стана. 


На полеђини првог дела обрасца из става 1. овог члана стоји напомена у вези уписивања податка о припадности народу, односно народности или етничкој групи, приликом пријављивања, односно одјављивања пребивалишта:*

(Грађанин није дужан да се изјашњава коме народу, односно којој народности припада, ни да се опредељује за припадност једном од народа, односно једној од народности (члан 170. став 2. Устава СФРЈ; члан 194. став 2. Устава СР Србије).*

Пријава, односно одјава пребивалишта и пријава промене адресе стана садржи рубрике у које се уписују подаци: јединствени матични број грађана; име и презиме лица које се пријављује, односно одјављује; пол; име једног родитеља; дан, месец и година рођења; општина и место (у даљем тексту: место) рођења и република, за лица рођена на територији социјалистичке аутономне покрајине назив покрајине, а за лица рођена у иностранству назив државе; ознака крвне групе; место пребивалишта; улица и број, слово, број улаза, број стана и спрат (у даљем тексту: адреса); регистарски број личне карте и назив органа од кога је издата; занимање; 
припадност народу, односно народности или етничкој групи,* име и презиме носиоца станарског права односно сопственика стана; место и адреса ранијег пребивалишта; место у које одлази; место и датум подношења пријаве, односно одјаве и потпис подносиоца пријаве, односно одјаве. 


Потврда о пријему пријаве, односно одјаве пребивалишта и пријаве промене адресе стана садржи рубрике у које се уписују подаци: јединствени матични број грађана; име и презиме лица које се пријављује, односно одјављује; дан, месец и година рођења; место рођења и република, за лица рођена на територији социјалистичке аутономне покрајине назив покрајине, а за лица рођена у иностранству назив државе; место и адреса које лице пријављује или одјављује као пребивалиште, односно промену адресе стана; место и датум издавања потврде о пријему пријаве, односно одјаве; потпис службеног лица и место за печат. 


Образац из става 1. овог члана попуњава се писаћом машином или штампаним словима. 


 

*Службени гласник 

СРС, број 7/1990

 

Члан 3. 


Пријављивање, односно одјављивање боравишта грађана врши се на обрасцу величине 105 х 297 mm, израђеном на полукартонској хартији светлозелене боје (ОБРАЗАЦ 2). Образац се састоји од два дела, међусобно повезана попречном перфорисаном линијом, од којих први представља пријаву, односно одјаву боравишта, а други потврду о пријему пријаве, односно одјаве боравишта. 


Пријава, односно одјава боравишта садржи рубрике у које се уписују подаци: јединствени матични број грађана; име и презиме лица које се пријављује, односно одјављује; пол; име једног родитеља; дан, месец и година рођења; место рођења и република, за лица рођена на тетиротији социјалистичке аутономне покрајине назив покрајине, а за лица рођена у иностранству назив државе; ознака крвне групе; место пребивалишта и адреса; регистарски број личне карте и назив органа од кога је издата; занимање; место и адреса боравишта; презиме и име (назив) даваоца смештаја; датум доласка у место боравишта и датум одласка из места боравишта; место и датум подношења пријаве, односно одјаве и потпис подносиоца пријаве, односно одјаве. 


Потврда о пријему пријаве, односно одјаве боравишта садржи рубрике у које се уписују подаци: јединствени матични број грађана; име и презиме лица које се пријављује, односно одјављује; дан, месец и година рођења; место рођења и република, за лица рођена на територији социјалистичке аутономне покрајине назив покрајине, а за лица рођена у иностранству назив државе; место и адреса које грађанин пријављује или одјављује као боравиште; место и датум издавања потврде о пријему пријаве, односно одјаве; потпис службеног лица и место за печат. 


Образац из става 1. овог члана попуњава се писаћом машином или штампаним словима. 


 

Члан 4. 


Пријављивање боравка у иностранству дужег од 60 дана, привременог доласка или повратка у земљу врши се на обрасцу величине 145 х 210 mm, израђеном на полукартонској хартији светлоплаве боје (ОБРАЗАЦ 3). Образац се састоји од два дела, међусобно повезана попречном перфорисаном линијом од којих први представља пријаву боравка у иностранству дужег од 60 дана, привременог доласка или повратка у земљу, а други потврду о пријему пријаве боравка у иностранству дужег од 60 дана, привременог доласка или повратка у земљу. 


Пријава боравка у иностранству дужег од 60 дана, привременог доласка или повратка у земљу садржи рубрике у које се уписују подаци: јединствени матични број грађана; име и презиме лица које се пријављује; пол; име једног родитеља; дан, месец и година рођења; место рођења и република, за лица рођена на територији социјалистичке аутономне покрајине назив покрајине, а за лица рођена у иностранству назив државе; ознака крвне групе; место пребивалишта и адреса; регистарски број личне карте и назив органа од кога је издата; број путне исправе и назив органа од кога је издата; занимање; разлог одласка у иностранство дужег од 60 дана; датум, назив места и државе у коју одлази; датум привременог доласка у земљу; датум повратка у земљу; место и датум подношења пријаве и потпис подносиоца пријаве. 


Потврда о пријему пријаве боравка у иностранству дужег од 60 дана, привременог доласка или повратка у земљу, садржи рубрике у које се уписују подаци: јединствени матични број грађана; име и презиме лица које се пријављује; дан, месец и година рођења; место рођења и република, за лица рођена на територији социјалистичке аутономне покрајине назив покрајине, а за лица рођена у иностранству назив државе; датум одласка у иностранство дужег од 60 дана; назив државе у коју одлази; датум привременог доласка у земљу; датум повратка у земљу; место и датум пријављивања; потпис службеног лица и место за печат. 


Образац из става 1. овог члана попуњава се писаћом машином или штампаним словима. 


 

Члан 5. 


Евиденција о боравишту грађана којима услуге смештаја пружају угоститељске организације удруженог рада, одмаралишта, туристичке и друге организације удруженог рада води се на обрасцу величине 297 х 420 mm у облику књиге боравишта израђене од специјалне стограмске хартије беле боје (ОБРАЗАЦ 4), у који се уписују подаци: редни број; јединствени матични број грађана; име и презиме корисника услуга смештаја; пол; име једног родитеља; дан, месец и година рођења; место рођења и република, за лица рођена на теиторији социјалистичке аутономне покрајине назив покрајине, а за лица рођена у иностранству назив државе; ознака крвне групе; регистарски број личне карте и назив органа од кога је издата; занимање; место пребивалишта и адреса; спрат и број собе у коју је смештен корисник услуга; датум доласка; датум одласка; напомена. У рубрици „напомена" уписује се, између осталог, име и презиме самосталног угоститеља или грађанина који пружа услуге смештаја туристима и другим лицима посредством угоститељских и других организација удруженог рада. 


Књига боравишта је израђена у тврдом повезу, са нумерисаним странама, изузев прве и последње, а листови су прошивени јемствеником чији су крајеви спојени отиском печата у печатном воску, на последњој ненумерисаној страни. На корицама је одштампан назив „Књига боравишта", а на првој ненумерисаној страни исти назив и места где се уписују: назив и седиште организације удруженог рада која води књигу боравишта; датум првог уписа са ознаком првог редног броја и датум последњег уписа са ознаком последњег редног броја; потпис службеног лица и место за печат; забелешка „Књига боравишта има... (и словима)... нумерисаних страна", коју оверава надлежни секретаријат, односно одељење за унутрашње послове општине на чијој територији организација удруженог рада има седиште, потписом овлашћеног лица и печатом органа; место и датум овере. 


Књига боравишта се може водити за више година, с тим што се са 31. децембром свака година посебно закључује стављањем испод последњег уписа забелешке „Закључено са редним бројем... (и словима) ... године". Забелешку потписује са леве стране одговорни радник, а са десне руководилац организације удруженог рада и оверава печатом. 


Преостали непопуњени део листа се прецртава двема унакрсним цртама, а уписивање за следећу годину врши се на првој наредној страни под редним бројем један. Изузетно, уписивање података о извршеним одјавама боравишта, односно попуњавању рубрика „датум одласка", врши се и после закључења године. 


Књига боравишта се чува пет година од дана последњег уписа. 


 

Члан 6. 


По пријему пријаве, односно одјаве пребивалишта и пријаве промене адресе стана овлашћено службено лице ће сравнити податке из пријаве, односно одјаве са подацима у личној карти, попунити потврду о пријему пријаве, односно одјаве, оверити потписом и печатом и уручити подносиоцу, а податке из пријаве, односно одјаве, унеће у картон о евиденцији пребивалишта. 


Када грађанин пријављује, односно одјављује пребивалиште и пријављује промену адресе стана за своју малолетну децу, овлашћено службено лице ће сравнити податке из пријаве, односно одјаве са подацима у изводу из матичне књиге рођених и подацима у личној карти родитеља. 


Уз пријаву пребивалишта овлашћено службено лице ће затражити потврду о одјави ранијег пребивалишта, а податак о месту и адреси новог пребивалишта уписаће у личну карту. 


 

Члан 7. 


По пријему пријаве боравишта овлашћено службено лице ће сравнити податке из пријаве са подацима у личној карти, односно другој исправи којом се може утврдити идентитет малолетног лица, попунити потврду о пријему пријаве, оверити је потписом и печатом и уручити подносиоцу, а пријаву ће одложити у картотеку. 


По пријему одјаве боравишта, овлашћено службено лице ће на полеђини пријаве, односно потврде уписати датум одјаве, оверити је на начин из става 1. овог члана и вратити подносиоцу. 


Пријава боравишта на којој је уписана одјава, издваја се и у пасивној картотеци чува шест месеци. 


 

Члан 8. 


По пријему пријаве боравка у иностранству дужег од 60 дана, овлашћено службено лице ће сравнити податке са подацима у личној карти и путној исправи, попунити потврду о пријему пријаве, оверити потписом и печатом и уручити подносиоцу, а пријаву одложити у картотеку. 


У случају привременог доласка или повратка у земљу, овлашћено службено лице ће ту чињеницу уписати на полеђини пријаве одласка у иностранство дужег од 60 дана, као и на полеђини потврде коју ће оверити на начин из става 1. овог члана и вратити подносиоцу. 


На начин из ст. 1. и 2. овог члана овлашћено службено лице поступа и у случају пријаве боравка у иностранству дужег од 60 дана, привременог доласка или повратка у земљу малолетне деце. Уколико малолетно лице нема личну карту овлашћено службено лице ће сравнити податке из пријаве са подацима у изводу из матичне књиге рођених. 


По уношењу података о повратку грађанина у земљу пријава се издваја и у пасивној картотеци чува пет година. 


 

Члан 9. 


По пријему пријаве, односно одјаве боравишта грађана којима услуге смештаја пружају угоститељске организације удруженог рада, одмаралишта, туристичке и друге организације удруженог рада, одговорни радник ће на основу личне карте, односно друге исправе којом се може утврдити идентитет малолетног лица, одмах уписати у књигу боравишта податке о грађанину. 


Подаци о грађанину који су унети у књигу боравишта не могу се брисати, већ ће се погрешно написан податак прецртати водоравном линијом тако да остане читак, а у истој рубрици уписаће се податак који је тачан. 


По пријему пријаве, односно одјаве боравишта грађана који користе услуге смештаја код самосталних угоститеља или лица која пружају услуге смештаја туристима или другим лицима, без посредства организација из става 1. овог члана, лице које пружа услуге смештаја ће поступити на начин из члана 7. ст. 1. и 2. овог правилника, с тим што ће потврду о извршеној пријави, односно одјави оверити својим потписом, регистарским бројем личне карте и називом органа од кога је издата, а пријаву, односно одјаву доставиће одмах, а најкасније у року од 24 часа надлежном секретаријату, односно одељењу за унутрашње послове општине на чијој територији лице које пружа услуге смештаја има пребивалиште. 


 

Члан 10. 


Посебна евиденција о пребивалишту грађана и промени адресе стана води се на обрасцима картона о издатој личној карти, без фотографије, отиска прста и потписа пријавиоца. 


На начин из става 1. овог члана формира се картон за малолетна лица и за лица која пријављују пребивалиште, а не врше замену личне карте. 


Брисан је 
ранији став 3. (види члан 2. Правилника – 7/1990-286)

 

Члан 10-а*

У евиденцији о пребивалишту грађана која се води у евиденцији о издатим личним картама и у евиденцији из члана 10. став 1. овог правилника, подаци о припадности народу, односно народности или етничкој групи, промени личног имена и држављанства, као и чињеница смрти уписују се у рубрику „напомена” у обрасцу картона о издатој личној карти.* 


 

*Службени гласник 

СРС, број 7/1990

 

Члан 11. 


Ако грађанин одјави пребивалиште, као и у случају смрти грађанина, картон из члана 10. овог правилника се издваја и у пасивној картотеци чува пет година. 


 

Члан 12. 


Подаци о ступању грађанина на издржавање казне затвора или заводске мере и подаци о отпуштању грађанина са издржавања казне затвора или заводске мере уписују се у рубрику „напомена" на посебном обрасцу картона о издатој личној карти, који се прилаже уз картон о евиденцији пребивалишта. 


По уношењу података о отпуштању грађанина са издржавања казне затвора или заводске мере, картон из става 1. овог члана одмах се издваја и у посебној пасивној картотеци чува најдуже шест месеци, а затим комисијски уништава. 


 

Члан 13. 


Градски секретаријат за унутрашње послове града Београда, односно заједнички секретаријат за унутрашње послове – секретаријат, односно одељење за унутрашње послове у општини може евиденцију о пријављивању, односно одјављивању пребивалишта и пријављивању промене адресе стана, пријављивању боравка у иностранству дужег од 60 дана, привременог доласка или повратка у земљу, смрти грађанина и ступању, односно отпуштању грађанина са издржавања казне затвора или заводске мере водити на средствима за аутоматску обраду података, по јединственој методологији за све органе унутрашњих послова (у даљем тексту: јединствена евиденција). 


Подаци и настале промене се обраћују и у јединствену евиденцију уносе одмах, а најкасније у року од осам дана. 


 

Члан 14. 


Податке из јединствене евиденције користе за потребе из свог делокруга рада сви органи унутрашњих послова. 


Подаци из јединствене евиденције користе се свакодневно, а преглед збирних података сачињава најмање једном годишње, у јануару месецу текуће за претходну годину. 


У пасиви се подаци из јединствене евиденције чувају трајно, изузев података о ступању и отпуштању грађанина са издржавања казне затвора или заводске мере, са којима се поступа сходно члану 12. став 2. овог правилника. 


 

Члан 15. 


Обрасци 1. до 4. су одштампани уз овај правилник и чине његов саставни део. 


 

Члан 16. 


Даном ступања на снагу овог правилника престаје да важи Правилник о обрасцима и начину вођења евиденције пребивалишта и боравишта грађана („Службени гласник СР Србије", број 24/70). 


 

Члан 17. 


Овај правилник ступа на снагу осмог дана од дана објављивања у „Службеном гласнику Социјалистичке Републике Србије".

 

09 број 110-12/84

У Београду, 25. априла 1984. године

Републички секретар,


Светомир Лаловић, с. р.

Листа 
образаца:



Образац број 1. - Пријава-одјава пребивалишта - промена адресе стана 



Образац број 2. - Пријва-одјава боравишта 


Образац број 3. - Пријава боравка у иностранству дужег од 60 дана - привременог 
доласка-повратка у земљу



Образац број 4. - Евиденција о боравишту грађана којим услуге смештаја 
пружају угоститељске организације удруженог рада, одмаралишта, туристичке или 
друге организацију удруженог рада