На
основу члана 39. став 1. тачка 12. Закона о платном промету („Службени лист СРЈ”,
бр. 3/2002 и 5/2003 и „Службени гласник РС”, бр. 43/2004 и 62/2006), 
        Гувернер
Народне банке Србије доноси

ОДЛУКУ
о начину
надгледања платних клириншких и обрачунских система
“Службени гласник РС”, број 46 од 19. јуна 2009.
 
            
        1.
Ради унапређења платних клириншких и обрачунских система, Народна банка Србије надгледа
(оверсигхт) те системе на начин прописан овом одлуком.
 

2.
Поједини појмови, у смислу ове одлуке, имају следеће значење:
            1)
надгледање платних клириншких и обрачунских система означава скуп активности
усмерених на унапређивање њихове сигурности и ефикасности да би се обезбедило несметано
функционисање платног промета у земљи (у даљем тексту: надгледање); 
            2)
платни клириншки и обрачунски систем означава систем за трансфер новчаних
средстава у коме се, у складу са Законом о платном промету (у даљем тексту: Закон)
и прописима донетим на основу Закона, обавља клиринг и/или обрачун налога за плаћање
између најмање три учесника, не укључујући оператора тог система и институцију за
поравнање (у даљем тексту: платни систем); 
            3)
клиринг означава размену и обраду налога за плаћање учесника у платном систему
ради израчунавања мултилатералних нето износа за обрачун;
            4)
обрачун означава извршавање међусобних налога за плаћање учесника у платном
систему и извршавање мултилатералних нето износа израчунатих у клирингу (у даљем
тексту: поравнање); 
            5)
учесник у платном систему (у даљем тексту: учесник) означава:
            –
банку из члана 2. став 1. тачка 10. Закона,
            –
друге субјекте чије рачуне Народна банка Србије отвара и води у складу са законом
којим је прописано да се ти рачуни воде код Народне банке Србије,
            –
оператора платног система,
            –
институцију за поравнање.
            6)
оператор платног система (у даљем тексту. оператор) означава Народну банку
Србије и правно лице које, у складу са Законом и прописима донетим на основу Закона,
обавља клиринг и/или поравнање налога за плаћање учесника. 
            7)
институција за поравнање означава Народну банку Србије која, у складу
са Законом и прописима донетим на основу Закона, отвара и води рачуне преко којих
се врши поравнање из одредбе под 4 ове тачке у реалном времену по бруто принципу.
 

3.
Народна банка Србије надгледање обавља:
            1)
праћењем и анализом статистичких података, информација, извештаја и других докумената
који се односе на функсионисање платних система којима она располаже; 
            2)
проценом усклађености платних система с међународним стандардима који се односе
на функционисање тих система и принципима утврђеним овом одлуком заснованим на основним
принципима Банке за међународна поравнања (BIS).



         4.
Платни систем функционише на следећим принципима:
            1)
треба да се заснива на прописима којима се уређује платни промет у земљи и да обезбеди
правно уређење права и обавеза оператора и учесника;
            2)
правила и процедуре овог система треба учесницима да омогуће да разумеју утицај
тог система на сваки од финансијских ризика (кредитни ризик и ризик ликвидности)
с којима се суочавају у току свог учешћа у платном систему;
            3)
треба да има јасно утврђене процедуре за управљање финансијским ризицима којима
се прецизирају одговорности оператора и учесника у вези са управљањем тим ризицима;
            4)
треба да без одлагања обезбеди коначно поравнање на дан валуте – у току дана, а
најкасније на крају дана;  
            5)
треба да, у случају немогућности поравнања највећег појединачног мултилатералног
негативног нето износа учесника, обезбеди, као минимум,  благовремено окончање
дневног поравнања;  
            6)
средства која се користе за поравнање треба да се воде на рачунима код институције
за поравнање;
            7)
треба да има висок степен сигурности и оперативне поузданости, као и одговарајуће
планове активности за ванредне ситуације;
            8)
треба да обезбеди да начин извршавања налога за плаћање и ниво услуга буду практични
и економски исплативи за учеснике и њихове клијенте;
            9)
треба да се утврде јасни (транспарентни) критеријуми за учешће у платном систему
и да се објаве; 
            10)
платним системом треба да се управља на ефективан, одговоран и транспарентан начин.
 

5.
Принципи из тачке 4. ове одлуке утврђују се за: а) системски значајне платне системе
и б) значајне платне системе, при чему је системски значајан платни систем онај
чији поремећаји у раду или у раду његових учесника могу изазвати озбиљне поремећаје
у финансијском систему, а код значајног платног система се они не могу изазвати,
али се може изазвати неповерење учесника и њихових клијената у те системе.
 

6.
Системски значајни платни системи треба да функционишу у складу са свим принципима
из тачке 4. ове одлуке, а значајни платни системи најмање у складу с принципима
из одредаба под 1, 2, 7, 8, 9 и 10 те тачке.
         Ако
Народна банка Србије надгледањем значајних платних система утврди да постоји ризик
који може довести до озбиљних поремећаја у финансијском систему, одредиће с којим
још принципима из тачке 4. ове одлуке ти системи треба да се ускладе.
 

7.
Кад Народна банка Србије надгледањем у смислу тачке 3, одредба под 2, ове одлуке
утврди да платни систем не функционише у складу с принципима утврђеним том одлуком,
обавестиће оператора да је неопходно да функционисање овог система усклади с тим
принципима. 
 

8.
За потребе обављања активности из тачке 3, одредба под 2, ове одлуке, оператор је
дужан да, на захтев Народне банке Србије, доставља одговарајуће информације, извештаје
и документе – и то организационој јединици Народне банке Србије у чијем је делокругу
надгледање платног система.
 

9.
Ова одлука ступа на снагу осмог дана од дана објављивања у „Службеном гласнику РС”.



            
            О. број 45
            У
Београду, 17. јуна 2009. године
            Гувернер
            Народне
банке Србије
            Радован
Јелашић, с.р.