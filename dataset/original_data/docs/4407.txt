На основу чл. 11, 12. и 141. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15), члана 6. став 2, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси 
ОДЛУКУ 
о измени оснивачког акта Државне лутрије Србије д.о.о. Београд
"Службени гласник РС", број 8 од 3. фебруара 
				2017.
 
1. Уводне одредбе 
Члан 1. 
Овом одлуком врши се усклађивање оснивачког акта Државне лутрије Србије д.о.о. Београд са одредбама Закона о јавним предузећима („Службени гласник РС”, број 15/16).
Члан 2.
Државна лутрија Србије организована је као једночлано друштво са ограниченом одговорношћу, у складу са Одлуком о оснивању Државне лутрије Србије, као једночланог друштва са ограниченом одговорношћу („Службени гласник РС”, бр. 95/04 и 120/04, у даљем тексту: Друштво).
Решењем Трговинског суда у Београду бр. XI. Фи. 11930/04 од 29. новембра 2004. године уписано је оснивање предузећа – „Државна лутрија Србије” друштво са ограниченом одговорношћу, Београд, на основу Одлуке о оснивању Државне лутрије Србије као једночланог друштва са ограниченом одговорношћу 05 број 023-5852/2004-02 од 19. августа 2004. године („Службени гласник РС”, број 95/04) и Одлуке о изменама и допунама Одлуке о оснивању Државне лутрије Србије као једночланог друштва са ограниченом одговорношћу 05 број 110-7346/2004 од 5. новембра 2004. године („Службени гласник РС”, број 120/04).
Решењем Агенције за привредне регистре БД број 6275/2005 од 11. јула 2005. године извршено је превођење привредног субјекта „Државна лутрија Србије” као једночланог друштва са ограниченом одговорношћу у Регистар привредних субјеката, под матичним бројем 17590987.
Одлуком о изменама оснивачког акта Државне лутрије Србије 05 број 023-3704/2012 од 24. маја 2012. године („Службени гласник РС”, број 55/12) извршено је усклађивање пословања Друштва са одредбама Закона о привредним друштвима („Службени гласник РС”, бр. 36/11 и 99/11).
2. Подаци о Оснивачу
Члан 3.
Оснивач Друштва је Република Србија, за коју на основу законског овлашћења, оснивачка права врши Влада, Београд, Немањина број 11, матични број 07020171 (у даљем тексту: Оснивач).
3. Пословно име и седиште Друштва
Члан 4.
Друштво послује под пословним именом: „Државна лутрија Србије” друштво с ограниченом одговорношћу Београд.
Скраћено пословно име Друштва гласи: „Државна лутрија Србије” д.о.о. Београд.
Друштво може извршити промену регистрованог пословног имена, уз сагласност Оснивача.
Промена регистрованог пословног имена уписује се у Регистар привредних субјеката.
Члан 5.
Седиште Друштва је у Београду, Ускочка 4–6.
Друштво може извршити промену регистрованог седишта, уз сагласност Оснивача.
Промена регистрованог седишта уписује се у Регистар привредних субјеката.
4. Услови и начин задуживања Друштва
Члан 6.
Друштвo може да се задужује под условима који су предвиђени законом којим се уређује јавни дуг.
5. Заступање Друштва
Члан 7.
У правном промету са трећим лицима Друштво иступа у своје име и за свој рачун, а преко законског заступника и овлашћених пуномоћника.
За обавезе према трећим лицима настале у пословању Друштва, Друштво одговара својом целокупном имовином.
Оснивач као једини члан Друштва не одговара својом имовином за обавезе Друштва, осим до износа евентуално уписаног, а неунетог улога у основни капитал Друштва, као и у другим случајевима предвиђеним законом.
6. Делатност Друштва
Члан 8.
Претежна делатност Друштва је:
– Шифра делатности: 92.00, 
– Назив делатности: Коцкање и клађење, која по одредбама Уредбе о класификацији делатности („Службени гласник РС”, број 54/10) обухвата: продају листића лутрије (лозова и слично), експлоатацију аутомата за игре на срећу, активности у вези са одржавањем виртуелних коцкарских веб сајтова, клађење и друге сличне активности, клађење изван терена на којима се одвијају догађаји у вези с чијим се исходима спроводи клађење, рад казина, укључујући и рад казина на пловним објектима, односно приређивање игара на срећу у свему у складу са Законом о играма на срећу („Службени гласник РС”, бр. 88/11 и 93/12 – др. закон).
Законом о играма на срећу је прописано да приређивање игара на срећу представља делатност од општег интереса за Републику Србију.
Друштво може обављати и друге делатности утврђене Уредбом о класификацији делатности, укључујући и спољнотрговинску делатност у складу са законом.
Друштво послује, односно закључује правне послове и предузима правне и фактичке радње у правном промету у оквиру своје регистроване делатности.
Члан 9.
Друштво може извршити промену или допуну претежне делатности, уз сагласност Оснивача.
Промена претежне делатности уписује се у Регистар привредних субјеката.
Члан 10.
Друштво може уз претходну сагласност Оснивача и у складу са начином и условима које пропише Влада, за приређивање одређених класичних игара на срећу, у складу са Законом о играма на срећу, уговором ангажовати одређена правна лица – оператере. 
Друштво може уз претходну сагласност Оснивача приређивати класичне игре на срећу у сарадњи са иностраним организацијама за приређивање игара на срећу, на које је страна држава пренела право приређивања игара на срећу, а у свему у складу са Законом о играма на срећу. 
7. Права, обавезе и одговорности Оснивача према Друштву и Друштва према Оснивачу 
Члан 11.
Оснивач даје сагласност на следеће акте Друштва:
1) о давању гаранција, авала, јемстава, залога и других средстава обезбеђења за послове који нису из оквира делатности од општег интереса;
2) о располагању (прибављање и отуђење) средствима у јавној својини која су пренета у својину Друштва, велике вредности, која је у непосредној функцији обављања делатности од општег интереса, утврђених овом одлуком;
3) о улагању капитала;
4) о статусним променама;
5) акт о процени вредности капитала, као и на програм и одлуку о својинској трансформацији;
6) друге одлуке, у складу са законом којим се одређује обављање делатности од општег интереса и овом одлуком.
На акте којима се одлучује о статусним променама и улагању капитала Оснивач даје претходну сагласност.
Члан 12.
У случају поремећаја у пословању Друштва, Оснивач предузима мере којима се обезбеђују услови за несметано обављање делатности од општег интереса, осим ако је оснивачким актом и законом којим се одређује делатност од општег интереса другачије одређено, а нарочито:
1) промену унутрашње организације;
2) разрешење органа које именује и именовање привремених органа;
3) ограничење у погледу права располагања појединим средствима у јавној својини;
4) друге мере одређене законом којим се одређују делатности од општег интереса и оснивачким актом.
За време ратног стања или непосредне ратне опасности Оснивач може у Друштву утврдити организацију за извршавање послова од стратешког значаја за Републику Србију.
Члан 13. 
Забрањено је коришћење имовине, активности, имена и визуелног идентитета Друштва у свим активностима везаним за политичке странке и изборне кампање, као и свака друга употреба Друштва у политичке сврхе. 
Друштво које нема конкуренцију на тржишту у делатности од општег интереса, не може се оглашавати без сагласности Оснивача.
Члан 14.
У случају да у Друштву нису обезбеђени услови за остваривање редовног процеса рада услед више силе, министарство надлежно за област којој припада делатност Друштва, ако оцени да могу наступити штетне последице за живот и здравље људи или њихову безбедност и безбедност имовине или друге штетне неотклоњиве последице, поступа у складу са законом.
План пословања са програмом приређивања игара на срећу
Члан 15.
За сваку календарску годину, Друштво је дужно да донесе годишњи план пословања са програмом приређивања игара на срећу и финансијски план за реализацију програма приређивања игара на срећу, у складу са елементима које прописује законом којим се уређује правни положај јавних предузећа и других облика организовања који обављају делатност од општег интереса.
Годишњи план пословања са програмом приређивања игара на срећу и финансијски план за реализацију програма приређивања игара на срећу доставља се Оснивачу, најкасније до 1. децембра текуће године за наредну годину.
Годишњи план пословања са програмом приређивања игара на срећу и финансијски план за реализацију програма приређивања игара на срећу сматра се донетим када на њега сагласност да Оснивач.
Измене и допуне годишњег плана пословања са програмом приређивања игара на срећу и финансијски план за реализацију програма приређивања игара на срећу могу се вршити искључиво из стратешких и државних интереса или уколико се битно промене околности у којима Друштво послује.
Члан 16.
Уколико у Друштву, до почетка календарске године није донет годишњи план пословања са програмом приређивања игара на срећу и финансијски план за реализацију програма приређивања игара на срећу, до доношења тог плана, зараде се обрачунавају и исплаћују на начин и под условима утврђеним годишњим планом пословања са програмом приређивања игара на срећу за претходну годину.
Члан 17.
Друштво је дужно да министарству надлежном за послове привреде доставља тромесечне извештаје о реализацији годишњег плана пословања са програмом приређивања игара на срећу, на обрасцима прописаним од стране министра надлежног за послове привреде.
Извештај из става 1. овог члана се доставља у року од тридесет дана од дана истека тромесечја.
Члан 18.
Друштво мора имати извршену ревизију финансијских извештаја од стране овлашћеног ревизора.
Финансијски извештај са извештајем овлашћеног ревизора Друштво доставља Оснивачу, ради информисања.
Члан 19.
Друштво је дужно да пре исплате зарада овери образац за контролу обрачуна и исплате зарада.
Уколико Друштво не спроводи усвојен годишњи план пословања са програмом приређивања игара на срећу и финансијски план за реализацију програма приређивања игара на срећу у делу који се односи на зараде или запошљавање, министарство надлежно за послове финансија и министарство надлежно за послове рада и запошљавања неће извршити оверу обрасца за контролу обрачуна и исплате зарада.
8. Основни капитал Друштва
Члан 20.
Укупан уписани новчани део основног капитала Друштва износи 78.844.893,36 динара (словима: седамдесет осам милиона осамсто четрдесет четири хиљаде осамсто деведесет три и 36/100 динара). 
Укупан уплаћени новчани део основног капитала Друштва износи 78.844.893,36 динара (словима: седамдесет осам милиона осамсто четрдесет четири хиљаде осамсто деведесет три и 36/100 динара) и то: 39.000.000,00 динара (словима: тридесет девет милиона и 00/100 динара) уплаћено дана 16. новембра 2004. године и 39.844.893,36 динара (словима: тридесет девет милиона осамсто четрдесет четири хиљаде осамсто деведесет три и 36/100 динара) уплаћено дана 15. марта 2005. године. 
Друштво нема уписан ни унет неновчани капитал.
Члан 21.
Оснивач Друштва као његов једини члан је Република Србија са уписаним новчаним улогом од 78.844.893,36 динара (словима: седамдесет осам милиона осамсто четрдесет четири хиљаде осамсто деведесет три и 36/100 динара) и уплаћеним новчаним улогом од 78.844.893,36 динара (словима: седамдесет осам милиона осамсто четрдесет четири хиљаде осамсто деведесет три и 36/100 динара), а што чини 100% удела у укупном капиталу Друштва.
Оснивач може располагати својим уделом на начин и под условима утврђеним законом.
9. Имовина Друштва и имовина која се не може отуђити 
Члан 22.
Имовину Друштва чине право својине на покретним и непокретним стварима, новчана средства, хартије од вредности и друга имовинска права која су пренета у својину Друштва у складу са законом, укључујући и право коришћења на стварима у јавној својини.
Друштво не може да отуђи средства која се налазе у његовој имовини, на којима Друштво не може да стекне својину.
Друштво управља и располаже својом имовином у складу са законом и овом одлуком.
10. Услови и начин утврђивања и распоређивања добити и начин покрића губитака и сношење ризика
Члан 23.
Оснивач као једини члан Друштва има право на исплату добити, у складу са законом.
Резултати пословања Друштва исказују се у финансијским извештајима у складу са законом.
Финансијски извештај за сваку пословну годину Скупштина усваја, утврђује резултат пословања, односно добит или губитак за исту пословну годину и врши расподелу добити, односно утврђује начин покрића губитака у складу са законом. 
Одлуку о расподели добити Друштва доноси Скупштина, уз сагласност Оснивача и њоме се одређује део средстава који се уплаћује у буџет Републике Србије, у складу са законом. 
Друштво је дужно да део остварене добити уплати у буџет Републике Србије, по завршном рачуну за претходну годину.
11. Органи Друштва и њихова надлежност 
Члан 24.
Управљање Друштвом је организовано као једнодомно.
Органи Друштва су Скупштина и Директор.
Овлашћења и делокруг рада органа Друштва утврђују се овом одлуком, а у складу са законом којим се уређује правни положај привредних друштава и законом којим се уређује правни положај јавних предузећа и других облика организовања који обављају делатност од општег интереса.
а) Скупштина 
Члан 25.
Функцију Скупштине Друштва врши Оснивач као једини члан Друштва, преко овлашћених представника, у складу са законом и овом одлуком.
Скупштина Друштва има најмање три овлашћена представника Оснивача, од којих је један председник.
Овлашћене представнике у Скупштини именује Оснивач на период од четири године. 
Члан 26.
За овлашћене представнике Оснивача у Скупштини именују се лица која испуњавају услове прописане законом којим се уређује правни положај јавних предузећа. 
Овлашћени представници Оснивача у Скупштини дужни су да се додатно усавршавају у области корпоративног управљања.
Овлашћени представници Оснивача у Скупштини имају право на одговарајућу накнаду за рад у Скупштини, у складу са законом којим се уређује правни положај јавних предузећа.
Члан 27.
Мандат овлашћеним представницима Оснивача у Скупштини престаје на начин и под условима предвиђеним законом којим се уређује правни положај јавних предузећа.
Овлашћени представници Оснивача у Скупштини разрешавају се пре истека периода на који су именовани уколико:
1) Друштво не достави годишњи план пословања са програмом приређивања игара на срећу и финансијски план за реализацију програма приређивања игара на срећу у роковима прописаним Законом о јавним предузећима;
2) Скупштина пропусти да предузме неопходне мере пред надлежним органима у случају постојања основане сумње да одговорно лице Друштва делује на штету Друштва несавесним понашањем или на други начин;
3) се утврди да делују на штету Друштва несавесним понашањем или на други начин;
4) у току трајања мандата буду осуђени на условну или безусловну казну затвора.
Овлашћени представници Оснивача у Скупштини којима је престао мандат, дужни су да врше своје дужности до именовања нове Скупштине, односно нових овлашћених представника Оснивача у Скупштини, а најдуже шест месеци.
Члан 28.
Скупштина Друштва:
1) предлаже Оснивачу измене оснивачког акта;
2) доноси дугорочни и средњорочни план пословне стратегије и развоја и одговорна је за њихово спровођење;
3) доноси годишњи план пословања са програмом приређивања игара на срећу и финансијски план за реализацију програма приређивања игара на срећу, усклађен са дугорочним и средњорочним планом пословне стратегије и развоја;
4) усваја извештај о степену реализације годишњег плана пословања са програмом приређивања игара на срећу;
5) усваја тромесечни извештај о степену усклађености планираних и реализованих активности годишњег плана пословања са програмом приређивања игара на срећу; 
6) усваја финансијске извештаје, као и извештаје ревизора ако су финансијски извештаји били предмет ревизије;
7) надзире рад Директора, усваја извештаје Директора о пословању;
8) одлучује о повећању и смањењу основног капитала Друштва;
9) одлучује о расподели добити и начину покрића губитака;
10) у случају потребе даје Директору смернице за остваривање пословне политике;
11) одлучује о статусним променама и улагању капитала;
12) даје сагласност на стицање, продају, давање у закуп, залагање или друго располагање имовином велике вредности Друштва, односно доноси инвестиционе одлуке велике вредности у смислу члана 470. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15);
13) доноси пословник о свом раду;
14) закључује уговоре о раду са Директором, у складу са законом којим се уређују радни односи; 
15) предлаже Оснивачу доношење одлуке о промени правне форме Друштва; 
16) врши друге послове и одлучује о другим питањима у складу са законом и овом одлуком.
Скупштина не може пренети право одлучивања о питањима из своје надлежности на Директора или друго лице у Друштву.
Одлуке из става 1. тач. 2), 3), 8) и 9) овог члана Скупштина доноси уз сагласност Оснивача.
Одлуке из става 1. тачка 11) овог члана Скупштина доноси уз претходну сагласност Оснивача.
б) Директор
Члан 29.
Директора именује Оснивач на период од четири године, на основу спроведеног јавног конкурса у складу са законом којим се уређује правни положај јавних предузећа.
За директора може бити именовано лице које испуњава услове предвиђене законом којим се уређује правни положај јавних предузећа.
Мандат директора престаје истеком периода на који је именован, оставком или разрешењем, под условима и на начин одређен законом којим се уређује правни положај јавних предузећа.
Директора разрешава Оснивач под условима и на начин одређен законом којим се уређује правни положај јавних предузећа.
Директор Друштва је функционер који обавља јавну функцију.
Директор Друштва не може имати заменика.
Члан 30.
Директор Друштва има право на зараду, а може имати право и на стимулацију.
Акт о исплати стимулације директора доноси Скупштина, уз сагласност Оснивача.
Члан 31.
Директор:
1) представља и заступа Друштво и утврђује и спроводи утврђену пословну политику Друштва у складу са законом и овом одлуком;
2) води пословање Друштва;
3) организује и руководи процесом рада;
4) стара се о законитости пословања Друштва и одговоран је за законитост пословања Друштва;
5) предлаже Скупштини финансијске извештаје и извештај о пословању Друштва и одговоран је за њихово спровођење;
6) предлаже Скупштини дугорочни и средњорочни план пословне стратегије и развоја и одговоран је за њихово спровођење;
7) извршава одлуке Скупштине;
8) предлаже Скупштини годишњи, односно трогодишњи план пословања са програмом приређивања игара на срећу и финансијски план за реализацију програма приређивања игара на срећу и одговоран је за његово спровођење;
9) предлаже Скупштини тромесечни извештај о степену усклађености планираних и реализованих активности годишњег плана пословања са програмом приређивања игара на срећу;
10) предлаже Скупштини извештај о степену реализације годишњег плана пословања са програмом приређивања игара на срећу;
11) именује овлашћеног ревизора ради вршења ревизије финансијских извештаја Друштва, у складу са поступком прописаним законом којим се уређују јавне набавке;
12) доноси инвестиционе одлуке које нису у надлежности Скупштине;
13) доноси опште акте Друштва, осим измена оснивачког акта, који може предложити Скупштини;
14) утврђује правила игара на срећу и доноси појединачне одлуке у домену приређивања игара на срећу у складу са утврђеним правилима;
15) доноси и спроводи одлуке о давању прокуре, уз претходну сагласност Скупштине;
16) доноси акт о организацији и систематизацији послова;
17) врши и друге послове у складу са законом и овом одлуком.
Члан 32.
Поступак за именовање директора покреће се шест месеци пре истека периода на који је именован, односно у року од 30 дана од дана подношења оставке или разрешења. 
Оставка се у писаној форми подноси органу надлежном за именовање директора Друштва. 
Предлог за разрешење директора Друштва подноси министарство надлежно за послове привреде (у даљем тексту: министарство). 
Предлог за разрешење директора Друштва може поднети и Скупштина, преко министарства. 
Предлог за разрешење директора мора бити образложен, са прецизно наведеним разлозима због којих се предлаже разрешење и доставља се директору који има право да се у року од 20 дана изјасни о разлозима због којих се предлаже разрешење. 
Пошто директору пружи прилику да се изјасни о постојању разлога за разрешење и утврди потребне чињенице, министарство предлаже Оснивачу доношење одговарајућег решења. 
На поступак у коме се одлучује да ли ће директор бити разрешен или не, примењује се закон којим се уређује правни положај јавних предузећа.
Члан 33.
Директор се разрешава пре истека периода на који је именован уколико:
1) у току трајања мандата престане да испуњава услове за директора прописане Законом о јавним предузећима;
2) Друштво не достави годишњи план пословања са програмом приређивања игара на срећу и финансијски план за реализацију програма приређивања игара на срећу у роковима прописаним Законом о јавним предузећима;
3) се утврди да је, због нестручног, несавесног обављања дужности и поступања супротног пажњи доброг привредника и пропуста у доношењу и извршавању одлука и организовању послова у Друштву, дошло до знатног одступања од остваривања основног циља пословања Друштва, односно од плана пословања Друштва;
4) се утврди да делује на штету Друштва кршењем директорских дужности, несавесним понашањем или на други начин;
5) извештај овлашћеног ревизора на годишњи финансијски план буде негативан;
6) у току трајања мандата буде правоснажно осуђен на условну или безусловну казну затвора;
7) у другим случајевима прописаним законом.
Члан 34.
Директор може бити разрешен пре истека периода на који је именован уколико:
1) Друштво не достави тромесечни извештај у року прописаном Законом о јавним предузећима;
2) Друштво не испуни планиране активности из годишњег плана пословања са програмом приређивања игара на срећу;
3) Друштво утроши средства за одређене намене изнад висине утврђене планом пословања са програмом приређивања игара на срећу за те намене, пре прибављања сагласности на измене и допуне годишњег плана пословања са програмом приређивања игара на срећу;
4) Друштво не спроводи усвојен годишњи план пословања са програмом приређивања игара на срећу, у делу који се односи на зараде и запошљавање из Закона о јавним предузећима;
5) Друштво врши исплату зарада без овере обрасца за контролу обрачуна и исплате зарада;
6) не примени рачуноводствене стандарде у припреми финансијских извештаја;
7) Друштво не поступи по препорукама из извештаја овлашћеног ревизора;
8) не извршава одлуке Скупштине;
9) у другим случајевима прописаним законом.
Члан 35.
Директор може бити суспендован на начин и под условима предвиђеним законом којим се уређује правни положај јавних предузећа и других облика организовања који обављају делатност од општег интереса.
Вршилац дужности директора
Члан 36.
Вршилац дужности директора Друштва може се именовати у случајевима, на период и под условима који су предвиђени законом којим се уређује правни положај јавних предузећа.
Вршилац дужности директора има сва права, обавезе и овлашћења која има директор Друштва. 
12. Сукоб интереса
Члан 37.
Именована лица не смеју бити у сукобу интереса, у смислу закона којим се уређује спречавање сукоба интереса. 
13. Промена правне форме Друштва
Члан 38.
Оснивач одлучује о промени правне форме Друштва.
14. Престанак Друштва
Члан 39.
Друштво је основано на неодређено време.
Друштво престаје да постоји брисањем из Регистра привредних субјеката у случајевима предвиђеним законом и у складу са одлуком Оснивача.
15. Јавност у раду
Члан 40.
Друштво је дужно да на својој интернет страници објави: 
1) радне биографије овлашћених представника Оснивача у Скупштини и директора;
2) организациону структуру;
3) годишњи план пословања са програмом приређивања игара на срећу и финансијски план за реализацију програма приређивања игара на срећу, као и све његове измене и допуне, односно извод из тог програма ако Друштво има конкуренцију на тржишту;
4) тромесечне извештаје о реализацији годишњег плана пословања са програмом приређивања игара на срећу;
5) годишњи финансијски извештај са мишљењем овлашћеног ревизора;
6) друге информације од значаја за јавност.
16. Остваривање права на штрајк
Члан 41.
У Друштву се право на штрајк остварује у складу са законом.
17. Заштита животне средине
Члан 42.
Друштво је дужно да примењује све законе и друге прописе којима се уређује заштита животне средине.
18. Општи акти Друштва
Члан 43.
Општи акти Друштва су оснивачки акт и други општи акти утврђени законом и као такви не смеју бити у супротности са законом. 
19. Прелазне и завршне одредбе
Члан 44.
Измене ове одлуке врше се у писаној форми, одлуком Оснивача, која се објављује у „Службеном гласнику Републике Србије” и региструју се у Регистру привредних субјеката, у складу са законом.
Законски заступник Друштва је у обавези да након сваке измене оснивачког акта, сачини и потпише пречишћени текст истог, који се региструје у Регистру привредних субјеката.
Члан 45.
Друштво наставља са радом у складу са Законом о играма на срећу („Службени гласник РС”, бр. 88/11 и 93/12 – др. закон), Законом о јавним предузећима („Службени гласник РС”, број 15/16), Законом о привредним друштвима („Службени гласник РС”, бр. 36/11, 99/11, 83/14 – др. закон и 5/15) и овом одлуком.
Друштво ће усагласити своја општа акта са овом одлуком у року од 90 дана од дана доношења ове одлуке.
Члан 46. 
Ову одлуку објавити у „Службеном гласнику Републике Србије”.
05 број 023-654/2017
У Београду, 31. јануара 2017. године
Влада
Председник,
Александар Вучић, с.р.