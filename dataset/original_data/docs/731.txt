На основу члана 86. став 1. тачка 7) Закона о матичним књигама („Службени гласник РС”, број 20/09), 
	
Министар правде и државне управе доноси
 
ПРАВИЛНИК
о садржини и начину вођења евиденције о дозволама да се умрли сахрани пре пријаве чињенице смрти матичару

"Службени гласник РС", број 117 од 12. 
	децембра 2012.
 
Предмет правилника
Члан 1.
Овим правилником уређује се садржина и начин вођења евиденције о дозволама да се умрли сахрани пре пријаве чињенице смрти матичару (у даљем тексту: Евиденција).
Садржина Евиденције
Члан 2.
У Евиденцију се уписује: 
1) редни број уписа;
2) датум уписа у Евиденцију;
3) орган који је донео решење о дозволи да се умрли сахрани пре пријаве чињенице смрти матичару;
4) број и датум решења о дозволи да се умрли сахрани пре пријаве чињенице смрти матичару; 
	
5) подаци о смрти, и то: име и презиме умрлог и презиме пре закључења брака; пол умрлог; дан, месец, година и час смрти; место и општина смрти, а ако је умро у иностранству и назив државе; дан, месец и година рођења; место и општина рођења, а ако је рођен у иностранству и назив државе; јединствени матични број грађана; пребивалиште и адреса умрлог;
6) напомена.
Начин вођења Евиденције
Члан 3. 
Евиденција се води у облику књиге тврдог повеза, хоризонталног А4 формата. 
	
Књига из става 1. овог члана састоји се од 100 листова. 
Образац Евиденције, као прилог 1, одштампан је уз овај правилник и чини његов саставни део.
Члан 4. 
На корици и првој ненумерисаној страни књиге из члана 3. овог правилника одштампано је: „Евиденција о дозволама да се умрли сахрани пре пријаве чињенице смрти матичару”. 
	
Члан 5. 
Евиденција из члана 3. овог правилника води се за сваку годину.
Евиденција из члана 3. овог правилника може се водити и за више година, с тим што се у том случају Евиденција закључује на крају сваке календарске године (31. децембра) забелешком стављеном испод последњег редног броја под којим је извршен упис у тој години. Ту забелешку потписује овлашћено лице пуним именом и презименом и оверава печатом органа који је надлежан за вођење Евиденције. 
	
Члан 6.
Евиденција се, поред начина прописаног чланом 3. став 1. овог правилника, може водити и као јединствена електронска база података. 
	
Упис у Евиденцију
Члан 7.
Упис у Евиденцију врши се на основу Решења о дозволи да се умрли сахрани пре пријаве чињенице смрти матичару. 
	
Члан 8.
Уписивање података у Евиденцију врши се у одговарајуће колоне књиге из члана 3. став 1. овог правилника, а на основу Обрасца из члана 3. став 3. овог правилника. 
	
Подаци у Евиденцију уписују се читко и не смеју се брисати или преправљати. 
	
Члан 9.
Грешка која се уочи у току уписа у Евиденцију исправља се тако што се погрешно уписан податак прецрта водоравном линијом и упише тачан податак, уз упис датума исправке, потпис овлашћеног лица и печат органа надлежног за вођење Евиденције. 
	
Грешка која се уочи након уписа у Евиденцију исправља се на основу закључка о исправци надлежног органа за вођење Евиденције, а у рубрику „Напомена” уписује се број и датум доношења закључка о исправци грешке у Евиденцији и одговарајућа забелешка о исправци погрешно уписаног податка.
Завршна одредба
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-84/2012-31
У Београду, 3. децембра 2012. године
Министар,

Никола Селаковић, с.р.