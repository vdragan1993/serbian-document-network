На основу члана 124. став 7. и члана 129. став 2. Закона о осигурању („Службени гласник РС”, број 139/14) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),
Извршни одбор Народне банке Србије доноси
ОДЛУКУ
о адекватности капитала друштва за осигурање/реосигурање
"Службени гласник РС", број 51 од 12. јуна 
				2015.
Уводне одредбе
1. Овом одлуком прописују се друге категорије, односно одбитне ставке гарантне резерве које нису прописане Законом о осигурању (у даљем тексту: Закон) и ближе се уређују начин и динамика процене испуњености услова који се односе на адекватност капитала друштва за осигурање/реосигурање (у даљем тексту: друштво), односно начин и динамика обрачуна гарантне резерве, те начин обрачуна гарантног капитала и захтеване маргине солвентности за животна осигурања, неживотна осигурања и реосигурање. 
2. Друштво је дужно да при израчунавању гарантне резерве, гарантног капитала и захтеване маргине солвентности у складу са Законом и овом одлуком користи податке из својих пословних књига.
Гарантна резерва
3. Друштво је дужно да, ради трајног извршавања обавеза и подношења ризика у пословању, формира гарантну резерву, коју чине примарни капитал и допунски капитал, умањени за одбитне ставке, у складу с чланом 124. Закона и овом одлуком. 
Гарантна резерва из става 1. ове тачке обрачунава се на начин утврђен у обрасцу Адекватност капитала за животна осигурања (АК-ЖО), односно обрасцу Адекватност капитала за неживотна осигурања/реосигурање (АК-НО/РЕ), у зависности од послова осигурања/реосигурања које друштво обавља.
Обрасци из става 2. ове тачке дати су у прилозима 1 и 2, који су одштампани уз ову одлуку и њен су саставни део. 
4. Поред категорија допунског капитала из члана 124. став 4. Закона, допунски капитал састоји се и од дугорочних обавеза које се према уговору могу конвертовати у одговарајући облик капитала, у складу са законом, а које су исказане на пословном рачуну 410 у складу с прописом којим се уређују контни оквир и садржина рачуна у контном оквиру за друштва за осигурање.
5. Поред категорија одбитних ставки из члана 124. став 5. Закона, одбитне ставке су и: 
1) разлика недисконтованих и дисконтованих резервисаних штета неживотних осигурања, ако друштво врши дисконтовање, осим у врстама осигурања од последица незгоде и добровољног здравственог осигурања, као и код резервисаних штета у облику ренте;
2) нето износ улагања у инструменте субординираног дуга и друге дужничке инструменте правних лица у којима друштво има контролно учешће у смислу члана 28. став 4. Закона;
3) неликвидна средства, након извршених исправки вредности а у складу с прописима којима се уређује рачуноводство и интерним актима друштва, и то:
– потраживања од дужника у стечају, односно потраживања по основу улагања у лице над којим је отворен стечај,
– потраживања од дужника који обавезе по основу премије неживотног осигурања не измири у року од месец дана, а ако је у питању Република Србија или правно лице у државном власништву – у року од три месеца после истека периода осигурања до годину дана, а ако је тај период дужи од једне године – не плаћа их после истека годину дана од започињања периода осигурања за ту годину,
– потраживања од лица која обављају послове заступања у осигурању по основу средстава наплаћених у име и за рачун друштва за осигурање којa нису пренета у року од петнаест дана од настанка тих потраживања,
– потраживања од правног или физичког лица – акционара друштва које поседује квалификовано учешће у смислу члана 28. Закона и с њим повезаних лица у смислу члана 30. Закона, осим потраживања по основу послова реосигурања,
– дужничке хартије од вредности, односно потраживања која нису директно повезана са обављањем послова осигурања, а која нису наплаћена у року од три месеца од дана доспелости, осим потраживања од Републике Србије,
– потраживања са сумњивим или спорним правним основом,
– улагања у корпоративне обвезнице домаћих правних лица којима се не тргује на организованом тржишту хартија од вредности у складу са законом,
– потраживања по основу уплата у друге сврхе која су намењена узајамним гаранцијама за испуњавање обавеза више лица,
– имовинa под хипотеком и залогом.
Гарантни капитал
6. Гарантни капитал друштва утврђује се тако што се примарни капитал и допунски капитал у смислу Закона и ове одлуке умање за:
– одбитне ставке утврђене чланом 124. став 5. тач. од 1) до 3) Закона,
– одбитну ставку утврђену тачком 5. одредба под 1) ове одлуке.
Гарантни капитал из става 1. ове тачке обрачунава се на начин утврђен у обрасцу АК-ЖО, односно обрасцу АК-НО/РЕ, у зависности од послова осигурања/реосигурања које друштво обавља.
Захтевана маргина солвентности
7. Друштво утврђује захтевану маргину солвентности на начин утврђен у обрасцима Захтевана маргина солвентности за животна осигурања (ЗМС-ЖО), Захтевана маргина солвентности за неживотна осигурања, реосигурање и допунско осигурање уз осигурање живота (ЗМС-НО/РЕ), Захтевана маргина солвентности на основу премија (ЗМС-П) и Захтевана маргина солвентности на основу штета (ЗМС-Ш), у зависности од послова осигурања/реосигурања које обавља.
Обрасци из става 1. ове тачке дати су у прилозима од 3 до 6, који су одштампани уз ову одлуку и њен су саставни део.
8. При утврђивању захтеване маргине солвентности на дан:
– 31. децембра текуће године, период за који се утврђује захтевана маргина солвентности (у даљем тексту: период) односи се на интервал од 1. јануара текуће године до 31. децембра текуће године;
– 31. марта текуће године, период се односи на интервал од 1. априла претходне године до 31. марта текуће године; 
– 30. јуна текуће године, период се односи на интервал од 1. јула претходне године до 30. јуна текуће године;
– 30. септембра текуће године, период се односи на интервал од 1. октобра претходне године до 30. септембра текуће године.
Динамика обрачуна гарантне резерве и процене испуњености услова адекватности капитала
9. Друштво које обавља послове животних осигурања дужно је да тромесечно, са стањем на последњи дан тромесечја, као и годишње, са стањем на последњи дан године, утврђује:
1) расположиву маргину солвентности, под којом се подразумева гарантна резерва обрачуната у складу с чланом 124. Закона и овом одлуком;
2) захтевану маргину солвентности у складу с чланом 125. Закона и овом одлуком;
3) висину гарантног капитала у складу с чланом 128. Закона и овом одлуком;
4) испуњеност услова адекватности капитала у складу с чланом 129. став 1. Закона и овом одлуком.
10. Друштво које обавља послове неживотних осигурања дужно је да тромесечно, са стањем на последњи дан тромесечја, као и годишње, са стањем на последњи дан године, утврђује:
1) расположиву маргину солвентности, под којом се подразумева гарантна резерва обрачуната у складу с чланом 124. Закона и овом одлуком;
2) захтевану маргину солвентности у складу с чланом 126. Закона и овом одлуком;
3) висину гарантног капитала у складу с чланом 128. Закона и овом одлуком;
4) испуњеност услова адекватности капитала у складу с чланом 129. став 1. Закона и овом одлуком.
11. Друштво које у складу с чланом 25. Закона истовремено обавља послове животних и неживотних осигурања дужно је да процењује испуњеност услова адекватности капитала у складу с тач. 9. и 10. ове одлуке. 
12. Друштво које обавља послове реосигурања – ради утврђивања испуњености услова адекватности капитала поступа у складу с тачком 10. ове одлуке. 
13. Друштво је дужно да податке из тач. 9. и 10. ове одлуке приказане на обрасцима АК-ЖО, АК-НО/РЕ, ЗМС-ЖО, ЗМС-НО/РЕ, ЗМС-П и ЗМС-Ш Народној банци Србије доставља на начин и у роковима утврђеним прописом којим се уређује обавеза редовног извештавања друштва.
Прелазне и завршне одредбе
14. Друштво је дужно да адекватност капитала први пут обрачуна у складу са одредбама ове одлуке на дан 31. децембра 2015. године, као и да на дане 30. јуна и 30. септембра 2015. године гарантну резерву и маргину солвентности обрачуна на начин утврђен прописима који су важили до ступања на снагу ове одлуке.
15. Друштво први пут на дан 31. децембра 2016. године, у складу с чланом 126. став 8. Закона, утврђује да ли је захтевана маргина солвентности мања од утврђене захтеване маргине солвентности претходне године.
16. Даном ступања на снагу ове одлуке престају да важе Одлука о начину утврђивања и праћењу ликвидности друштва за осигурање („Службени гласник РС”, број 3/05), Одлука о начину процењивања билансних и ванбилансних позиција друштва за осигурање („Службени гласник РС”, број 3/05) и Одлука о начину утврђивања висине маргине солвентности („Службени гласник РС”, бр. 31/05 и 21/10).
17. Ова одлука објављује се у „Службеном гласнику Републике Србије” и ступа на снагу 27. јуна 2015. године.
ИО НБС број 46
У Београду, 11. јуна 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.

Прилог 1 -	Образац АК-ЖО - Адекватност капитала за животна осигурања

Прилог 2 - Образац АК-НО/РЕ - Адекватност капитала за неживотна осигурања/реосигурање

Прилог 3 - Образац ЗМС-ЖО - Захтевана маргина солвентности за животна осигурања

Прилог 4 - Образац ЗМС-НО/РЕ - Захтевана маргина солвентности за неживотна осигурања, реосигурање и допунско осигурање уз осигурање живота

Прилог 5 - Образац ЗМС-П - Захтевана маргина солвентности на основу премија

Прилог 6 - Образац ЗМС-Ш - Захтевана маргина солвентности на основу штета