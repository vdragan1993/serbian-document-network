На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
Влада доноси
 
 
ОДЛУКУ
о образовању Савета за развој недовољно развијених подручја
„Службени гласник РС“, број 70 од 30. септембра 2010.
 
 
1. Образује се Савет за развој недовољно развијених подручја (у даљем тексту: Савет), као радно тело Владе.
 
2. Задатак Савета је да разматра акте које надлежни органи и организације доставе Влади на разматрање и одлучивање, а који се односе на: стратегије уједначавања развоја недовољно развијених подручја; мере којима се уједначава развој недовољно развијених подручја; пројекте за равномерно инвестирање у недовољно развијеним подручјима; оквире, критеријуме и правце усмеравања капиталних инвестиција којима се обезбеђује равномеран развој недовољно развијених подручја, и анализе и извештаје о стању и постигнутим резултатима у области развоја недовољно развијених подручја. 
Савет учествује у припреми и организовању конференција и учествује у издавању публикација везаних за развој недовољно развијених подручја Републике Србије.
Савет утврђује мишљења и предлоге о питањима која разматра и доставља их Влади.
 
3. Савет има председника и шест чланова.
За председника Савета именује се Бајрам Омерагић.
Чланове Савета, водећи рачуна о равномерној заступљености чланова Савета из недовољно развијених подручја, именује Влада посебним решењем. 
Савет има секретара Савета, који учествује у раду Савета без права одлучивања.
Секретара Савета именује Влада посебним решењем.
 
4. Секретар Савета има право на накнаду за рад у Савету.
Накнада за рад секретара Савета одређује се у месечном износу.
Месечни износ накнаде за рад секретара Савета једнак је износу који се добија множењем нето основице и коефицијента за обрачун плате државног службеника у звању сарадник сврстаног у X платну групу, четврти платни разред.
Накнада за рад секретару Савета исплаћује се из средстава буџета Републике Србије опредељених за рад Генералног секретаријата Владе.
Изузетно од става 1. ове тачке право на накнаду не може остварити секретар Савета који је запослен у органима државне управе и који за свој рад прима плату из буџета Републике Србије.
 
5. Савет у свом раду може користити стручну помоћ која му се пружа у виду међународних пројеката.
 
6. Стручне и административно-техничке послове за потребе Савета обављаће Генерални секретаријат Владе.
 
7. Ова одлука ступа на снагу осмог дана од дана објављивања у „Службеном гласнику Републике Србије”.
 
 
05 број 02-6853/2010-001
У Београду, 23. септембра 2010. године
Влада
Први потпредседник Владе –
заменик председника Владе,
Ивица Дачић,с.р.