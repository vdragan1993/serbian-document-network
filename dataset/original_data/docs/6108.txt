Редакцијски пречишћен текст

 

 

На основу члана 31. став 6. Закона о вину и
ракији („Службени гласник СРС“, број 20/79), републички секретар за
пољопривреду, шумарство и водопривреду, доноси
 
 

ПРАВИЛНИК

о заштити географског порекла вина и 
	ракије

„Службени гласник
СРС”, бр. 23. од 13. 
јуна 1980, 30 од 19. 

јула 
1980 
- 

исправка, 
"Службени гласник РС", број 121 од 24. децембра 2012 - 
др. правилник, 110 од 30. децембра 2016 - др. правилник

 
НАПОМЕНА ИЗДАВАЧА: 
Правилник је престао да важи у делу који се односи на 
мирно вино, ликерско вино, пенушаво вино, квалитетно пенушаво вино, квалитетно 
ароматично пенушаво вино, полупенушаво вино, слабо газирано вино, вино од 
просушеног грожђа и вино од презрелог грожђа, даном ступања на снагу Правилника 
о условима за признавање, поступку признавања ознака за мирна вина и нека 
специјална вина са географским пореклом, као и o начину производње и обележавања 
мирних вина и неких специјалних вина са географским пореклом ("Службени гласник 
РС", број 121/2012), односно 1. јануара 2013. године (види члан 58. Правилника - 
121/2012-40).
Правилник престаје да важи у делу који се односи на 
ароматизована вина, даном почетка примене Правилника о захтевима за производњу и 
промет ароматизованих вина (“Службени гласник РС“, број 110/2016), односно 1. 
марта 2017. године (види члан 21. Правилника – 110/2016-135).

 

Члан 1.

Овим правилником се ближе уређује: заштита географског
порекла вина, односно ракије; садржина елабората (стручне документације);
начин, поступак и садржина евиденције код вршења стручног надзора над
производњом одређених количина вина, односно ракије произведених* у
текућој години и састав стручне комисије. 
 


*Службени гласник
СРС, број 30/1980
 

Члан 2.

Према квалитету, вина са заштићеним географским
пореклом могу да буду: стона, квалитетна и врхунска (чувена) вина, а ракије, од
грожђа и шљива (лозовача, вињак и шљивовица) са ознаком географског порекла.
 

Члан 3.

Стона вина са ознаком географског порекла призводе се
од грожђа препоручених и дозвољених сорти винове лозе за одређено виноградарско
подручје и рандманом од 70%.

Квалитетна вина са ознаком географског порекла
производе се од најмање 85% грожђа препоручених сорти винове лозе за одређено
виноградарско подручје и рандманом до 65%.

Врхунска (чувена) вина са ознаком географског порекла
производе се само од грожђа једне или две препоручене сорте винове лозе за
одређено виноградарско подручје и рандманом до 60%.
 

Члан 4.

Елаборат (стручна документација) садржи:

1. географске, орографске и геолошке податке о
одређеном виноградарском и шљиварском подручју на коме се производи или ће се
произиводити грожђе и шљива;

2. приказ климатских, земљишних и других чинилаца који
су карактеристични за виноградарско и шљиварско подручје који су од битног
утицаја за производњу одређеног квалитета грожђа, шљива, вина и ракије;

3. податке о заступљености сората винове лозе и шљиве
код корисника друштвених средстава, односно носиоца права својине, исказане
бројчано и у процентима;

4. податке о агробиолошким и технолошким
карактеристикама сората винове лозе и шљива;

5. приказ органолептичких, хемијских и других особина
грожђа, шљива, вина и ракије значајних за еколошке услове односног
виноградарског и шљиварског подручја;

6. агротехничке, ампелотехничке и помотехничке мере и
мере заштите од биљних болести и штеточина, које се примењују или ће се
применити;

7. приказ вишегодишњих података о оствареном приносу
грожђа, односно шљива по чокоту, стаблу, јединици површине и укупно;

8. приказ начина прераде грожђа и шљива и технологије
производње вина и ракије;

9. податке о броју радника и њиховој стручној спреми и

10. друге податке који су од утицаја на квалитет вина,
односно ракије (традиционалан начин прераде грожђа и шљива, посебан начин неге
вина, односно ракије, начин дестилације и старења ракије и слично).

За производњу стоних, квалитетних и врхунских (чувених)
вина са ознаком географског порекла поред података из става 1. овог члана, у
елаборат се уносе и подаци:

а) опис и границе виноградарског подручја;

б) постојеће и могуће површине под виноградима (виновом
лозом) у хектарима;

в) приказ површина под виноградима на карти у размери
1:50.000 (само за квалитетна вина) и

г) приказ граница виноградарског подручај на копијама
катастарских карата у одговарајућој размери са уцртаним површинама под
виноградима које су осенчене једном бојом а остале површине другом бојом (само
за врхунска – чувена вина).

За производњу ракије са ознаком географског порекла
поред података из става 1. овог члана, у елаборат се уносе и подаци:

а) опис и границе виноградарског и шљиварског подручја;

б) постојеће и могуће површине под виноградима и шљивом
у хектарима и

в) приказ површина под виноградима и шљивицима на карти
у размери 1:50.000 осенчене једном бојом, а остале површине другом бојом.

Подаци из става 1. тач. 2, 5. и 7. овог члана исказују
се за временски период и то за:

– стона вина, од најмање једне године;

– квалитетна вина, од најмање две године и

– врхунска (чувена) вина, односно ракије, од најмање
пет година.
 

Члан 5.

Захтев за вршење стручног надзора над производњом вина,
односно ракије са ознаком географског порекла, организација из члана 6. Закона
подноси одређеној организацији удруженог рада из члана 31. Закона, до 1.
октобра текуће године за вино, односно ракију која ће се производити у наредној
години.
 

Члан 6.

Стручни надзор над производњом вина, односно ракије са
ознаком географског порекла врши организација удруженог рада из члана 31.
Закона о обавезним прегледима у прозводњи грожђа и шљива и у производњи вина,
односно ракије у текућој години и утврђивањем хемијских и органолептичких
својстава вина, односно ракије.
 

Члан 7.

Обавезни прегледи у производњи грожђа и шљива које ће
се употребити за производњу вина, односно ракије врши се по правилу у периоду
вегетације.

О извршеним обавезним прегледима из става 1. овог члана
сачињава се записник, који садржи, нарочито: назив организације, седишта и
општине; име и презиме лица одговорног за производњу; назив виноградарског и
шљиварског подручја; ознаку географског порекла вина, односно ракије од грожђа
и шљива са тог подручја; остварен принос грожђа и шљива по сортама, стаблу,
чокоту и укупно; садржај шећера у грожђу и шљиви; оцену да ли су грожђе и шљиве
произведени у свему на прописани начин; потпис лица које је извршило прегледе и
потпис овлашћеног лица организације код које је извршен преглед.
 

Члан 8.

Обавезни прегледи у производњи вина, односно ракије са
ознаком географског порекла врше се на основу стања утврђеног у елаборату и на
основу документације и евиденције о производњи грожђа и шљива.

О извршеним прегледима из става 1. овог члана сачињава
се списак који садржи, нарочито: назив организације, седишта и општине; име и
презиме лица одговорног за прозиводњу; ознаку географског порекла; количине
прерађеног грожђа и шљива по сортама и добијене количине вина, односно ракије;
врсту квалитета вина; годину производње вина, односно ракије; оцену да ли су
вино, односно ракија произведени у свему на прописани начин; начин и поступак
узимања узорака вина, односно ракије у количини од пет литара; потпис лица које
је извршило прегледе и потпис овлашћеног лица организације код које је извршен
преглед.
 

Члан 9.

Хемијска и органолептичка својства вина, односно ракије
са ознаком географског порекла утврђују се хемијским анализама и
органолептичким оцењивањима квалитета на начин предвиђен посебним прописом.

О извршеном утврђивању хемијских својстава сачињава се
лабораторијски извештај (налаз), који поред прописаних елемената квалитета
садржи, нарочито: број и датум извршене анализе; број (шифра) узорка; назив
организације, седишта и општине; ознаку географског порекла; количине вина,
односно ракије од којих је узет узорак за утврђивање хемијских својстава; датум
узимања узорака; датум анализе хемијских својстава; годину производње; методу
помоћу које су добијени резултати хемијских својстава; мишљење и потпис овлашћеног
лица које је извршило утврђивање хемијских својстава.
 

Члан 10.

Оцењивање органолеоптичких својстава вина, односно
ракије врше посебне стручне комисије, које се састоје од председника, четири
члана и записничара и њихових заменика, бираних из редова стручних и научних
радника који раде у научноистраживачким, стручним и производним организацијама
удруженог рада који се баве изучавањем производње вина, односно ракије а коју
образује организација удруженог рада из члана 31. став 4. Закона.

Решењем о образовању стручне комисије одређују се
послови и задаци, накнада за рад и време за које се комисија образује.

У раду стручне комисије не може да учествује као члан
комисије лице, када се врши оцењивање органолептичких својстава вина, односно
ракије које производи организација у којој је то лице у радном односу.
 

Члан 11.

Комисија из члана 10. овог правилника о свом раду води
записник који садржи, нарочито: назив организације, седишта и општине; датум,
место и време почетка и завршетка оцењивања; ознаку географског порекла;
количине вина, односно ракије од којих је узет узорак за оцењивање
органолептичких својстава; годину производње; појединачне и просечну
органолептичку оцену вина, односно ракије; врсту квалитета вина; мишљење и
потпис стручне комисије.
 

Члан 12.

Организација удруженог рада из члана 31. Закона
доставља у року од десет дана, од дана оцењивања органолептичких својстава
вина, односно ракије, подносиоцу захтева писмено стручно мишљење о количинама
вина, односно ракије које се могу ставити у промет са ознаком географског
порекла и врстом квалитета вина, односно ракије.

Стручно мишење из става 1. овог члана садржи и податке,
о: називу организације, седишта и општине; називу виноградарског и шљиварског
подручја у коме је произведено грожђе и шљива; години производње грожђа, шљива,
вина, односно ракије; количини прерађеног грожђа и шљива; количини произведеног
вина, односно ракије у литрима; извршеном стручном надзору, односно обавезним
прегледима у производњи грожђа, шљива, вина, односно ракије; лабораторијском и
органолептичком оцењивању вина, односно ракије.

Стручно мишљење потписује* овлашћено лице у
организацији удруженог рада која је извршила стручни надзор. 
 

*Службени гласник
СРС, број 30/1980
 

Члан 13.

Записници о обавезним прегледима у производњи грожђа,
шљива, вина, односно ракије, лабораторијски налаз, записник о органолептичком
оцењивању и стручно мишљење сачињавају се у три примерка од којих један
задржава организација која је извршила стручни надзор, а два примерка се
достављају организацији удруженог рада код које је извршен стручни надзор.
 

Члан 14.

Овај правилник ступа на снагу осмог дана од дана
објављивања у „Службеном гласнику Социјалистичке Републике Србије”.
 

 

Број 320-18/80-04

У Београду, 16. маја
1980. године

Републички секретар

дипл. инж. пољ.
Слободан Миливојевић, с.р.