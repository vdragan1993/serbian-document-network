На основу члана 66. став 3. Закона о превозу путника у друмском саобраћају („Службени гласник РС”, број 68/15),
Министар грађевинарства, саобраћаја и инфраструктуре доноси
ПРАВИЛНИК 
о условима и поступку усаглашавања предлога редова вожње у међумесном превозу
"Службени гласник РС", број 16 од 2. 
				марта 2017.
I. УВОДНЕ ОДРЕДБЕ
Члан 1.
Овим правилником прописују се услови и поступак усаглашавања предлога реда вожње са регистрованим редовима вожње у међумесном превозу.
Члан 2.
Поједини изрази употребљени у овом правилнику имају следеће значење:
1) насеље или насељено место је изграђен и функционално обједињен простор чија је граница утврђена просторним, односно урбанистичким планом јединице локалне самоуправе;
2) заједничка релација је релација између најмање две аутобуске станице, односно два стајалишта, односно између аутобуске станице и стајалишта који се налазе у предлогу реда вожње и у регистрованом реду вожње;
3) заштитно време је временски интервал пре и после времена поласка из регистрованог реда вожње на аутобуским станицама и стајалиштима. 
II. УСЛОВИ УСАГЛАШАВАЊА ПРЕДЛОГА РЕДА ВОЖЊЕ
Члан 3.
Предлог реда вожње усаглашава се са регистрованим редовима вожње у међумесном превозу ако:
1) је захтев за усаглашавање предлога реда вожње поднет у прописаном року;
2) је документација која је приложена уз захтев потпуна и сачињена на прописан начин; 
3) подносилац захтева има лиценцу за међународни или домаћи линијски превоз путника;
4) предлог реда вожње садржи све елементе прописаног обрасца реда вожње, унете на прописан начин, осим елемената који се односе на оверу реда вожње у министарству надлежном за послове саобраћаја.
Члан 4.
Предлог реда вожње усаглашава се са регистрованим редовима вожње у међумесном превозу ако су испуњени услови у погледу:
1) аутобуских станица и стајалишта;
2) времена задржавања на аутобуским станицама;
3) даљинара за међумесни саобраћај (у даљем тексту: даљинар);
4) заштитних времена.
Члан 5.
Предлог реда вожње испуњава услов у погледу аутобуских станица и стајалишта ако се аутобуско стајалиште, које је у предлогу реда вожње почетно, односно крајње, не налази у насељу или насељеном месту у коме постоји аутобуска станица.
Предлог реда вожње који има почетну или крајњу аутобуску станицу или стајалиште у насељу или насељеном месту, које сходно одредбама закона којим се уређује територијална организација Републике Србије није седиште те јединице локалне самоуправе, а према даљинару итинерер је кроз насеље или насељено место које је седиште те јединице локалне самоуправе, испуњава услов у погледу аутобуских станица и стајалишта само ако има аутобуску станицу или стајалиште у насељу или насељеном месту које је седиште те јединице локалне самоуправе. 
Члан 6.
Предлог реда вожње испуњава услов у погледу времена задржавања на аутобуским станицама ако разлика између времена доласка и поласка на истој аутобуској станици није већа од осам минута за линије до 50 km, односно 15 минута за линије дуже од 50 km. 
Члан 7.
Предлог реда вожње испуњава услов у погледу даљинара ако:
1) се користи најкраћи итинерер било у погледу дужине релације, било у погледу времена вожње, који обухвата све аутобуске станице и стајалишта из предлога реда вожње, а према даљинару постоји више различитих итинерера; 
2) релације из предлога реда вожње садрже иста растојања у километрима као што су и растојања утврђена у даљинару на тим релацијама;
3) времена вожње на релацијама из предлога реда вожње нису мања од минималних времена вожње која су утврђена даљинаром на тим релацијама;
4) брзина кретања између аутобуских станица, односно стајалишта на релацијама у предлогу реда вожње није мања од 10 km/h, осим ако даљинаром није другачије утврђено.
Провера испуњености услова у погледу даљинара врши се упоређивањем растојања и минималних времена вожње према итинереру предлога реда вожње са релацијама из даљинара које је превозник у достављеној документацији навео да је користио приликом израде предлога реда вожње.
Члан 8.
Провера испуњености услова у погледу заштитног времена врши се ако је заједничка релација најмање 30% од дужине регистрованог реда вожње чија је дужина до 200 km, односно најмање 20% од дужине регистрованог реда вожње чија је дужина преко 200 km. 
Приликом одређивања заједничке релације аутобуске станице или стајалишта у истом насељу или насељеном месту сматраће се једном аутобуском станицом или стајалиштем ако у насељу или насељеном месту постоје две или више аутобуских станица или стајалишта.
Ако је предлогом реда вожње предвиђено да се у неком насељу или насељеном месту користи аутобуска станица, односно стајалиште које се не налази у регистрованом реду вожње, релација која је одређена било којом аутобуском станицом, односно стајалиштем у регистрованом реду вожње, а која се налази у истом насељу или насељеном месту, сматраће се заједничком релацијом. 
Члан 9.
Заштитно време према дужини заједничке релације, која се утврђује на основу удаљености из даљинара према најкраћем итинереру који садржи све аутобуске станице и стајалишта из регистрованог реда вожње, износи:




ДУЖИНА ЗАЈЕДНИЧКЕ РЕЛАЦИЈЕ(у километрима)


ЗАШТИТНО ВРЕМЕ(у минутима)




 ≤ 30


15




 > 30 ≤ 60


30




 > 60 ≤ 80


45




 > 80 ≤ 100


60




 > 100


75




Заштитно време из става 1. овог члана којe је утврђено на основу дужине заједничке релације која одговара двема најудаљенијим аутобуским станицама или стајалиштима, примењује се на свим аутобуским станицама или стајалиштима на заједничкој релацији. 
Утврђивање испуњености услова у погледу заштитних времена врши се упоређивањем времена поласка са аутобуске станице, односно стајалишта у предлогу реда вожње, са временом поласка са било које аутобуске станице, односно стајалишта у регистрованом реду вожње, које се налазе у истом насељу или насељеном месту.
Предлог реда вожње испуњава услов у погледу заштитног времена ако је, упоређивањем времена поласка из предлога реда вожње са временом поласка из регистрованог реда вожње, на свакој аутобуској станици или стајалишту, утврђено да је временски интервал у складу са заштитним временима утврђеним у ставу 1. овог члана.
Члан 10.
Ако два или више предлога редова вожње једног превозника, у било ком почетном или крајњем стајалишту, односно у било којој почетној или крајњој аутобуској станици у истом насељу или насељеном месту, имају временски интервал од највише 45 минута између доласка у једном предлогу реда вожње и поласка у другом предлогу реда вожње, у погледу заштитних времена сматраће се јединственим предлогом реда вожње.
Предлози редова вожње из става 1. овог члана не сматрају се јединственим ако је на истој релацији један предлог реда вожње у одласку, а други предлог реда вожње у повратку. 
Предлози редова вожње из става 1. овог члана сматрају се јединственим ако је на истој релацији један предлог реда вожње у одласку, а други предлог реда вожње у повратку, и имају само заједничке аутобуске станице или стајалишта у том насељу или насељеном месту и на тој релацији.
III. ПОСТУПАК УСАГЛАШАВАЊА ПРЕДЛОГА РЕДА ВОЖЊЕ
Члан 11. 
Захтев за усаглашавање предлога реда вожње (у даљем тексту: захтев) превозник подноси Привредној комори Србије, у периоду од 1. фебруара до 1. марта текуће године.
Уз захтев превозник прилаже следећу документацију:
1) комплет свих предлога редова вожње, оверених и потписаних од стране овлашћеног лица, са нумерисаним странама које су наведене у садржају комплета, као и списак страница релација из даљинара по којима је сачињен сваки предлог реда вожње из комплета;
2) доказ о извршеној уплати трошкова поступка усаглашавања предлога реда вожње;
3) овлашћење за лице које учествује у поступку усаглашавања предлога редова вожње.
После подношења захтева предлог реда вожње не може се мењати.
Најкасније до 10. марта текуће године на интернет порталу Привредне коморе Србије се објављује списак подносилаца захтева, списак подносилаца захтева који нису приложили документцију из става 2. тач. 2) и 3) овог члана, као и сви предлози редова вожње.
Изузетно, рок за подношење документације из става 2. тач. 2) и 3) овог члана може се продужити до 25. марта текуће године. 
Захтев из става 1. овог члана подноси се електронским путем, односно у писаној форми ако нису испуњени услови за подношење електронским путем.
Члан 12.
После пријема захтева врши се провера захтева и достављене документације, провера испуњености услова из чл. 3. и 4. овог правилника и усаглашавање предлога редова вожње.
Члан 13.
Превозник који сматра да предлог реда вожње не испуњава услове из чл. 3–10. овог правилника, може да о томе поднесе изјаву Привредној комори Србије најкасније до 25. марта текуће године.
Изјава из става 1. овог члана подноси се на обрасцу који је одштампан уз овај правилник и чини његов саставни део. 
Ако се изјава односи на услове у погледу заштитних времена, превозник доставља копију свог регистрованог реда вожње, којим доказује да предлог реда вожње на који се изјава односи не испуњава услове у погледу заштитних времена у односу на његов регистрован ред вожње.
Провера испуњености услова из члана 4. тачка 4), члана 5. став 2. и члана 7. став 1. тачка 1) овог правилника врши се само ако је у вези са предлогом реда вожње достављена изјава из става 1. овог члана, а у супротном се сматра да предлог реда вожње испуњава те услове. 
Изјава из става 1. овог члана подноси се електронским путем, односно у писаној форми ако нису испуњени услови за подношење електронским путем.
Члан 14.
После разматрања захтева, документације приложене уз захтеве и изјава из члана 13. став 1. овог правилника, саставља се Извештај о усаглашавању редова вожње (у даљем тексту: Извештај о усаглашавању).
Извештај о усаглашавању објављује се на интернет порталу Привредне коморе Србије најкасније до 25. априла текуће године.
Извештај о усаглашавању садржи: пословно име превозника који је поднео захтев за усаглашавање предлога реда вожње, назив предлога реда вожње, укупан број полазака за сваки предлог реда вожње и одлуке о свим поласцима и достављеним изјавама.
Превозник може да оствари увид у документацију која се односи на поступак усаглашавања предлога реда вожње са регистрованим редовима вожње у међумесном превозу. 
Члан 15.
Превозник који је поднео изјаву у погледу заштитних времена може одустати од изјаве најкасније до 5. маја текуће године, након чега се саставља допуњен Извештај о усаглашавању, који се објављује на интернет порталу Привредне коморе Србије најкасније до 10. маја текуће године.
Одустанак од изјаве из става 1. овог члана подноси се електронским путем, односно у писаној форми ако нису испуњени услови за подношење електронским путем.
Члан 16.
На Извештај о усаглашавању из члана 15. став 1. овог правилника превозник може доставити примедбу Привредној комори Србије најкасније до 20. маја текуће године.
Примедба из става 1. овог члана подноси се електронским путем, односно у писаној форми ако нису испуњени услови за подношење електронским путем.
Извештај о поднетим примедбама објављује се на интернет порталу Привредне коморе Србије најкасније до 5. јуна текуће године.
Члан 17.
На основу Извештаја о усаглашавању из члана 15. став 1. овог правилника и Извештаја о поднетим примедбама из члана 16. став 3. овог правилника, саставља се Коначан извештај о усаглашавању, који се доставља министарству надлежном за послове саобраћаја најкасније до 10. јуна текуће године.
Члан 18.
Ред вожње, односно полазак из реда вожње за који је на основу Коначног извештаја о усаглашавању утврђено да је усаглашен, оверава се одговарајућим потписима и печатом Привредне коморе Србије. 
Ред вожње, односно полазак из реда вожње за који је на основу Коначног извештаја о усаглашавању утврђено да није усаглашен, прецртава се и оверава се одговарајућим потписима и печатом Привредне коморе Србије.
Превозник оригинале редова вожње из ст. 1. и 2. овог члана преузима у Привредној комори Србије до 30. јуна текуће године. 
Сматра се да ред вожње није усаглашен ако превозник:
1) до 30. јуна текуће године не преузме ред вожње из ст. 1. и 2. овог члана или
2) у текућој години у којој је ред вожње усаглашен не поднесе захтев за регистрацију и оверу усаглашеног реда вожње министарству надлежном за послове саобраћаја. 
Члан 19.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2018. године.
Број 110-00-266/2016-03
У Београду, 24. фебруара 2017. године
Министар,
проф. др Зорана З. Михајловић, с.р.