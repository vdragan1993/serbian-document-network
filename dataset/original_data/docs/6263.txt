Редакцијски пречишћен текст


     

На основу члана 2. став 5. и члана 278. став 6. Закона о безбедности саобраћаја на путевима („Службени гласник РС”, бр. 41/09 и 53/10),
	


Министар унутрашњих послова доноси

 


ПРАВИЛНИК


о начину вршења контроле и непосредног регулисања саобраћаја на путевима и вођењу обавезних евиденција о примени посебних мера и овлашћења 

"Службени гласник РС", бр. 69 од 24. септембра 2010, 78 од 19. октобра 2011,
	31 од 5. априла 2013, 37 од 
	24. априла 2013 - исправка, 85 од 12. августа 2014, 98 од 8. децембра 
	2016 - УС
 




Опште одредбе

 

Члан 1.


Овим правилником уређује се начин вршења контроле и непосредног регулисања саобраћаја на путевима, односно начин: контроле учесника у саобраћају; контроле возача и возила; поступања према страним учесницима у саобраћају; поступања према лицима која уживају дипломатски имунитет; контроле обављања ванредног превоза; контроле транспорта опасног терета; примене посебних мера и овлашћења; вршења други послови које полицијски службеници обављају у вези са безбедношћу саобраћаја, као и начин, поступак и средства спровођења и вођење обавезних евиденција о примени посебних мера и овлашћења.

 


Члан 2.


Полицијски службеници пружају помоћ учесницима у саобраћају којом се постиже већа безбедност саобраћаја или његово неометано одвијање, као и другу помоћ у границама својих могућности и овлашћења.

 


Члан 3.


У вршењу послова контроле и непосредног регулисања саобраћаја на путевима полицијски службеници обраћају се учесницима у саобраћају пристојно и озбиљним тоном и на јасан и разумљив начин саопштавају разлоге због којих им се обраћају. 
	

 


Члан 4.


Полицијски службеници контролу саобраћаја на путевима, контролу над возачима и возилима на путевима и непосредно регулисање саобраћаја на путевима, врше у униформи и, по правилу, у светлоодбојном (рефлектујућем) прслуку са натписом ,,ПОЛИЦИЈА”.


Изузетно од става 1. овог члана, контролу над возачима и возилима полицијски службеници могу вршити у грађанском оделу.


 



Контрола саобраћаја на путевима

 


Члан 5.


Контролу саобраћаја на путевима полицијски службеници врше пешице или коришћењем службеног возила, мотоцикла, хеликоптера, и сл., у покрету или задржавањем на појединим местима на путу где чешће долази до угрожавања саобраћаја, као и снимањем саобраћаја на путу у сврху праћења безбедности и проточности саобраћаја, понашања учесника у саобраћају и документовања саобраћајних прекршаја, односно других деликата.


По уоченом саобраћајном прекршају, односно другом деликту, полицијски службеник предузима активности на документовању и процесуирању учиниоца тог прекршаја, односно деликта. 
	


Надлежна организациона јединица Министарства унутрашњих послова која, на основу члана 314а Закона о безбедности саобраћаја на путевима (у даљем тексту: Закон), може одустати од подношења захтева за покретање прекршајног поступка надлежном органу јесте Управа саобраћајне полиције у седишту Дирекције полиције.
	Одлуку да одустане од подношења захтева за 
	покретање прекршајног поступка руководилац Управе саобраћајне полиције у 
	Дирекцији полиције доноси по прибављеном мишљењу Комисије сачињене од 
	полицијских службеника у Дирекцији полиције, Управи саобраћајне полиције и 
	других полицијских службеника у Министарству унутрашњих послова које на 
	предлог директора полиције, именује министар унутрашњих послова.


	Одлука из става 4. овог члана доноси се на образложени предлог старешине 
	друге организационе јединице у Министарству, односно на иницијативу учиниоца 
	прекршаја, који садржи околности и чињенице из којих произилази да су 
	испуњени услови из члана 314а Закона о безбедности саобраћаја на путевима да 
	се одустане од поношења захтева за покретање прекршајног поступка и уз које 
	су приложени одговарајући докази.


*Службени гласник РС, број 85/2014
	 


Члан 6.


Док обављају послове контроле саобраћаја на путевима полицијски службеници предузимају радње и мере у вези са другим полицијским пословима, осим ако би због тога настао такав поремећај саобраћаја да би претила непосредна опасност од саобраћајне незгоде или настала већа материјална штета.

 


Члан 7.


У вршењу послова контроле саобраћаја полицијски службеници настоје да у што мањој мери ометају учеснике у саобраћају, као и да не проузрокују поремећај саобраћаја и да контролу врше на безбедан начин по себе, лица над којима се врши контрола и друге учеснике у саобраћају.

 


Члан 8.


Приликом обављања послова контроле саобраћаја полицијски службеник учесника у саобраћају, поздравља руком и речима, након чега му саопштава да се ради о контроли, по правилу, саопштава разлог заустављања, односно предочава учињени прекршај и возачу и путницима предочава да не смеју да напуштају возило, те да се возач може укључити у саобраћај тек кад му полицијски службеник то одобри.


Полицијски службеник од возача тражи да покаже и да му да на увид документа којима доказује да испуњава услове за управљање возилом и да возило којим управља испуњава услове за учешће у саобраћају.


Изузетно од става 1. овог члана, уколико услови безбедности омогућавају, полицијски службеник може дозволити возачу и путницима да напусте возило ако је то потребно ради ефикаснијег вршења контроле. 
	

 


Члан 9.


Полицијски службеник приликом контроле учесника у саобраћају предузеће мере са дужном пажњом и поштовањем личности и дужан је да се стара о поштовању личности, достојанству контролисаног лица, да исто не буде у непримереном положају и изложено неповољним атмосферским приликама.


Полицијски службеник лицу које контролише, може омогућити да седи у службеном возилу.

 


Члан 10.


Контрола саобраћаја на путевима врши се стално или повремено.


Под сталном контролом саобраћаја подразумева се покривеност пута, односно дела пута, односно места на путу, насељеног места и др. полицијским патролама и снимањем саобраћаја непрекидно у току 24 сата.


Повремена контрола саобраћаја врши се патролама и снимањем саобраћаја одређеног дана у седмици или одређено време у току дана.

 


Члан 11.


Контролу саобраћаја полицијски службеници врше на путу – ако би њихово непосредно присуство, упутства и савети, упозорења, наређења, те употреба техничких средстава утицали на законито и правилно понашање учесника у саобраћају и на поштовање прописа о правилима саобраћаја. 
	


При вршењу контроле саобраћаја на путу полицијски службеници, након одабира места на коме се контрола може вршити безбедно, заустављање возила у саобраћају врше благовременим давањем прописаног знака за заустављање возила, ван коловоза. 
	


Изузетно од става 2. овог члана, ако то захтевају разлози безбедности, полицијски службеници могу заустављати возила и на коловозу, уз ивицу коловоза, као и на другом погодном месту, водећи при томе рачуна да не ометају саобраћај или угрожавају сопствену безбедност или безбедност других учесника у саобраћају.


Заустављање возила, према ставу 2. овог члана, обавља се по правилу тако да је цело возило ван коловоза. Ако се контрола возила обавља на коловозу, на службеном возилу је укључен уређај за давање светлосних знакова (плаво ротационо светло), а возило се налази тако постављено да возач који се креће саобраћајном траком у којој се врши контрола прво наилази на службено возило.


Током спровођења појачане контроле у саобраћају планирана места на којима ће се обављати заустављање и контрола возила–возача биће означена одговарајућим средствима (рефлектујуће купе, турбо флер, теле блиц и др.).

 


Члан 12.


Деонице и места пута на којима ће се вршити контрола, одређују се планом рада подручне полицијске управе, односно саобраћајне полицијске испоставе, односно полицијске станице, при чему се води рачуна да то не буде увек на истим местима, односно да се обезбеди обухватност контроле путне мреже.

 


Члан 13.


Уколико на аутопуту, мотопуту или другом путу постоје погодна проширења (парикиралишта или друге површине) полицијски службеници на тим местима могу вршити заустављање и контролу саобраћаја након што се претходно преусмери комплетан саобраћајни ток на поменуто проширење.


Проширења из става 1. овог члана морају бити таквих димензија и облика да на њима постоји простор за несметан и безбедан проток преусмереног саобраћајног тока све до његовог поновног укључења у саобраћај и простор за безбедно заустављање и контролу возила – возача.


Преусмеравање саобраћаја на проширења из ст. 1. и 2. овог члана, полицијски службеници врше постављањем привремене саобраћајне сигнализације и, по потреби, непосредним регулисањем саобраћаја.


Привремена саобраћајна сигнализација из става 3. овог члана мора бити постављена тако да је возачи могу благовремено уочити, и да омогућава постепено и безбедно успоравање саобраћајног тока, као и безбедно скретање возила на проширење.


Заустављање возила и контрола саобраћаја на начин описан у овом члану спроводи се по посебном плану подручне полицијске управе, односно саобраћајне полицијске испоставе, односно полицијске станице. План мора садржати скицу места на коме се врши контрола саобраћаја, ситуациони план привремене саобраћајне сигнализације, скицу начина обележавања простора за кретање преусмереног саобраћајног тока и простора за заустављање и контролу саобраћаја на проширењу.


 



Контрола возача

 


Члан 14.


Контрола возача врши се ради утврђивања да ли имају одговарајућу возачку дозволу и да ли испуњавају друге законом прописане услове да управљају возилом, а нарочито да ли су у стању безбедно да управљају возилом.


Контролом возача утврђује се:


1) да ли возач поседује возачку дозволу која му даје право на управљање тим возилом;


2) да ли је возачкој дозволи истекао рок важења и да ли има забрана или ограничења;


3) да ли је возачка дозвола веродостојна (аутентична);


4) да ли је возач уморан, болестан, или је под дејством алкохола, психоактивних супстанци и сл. – тако да није способан да безбедно управља возилом.

 


Члан 15.


Приликом обављања контроле, полицијски службеник може тражити од лица које у саобраћају на путу управља возилом да покаже и да му да на увид возачку дозволу, личну карту или другу исправу која може послужити за утврђивање идентитета, тахографски уложак, уверење о исправности преправљеног возила, односно потврду о исправности преправљеног возила на погон на гас, вршити провере његових података кроз евиденције и предузимати према возачима прописане радње и мере.

 


Члан 16.


Уколико возач очигледно показује знаке умора, болести, повреде, односно неуравнотеженог душевног стања и уколико је очигледно смањена његова способност за управљање возилом, полицијски службеник ће га довести у здравствену установу ради подвргавања стручном прегледу.


Сматраће се да је возач у толикој мери уморан и да није способан безбедно да управља возилом ако се увидом у контролне исправе или уређаје (тахограф) утврди да је прекорачио највеће дозвољено трајање управљања возилом у току од 24 сата. 
	

 


Члан 17.


Ради утврђивања да ли je возач под дејством алкохола, односно психоактивних супстанци полицијски службеник ће га подвргнути испитивању одговарајућим средствима (алкометар, дрога тест и др.).


Уколико возача из очигледно оправданих разлога није могуће подвргнути испитивању одговарајућим средствима полицијски службеник ће га довести у најближу одговарајућу здравствену установу ради подвргавања стручном прегледу.


Уколико возач оспорава количину алкохола измерену одговарајућим средствима полицијски службеник ће му омогућити да на лицу места поднесе захтев и да на сопствени трошак буде подвргнут анализи крви, крви и урина или других телесних материја.


Захтев из претходног става садржи најмање следеће: име и презиме контролисаног учесника у саобраћају, датум и време вршења контроле, потпис контролисаног учесника у саобраћају, потпис полицијског службеника.


 



Контрола возила

 


Члан 18.


Контрола возила у саобраћају на путу врши се ради утврђивања да ли је возило уписано у јединствени регистар возила и да ли постоји регистрациона налепница, да ли је оно технички исправно и да ли у погледу терета одговара условима прописаним за возила у саобраћају.


Контролом возила утврђује се:


1) да ли је уписано у јединствени регистар возила и да ли има исправу о возилу (саобраћајна дозвола, потврда о привременој регистрацији, регистарске таблице, регистрациона налепница) и да ли јој је истекао рок важења;


2) да ли има прописане уређаје и опрему и да ли су исправни;


3) да ли испуњава прописане услове у погледу димензија, са или без терета, укупне масе, највеће дозвољене укупне масе и осовинског оптерећења, као и друге посебне услове – ако се они траже за дато возило.

 


Члан 19.


Ради утврђивања да ли је контролисано возило уписано у јединствени регистар возила и да ли је на време извршен његов редован технички преглед полицијски службеник ће тражити од возача да покаже и да му на увид да саобраћајну дозволу, потврду о привременој регистрацији, извршиће увид у регистарске таблице и регистрациону налепницу или податке прибавља из евиденција. Податке из саобраћајне дозволе упоређује са подацима возила и из евиденција.

 


Члан 20.


Ради утврђивања да ли возила у саобраћају на путу у погледу техничке исправности и опреме одговарају прописаним условима, полицијски службеник врши преглед уређаја на возилу непосредним опажањем, коришћењем уређаја и техничких средстава и сл. или упућује возило на контролни технички преглед код привредног друштва овлашћеног за технички преглед возила. 
	

 


Члан 21.


Ради утврђивања да ли је терет на возилу правилно смештен, да ли одговара прописаним димензијама и носивости, као и да ли представља опасност за безбедност саобраћаја, полицијски службеник у поступку контроле предузима потребне мере у циљу утврђивања ових неправилности.

 


Члан 22.


Полицијски службеник приликом вршења контроле исправности возила и терета што мање задржава возило и возачу, на његов захтев, издаје потврду о времену за које је возило било задржано – уколико је задржавање трајало дуже од 30 минута.


Потврда из става 1. овог члана садржи најмање: назив органа који је издао потврду, име и презиме возача; регистарски број возила; датум и време трајања контроле (од–до); место контроле; име, презиме, број службене значке и потпис полицијског службеника.


Полицијски службеник после извршене контроле исправности тахографа у возилу возачу, на његов захтев, издаје прописану потврду о томе. Потврда садржи најмање назив органа који је издао потврду, правни основ за њено издавање, име и презиме возача; регистарски број возила; датум и време трајања контроле (од–до); место контроле; број службене значке, име, презиме, односно потпис полицијског службеника.


 



Поступање према странцима који учествују у саобраћају

 


Члан 23.


У вршењу контроле саобраћаја на путевима полицијски службеници према странцима који учествују у саобраћају предузимају мере и примењују овлашћења која, у складу са одредбама овог правилника, предузимају, односно примењују у односу на држављане Републике Србије који учествују у саобраћају.


У вршењу контроле саобраћаја на путевима полицијски службеници оцењују испуњеност услова за учешће у саобраћају и возила регистрованог у иностранству. 
	


У случају из става 1. овог члана полицијски службеник ће од возача тражити да да му да на увид возачку дозволу и саобраћајну дозволу, и по потреби, полису обавезног осигурања од аутоодговорности за возило.


Осим контроле возачке и саобраћајне дозволе, полицијски службеник ће извршити контролу путне исправе, односно друге исправе подобне за утврђивање идентитета (путна исправа за странца, путни лист, лична карта за странца или друге јавне исправе са фотографијом) и чињеница у вези са кретањем и боравком странца у Републици Србији.

 


Члан 24.


Уколико околности случаја указују на могућност да би странац одласком у иностранство избегао извршења казне или заштитне мере, односно мере безбедности, као и присуства у прекршајном поступку, полицијски службеник од странца привремено одузима путну или другу исправу за прелазак државне границе. 
	


О привременом одузимању путне или друге исправе за прелазак државне границе из става 1. овог члана, полицијски службеник издаје потврду. Потврда садржи најмање: назив органа који је издао потврду, име и презиме возача; регистарски број возила; место контроле; број привремено одузете исправе; име, презиме, број службене значке, место за печат и потпис полицијског службеника.


Привремено одузету путну или другу исправу са примерком издате потврде, полицијски службеник доставља надлежном старешини који чува и води рачуна да задржавање исправе може трајати до престанка разлога, а најдуже пет дана.

 


Члан 25.


У случају да је странац учинио прекршај за чије је решавање надлежан суд за прекршаје, због спречавања могућности да одласком у иностранство избегне одговорност за прекршај, полицијски службеник ће му предочити да ће се даљи поступак водити пред надлежним органом за прекршаје.


Уколико постоји основана сумња да је странац учинио кривично дело против безбедности јавног саобраћаја а имајући у виду могућност да одласком у иностранство може избећи одговорност, полицијски службеник ће га довести надлежном органу.


 



Поступање према лицима која уживају дипломатски имунитет

 


Члан 26.


У контроли саобраћаја на путевима полицијски службеник може да заустави и изврши контролу моторних и прикључних возила дипломатско-конзуларних представништава, возила мисија страних држава и представништава међународних организација у Републици Србији, у погледу испуњавања услова за учешће возила и возача у саобраћају.


Заустављање и контролу возила из става 1. овог члана, полицијски службеник врши уколико је учињен прекршај, уколико постоји основана сумња да је извршено кривично дело или друга незаконита радња или уколико постоје посебни разлози за утврђивање идентитета и дипломатског статуса лица у возилу.


Уколико је возило из става 1. овог члана паркирано тако да угрожава и омета саобраћај, полицијски службеник ће уклонити непрописно паркирано возило ако на други начин не може да се омогући безбедно и несметано одвијање саобраћаја.

 


Члан 27.


У контакту са лицима која уживају дипломатски имунитет, полицијски службеник поступа са дужном пажњом и поштовањем и дужан је да предузме мере ради спречавања наношења повреде личности, слободе и достојанства.


У случају из става 1. овог члана, полицијски службеник са посебном пажњом се односи према шефу дипломатске мисије, мисије стране државе, односно међународне организације у Републици Србији било да лично управља возилом, било да се налази у возилу које је у прекршају.

 


Члан 28.


Уколико је возилом из члана 26. овог правилника извршен прекршај, полицијски службеник поступа у складу са прописима и у редовном поступку процесуира прекршај.


Ако лице које управља возилом из члана 26. овог правилника не поступи по знаку полицијског службеника, не заустави возило или након заустављања возила одбије да поступи по захтеву полицијског службеника, полицијски службеник ће о томе сачинити службену белешку у којој ће навести регистарску ознаку, марку и тип возила, време и место контроле, као и конкретно понашање лица које је учинило прекршај.


Ако се у току контроле, лице које је извршило прекршај позове на дипломатски имунитет, полицијски службеник ће, у циљу потврђивања те чињенице, од контролисаног лица одмах затражити на увид дипломатску личну карту или дипломатски пасош и у што краћем времену узети основне податке о лицу, о броју и року важења исправе, као и о називу органа који је исту издао, ради даље процедуре у вези са процесуирањем прекршаја. 
	


Приликом стављања захтева за покретање прекршајног поступка за прекршај из става 3. овог члана, обавезно се уноси податак о дипломатском имунитету учиниоца прекршаја и број и врста исправе на основу које је имунитет утврђен.

 


Члан 29.


У контроли саобраћаја на путевима полицијски службеник може да искључи из саобраћаја дипломатског представника који је под дејством алкохола или психоактивних супстанци или умора, али не може да примењује никакве мере, укључујући и подвргавање на алко-тест, дрога-тест, принудно вађење крви и др.


У случају из става 1. овог члана, полицијски службеник треба да одмах затражи став од надлежног старешине у погледу даљег поступања.

 


Члан 30.


О извршеној контроли и предузетим мерама против лица која уживају дипломатски имунитет подручна полицијска управа без одлагања обавештава надлежну организациону јединицу Министарства унутрашњих послова (у даљем тексту: Министарство). 
	


 



Контрола обављања ванредног превоза

 


Члан 31.


Контролом ванредног превоза полицијски службеник утврђује:


1) да ли превозник поседује дозволу за обављање ванредног превоза, односно сагласност Министарства унутрашњих послова поводом превоза; 
	


2) да ли се ванредни превоз обавља у складу са дозволом, тј. прописаном трасом, возилима, временом обављања ванредног превоза и осталих одредби прописаних у одобрењу; 
	


3) да ли превозник ванредног превоза поседује потребну документацију о возилима која врше превоз, возачима и пратећим лицима;


4) да ли је терет прописно смештен, учвршћен и обележен те је ли дужина, ширина, висина и маса терета истоветна са подацима у одобрењу за ванредни превоз. Уколико је дозволом одређена да пратњу ванредног превоза врше полицијски службеници, утврђене неисправности или недостаци отклањају се пре започињања ванредног превоза;


5) да ли су возила којима се обавља ванредни превоз и возила превозника која прате ванредни превоз обележена прописаном ознаком, габаритним светлима, прописаним ротационим или трепћућим светлима;


6) да ли возачи и возила испуњавају прописане опште услове за учешће у саобраћају;


7) да ли се иза возила које врши ванредни превоз формира колона других возила, и да ли вођа пратње ванредног превоза на погодном месту зауставља ванредни превоз и пропушта колону возила. 
	


На начин из става 1. тачка 7) овог члана вођа пратње поступа и у случају ако на возилу под пратњом наступи квар, а ако возило није могуће склонити са пута возило ће се зауставити што ближе десној ивици коловоза и прописно означити. 
	


У случају неповољних временских услова или ако наступи оштећење пута или путних објеката у толикој мери да није могуће даље безбедно одвијање ванредног превоза, вођа пратње ће ванредни превоз прекинути и возило склонити са пута на погодно место.


На службеном возилу које прати ванредни превоз непрестано су укључени уређаји за давање посебних светлосних знакова, а када се пратња врши на аутопуту, службено возило, по правилу, креће се иза возила којим се врши ванредни превоз.


 



Контрола транспорта опасног терета

 


Члан 32.


Транспорт опасног терета врши се на начин да се: не доводе у опасност живот и здравље људи; не загади животна средина; обезбеде и предузму мере заштите од удеса и друге мере утврђене законом.


Контролом транспорта опасног терета полицијски службеник утврђује:


1) да ли превозник поседује транспортну документацију – цертификат за возило (АДР), цертификат за возача (АДР), исправе о превозу, упутство о посебним мерама безбедности, одобрење за превоз, потврду о осигурању;


2) да ли возач испуњава прописане опште услове за управљање возилом и посебне услове за управљање возилом којим се превози опасан терет; 
	


3) да ли возило испуњава прописане опште услове за учешће у саобраћају и посебне услове да се њиме превози опасан терет;


4) да ли возило поседује прописану опрему за учешће у саобраћају и додатну опрему за возило за превоз опасног терета;


5) да ли је возило прописно обележено и означено да се њиме превози опасан терет; 
	


6) да ли возач управља возилом прописаном брзином;


7) да ли се транспорт опасног терета врши дозвољеном трасом кретања по путу;


8) да ли возачи заустављају или паркирају возила на предвиђеним местима; 
	


9) да ли се у кабини возила поред возача и сувозача налазе друга лица и 
	


10) да ли се возач удаљава од возила којим се превози опасан терет.

 


Члан 33.


Одредбе члана 32. овог правилника не односе се на транспорт опасног терета за потребе Војске Србије.


 



Непосредно регулисање саобраћаја

 


Члан 34.


Непосредно регулисање саобраћаја које врши полицијски службеник састоји се у издавању наређења о начину на који учесници у саобраћају морају поступати и понашати се у саобраћају на раскрсници или другом месту на путу.


Непосредно регулисање саобраћаја врше полицијски службеници у униформи са прописаном додатном опремом.


Изузетно, у случају када полицијски службеници врше интервентно регулисање саобраћаја, то чине и без прописане додатне опреме.


У случају да не врши регулисање саобраћаја, полицијски службеник понаша се у складу са правилима саобраћаја.


Изузетно од става 3. овог члана, полицијски службеник може одступити од правила саобраћаја само у случају хитне примене законом прописаних овлашћења. 
	

 


Члан 35.


Непосредно регулисање саобраћаја полицијски службеници врше на раскрсници или другом месту на путу унакрсним, наизменичним или мешовитим (комбинованим) пропуштањем саобраћајних токова, односно забраном одвијања саобраћаја.


Унакрсно регулисање саобраћаја, спроводи се, по правилу, на раскрсницама на којима нису постављени уређаји за давање светлосних саобраћајних знакова у време интензивних саобраћајних токова возила и пешака.


Наизменично пропуштање саобраћајних токова спроводи се на делу пута или улице, где је из различитих разлога (саобраћајна незгода, радови на путу, оштећење коловоза, одрон или друга препрека на путу и сл.) дошло до сужења или заузимања дела коловоза, тако да се не може истовремено одвијати саобраћај у оба смера.


Мешовито (комбиновано) регулисање саобраћаја спроводи се на раскрсници са семафорима, када у време повећаног саобраћајног оптерећења, успостављени режим рада семафора не задовољава потребан ниво проточности саобраћаја, односно у условима застоја, или загушења саобраћаја на раскрсници. 
	


Прелазак на непосредно регулисање саобраћаја полицијски службеник ће учинити у време и на начин који је најповољнији са аспекта безбедности саобраћаја и сопствене безбедности.

 


Члан 36.


Регулисање саобраћајних токова на путу врше полицијски службеници задржавањем на погодним местима или из полицијског возила у покрету, дајући одговарајуће знаке којима се наређује смањење брзине кретања, убрзање кретања и заустављање одређених возила, на деоницама путева на којима долази до застоја и стварања колона, због спорих возила, саобраћајних незгода и квара на возилима, као и приликом обезбеђења и пратњи ванредних превоза, превоза опасних материја, односно обезбеђења и пратњи одређених личности и сл. 
	


Уколико више полицијских службеника непосредно регулишу саобраћај, знаци које дају морају бити међусобно усклађени.

 


Члан 37.


Ако се у једној раскрсници налази више полицијских службеника који непосредно регулишу саобраћај, један полицијски службеник, по правилу треба да се налази у средишту раскрснице, а остали полицијски службеници који врше непосредно регулисање саобраћаја, налазе се на погодном месту на коловозу у зони раскрснице. 
	


На раскрсници и на другом месту на путу где је саобраћај регулисан семафорима или другим уређајима, у случају застоја или неравномерног оптерећења саобраћајних токова, полицијски службеници могу управљати саобраћајним токовима (непосредно регулисати саобраћај) давањем прописаних знакова рукама, положајем тела и др. 
	


Када је потребно извршити регулисање саобраћаја полицијски службеник пре уласка у раскрсницу даје руком знак – десна рука подигнута вертикално са дланом отворене шаке усмереним према лево (који значи забрану пролаза све возаче, осим за оне возаче чија се возила, у часу када полицијски службеник подигне руку, не могу на безбедан начин зауставити, а за пешаке значи забрану да прелазе коловоз) и истовремено даје звучни знак – jедан дужи звиждук (који значи позив учесницима у саобраћају који га чују да обрате пажњу на полицијског службеника који ће дати одговарајући знак) тако да могу да га уоче сви учесници у саобраћају, да се зауставе и затим улази најкраћим путем до средишта раскрснице, или погодног места где га могу јасно уочити учесници у саобраћају, а затим наставља са регулисањем давањем одговарајућих знакова. 
	


Ако је приликом регулисања саобраћаја неопходно извршити замену полицијског службеника у раскрсници, полицијски службеник који се налази у раскрсници даје знаке из става 3. овог члана, тако да могу да га уоче сви учесници у саобраћају и да се зауставе, а истовремено знак руком даје и полицијски службеник који улази у раскрсницу када је саобраћај заустављен, стаје иза полицијског службеника којег треба да замени и наставља да даје знак руком из става 3. овог члана, док полицијски службеник који је замењен не напусти раскрсницу, а затим наставља са регулисањем саобраћаја давањем одговарајућих знакова.

 


Члан 38.


Непосредно регулисање саобраћаја може вршити полицијски службеник који је обучен, односно који је завршио основни курс за саобраћајног полицајца.


Изузетно од става 1. овог члана, непосредно регулисање саобраћаја могу обављати полицијски службеници у униформи у хитним случајевима (саобраћајна незгода, застој, преусмеравање саобраћајних токова и сл.).


Знаке којима се наређује смањење брзине кретања, убрзање кретања и заустављање одређених возила, полицијски службеници могу давати и из возила, односно са мотоцикла. 
	


 



Категорије непосредног регулисања саобраћаја

 


Члан 39.


Непосредно регулисање саобраћаја на путевима обавља се на основу свакодневног праћења стања, уочавања поремећаја у одвијању саобраћаја и показатеља о стању безбедности саобраћаја, а врши се стално или повремено, на раскрсницама или другим местима на путу, ради остваривања веће проточности саобраћаја и безбедности учесника у саобраћају.

 


Члан 40.


Непосредно регулисања саобраћаја обавља се као:


1) стално регулисања саобраћаја – свакодневно, у одређено доба дана;


2) повремено регулисање саобраћаја – на местима и у време очекиваног или ванредног повећања саобраћаја на путевима и његовог отежаног одвијања (дани викенда, спортске или друге приредбе или активности на путу, саобраћајне незгоде и сл.);


3) интервентно регулисање саобраћаја – непосредно регулисање које врше полицијски службеници на раскрсницама или другим местима на путу.


Стално регулисање саобраћаја утврђује се планом подручне полицијске управе, односно саобраћајне полицијске испоставе, односно полицијске станице.


Повремено регулисање саобраћаја утврђује се налогом за извршење службеног задатка или упућивањем полицијског службеника у одређеном временском интервалу на конкретној раскрсници или деоници пута.


Интервентно регулисање саобраћаја полицијски службеник предузима неизоставно у случају:


1) када је неопходно да учесници у саобраћају неизоставно и без одлагања одступе од прописаних правила саобраћаја или значења саобраћајних знакова; 
	


2) хитног спречавања или отклањања прекида, застоја или успорења саобраћаја (саобраћајног тока); 
	


3) вршења увиђаја у складу са одредбама закона, на месту – деоници пута где се догодила саобраћајна незгода на путу;


4) осталих ситуација које захтевају хитно и ванредно непосредно регулисање у циљу обезбеђивања веће проточности и безбедног одвијања саобраћаја.

 


Члан 41.


Приликом одржавања спортских и других приредби на путу, односно догађаја, регулисање саобраћаја врши се по претходно сачињеном плану обезбеђења којим се прецизирају места и начин регулисања као и остали параметри неопходни приликом обезбеђења спортских и других приредби на путу и саобраћајно безбедносне процене.

 


Члан 42.


У случају потребе за преусмеравањем саобраћаја у зимским временским условима одвијања саобраћаја или услед других неприлика на путу (поплава и сл.), регулисање саобраћаја спроводи се на основу посебног плана подручне полицијске управе, односно саобраћајне полицијске испоставе, односно полицијске станице.


 



Искључење возача из саобраћаја

 


Члан 43.


Полицијски службеник ће спречити возача да продужи управљање возилом у саобраћају на путу – његовима искључењем из саобраћаја, у случајевима из члана 279. Закона.


Полицијски службеник неће искључити возача на месту на којем би возило представљало опасност за друге учеснике у саобраћају или би ометало нормално одвијање саобраћаја.


Полицијски службеник ће уручити возачу потврду о издатом наређењу о искључењу из саобраћаја, којом се наложе возачу да возило уклони са коловоза, с тим да са тог места не сме продужити вожњу док трају разлози због којих је искључен, односно до одређеног времена или да возило одвезе на погодно место и при томе ће полицијски службеник седити у возилу или да се возилом креће непосредно иза или испред службеног возила до одређеног места уколико околности случаја указују да возач вожњом неће угрозити безбедност саобраћаја, а може, уз присуство возача, управљати његовим возилом до одређеног места.


Уколико полицијски службеник није у могућности поступити на начин прописан у ставу 3. овог члана, може издати налог за премештање возила у складу са одредбама члана 282. Закона.


Полицијски службеник ће уручити потврду о издатом наређењу о искључењу, којом се наложе: инструктору – да прекине обучавање кандидата за возача у практичном управљању возилом; кандидату за возача – да прекине практичну обуку, односно да прекине практични део испита за возачa, лицу – да прекине надзирање возача са пробном возачком дозволом; испитивачу да прекине даље спровођења практичног дела возачког испита.


Полицијски службеник одмах по уручењу потврде о издатом наређењу о искључењу из саобраћаја, уноси податке о искључењу возача у одговарајући информациони систем Министарства или податке преноси територијално надлежној организационој јединици, односно овлашћеном лицу ради уписивања у одговарајућу евиденцију о искљученим возачима из саобраћаја.


Ако су разлози за искључење возача из саобраћаја из става 1. овог члана такве природе да се може омогућити другом лицу да управља возилом искљученог возача, када постоји друго лице које испуњава услове за управљање овим возилом, то ће се омогућити, уз сагласност власника, односно корисника возила. 
	


 



Задржавање возача

 


Члан 44.


Мера задржавања одредиће се возачу код кога је утврђено да је у тешком, веома тешком или потпуном алкохолисаном стању или под дејством психоактивних супстанци, до отрежњења, а најдуже 12 сати, или возачу који одбије да се подвргне испитивању на присуство алкохола, односно психоактивних супстанци.


Мера задржавања примењује се и према возачу који је благо, умерено или средње алкохолисан, ако постоји опасност да ће наставити са управљањем возилом након што је искључен из саобраћаја.


Изражавањем намере, односно постојањем опасности да ће возач наставити са управљањем возилом, у смислу овог правилника, сматра се седање возача за точак управљача и укључивање мотора у рад, односно предузимање друге сличне радње којом показује очигледну намеру да ће наставити са управљањем возилом односно да неће поступити по наредби о искључењу из саобраћаја.


Полицијски службеник задржава возача у службеним просторијама полиције за задржавање или у за то одређеним просторијама надлежних органа правосуђа.


	Полицијски службеник који врши довођење одговоран је за безбедност лица приликом довођења до службених просторија где се врши задржавање, а полицијски службеник који врши задржавање одговоран је за безбедност лица приликом задржавања и изручења надлежном органу, односно до пуштања на слободу. Испуњеност услова за престанак мере задржавања лица утврђује полицијски службеник који је донео или има право да донесе наредбу о задржавању, вршењем поновног 
	алкотестирања лица у службеним просторијама, при чему, уколико је резултат 
	0,3‰ или мањи, сматраће се да су испуњени услови за престанак мере 
	задржавања, а резултат ће се евидентирати у евиденцији „ПМО 2”, рубрика број 
	14, „Напомена”, са подацима о алкометру, времену алкотестирања и измереној 
	вредности. Према лицима која су задржана због управљања возилом под дејством 
	психоактивних супстанци, односно због одбијања да се подвргну испитивању на 
	присуство алкохола, односно психоактивних супстанци, неће се утврђивати 
	испуњеност услова за престанак мере задржавања. 
	


Полицијски службеник који је одредио задржавање, на захтев задржаног лица, о задржавању ће обавести његове најближе сроднике, његовог послодавца, надлежни орган старатељства ако је потребно обезбедити заштиту или старање о детету или другим лицима о којима се стара задржано лице. У случају када се задржава странац, о томе се обавештава министарство надлежно за спољне послове, односно војна полиција уколико је задржано војно лице.


Време задржавања рачуна се од тренутка кад је полицијски службеник према лицу на месту учињеног прекршаја применио наређење у складу са чланом 40. став 2. тачка 5. Закона о полицији („Службени гласник РС”, бр. 101/05 и 63/09 – УС) и саопштио разлоге за задржавање. По завршеном задржавању, уколико постоје оправдани разлози, лице се доводи, односно изручује надлежном органу.


Наредбу о задржавању доноси руководилац надлежне организационе јединице која води поступак против задржаног лица, односно лице које он одреди.


Наредба о задржавању саопштава се задржаном лицу уз потпис.


Задржано лице има право да у складу са Законом о прекршајима, против одлуке донете у првом степену, односно пресуде прекршајног суда, изјави жалбу другостепеном органу, односно Вишем прекршајном суду.


Ако се у истом простору за задржавање задржава више лица, могу се задржати само лица истог пола.


Болесно или повређено лице коме је очигледно потребна лекарска помоћ или лице које показује знакове тежег тровања алкохолом или којим другим средством не може се задржавати у просторијама за задржавање. Овим лицима полицијски службеник који врши задржавање обезбеђује превоз у здравствену установу где ће им бити пружена лекарска помоћ.


Када задржано лице само захтева лекарску помоћ полицијски службеник ће потребну помоћ омогућити у просторијама за задржавање или обезбедити превоз до најближе здравствене установе.


Полицијски службеник довешће надлежном органу за прекршаје возача који је затечен у чињењу прекршаја и који изражава намеру за даље чињење прекршаја или возача који је наставио са чињењем тог прекршаја.


Ако се довођење из става 14. овог члана не може извршити одмах, полицијски службеник ће задржати ово лице, најдуже 24 сата.


Затицањем у чињењу прекршаја у смислу овог правилника, сматра се затицање учиниоца прекршаја на месту извршења прекршаја или у непосредној близини тог места, у време извршења или непосредно после извршења прекршаја.


Изражавањем намере, односно постојањем опасности да ће возач наставити са чињењем прекршаја, у смислу овог правилника, сматра се седање возача за точак управљача и укључивање мотора у рад, односно предузимање друге сличне радње којом возач показује очигледну намеру за даље чињење прекршаја.


	*Службени гласник РС, број 31/2013

	**Службени гласник РС, број 37/2013


 



Упућивање на контролни лекарски преглед

 


Члан 45.


У случају да полицијски службеник у контроли саобраћаја на путу затекне, наиђе или на други начин сазна и посумња да возач, односно инструктор вожње због психофизичких сметњи односно недостатака, није у стању да безбедно управља возилом, о томе ће сачинити службену белешку и доставити је непосредном старешини. 
	


Уколико се у поступку провере навода из службене белешке из става 1. овог члана потврди сумња да возач, односно инструктор вожње, није у стању безбедно да управља возилом, захтев за упућивање на контролни лекарски преглед доставиће се територијалној организационој јединици Министарства, која води возача у евиденцији, односно органу који је издао дозволу за инструктора вожње.


У случајевима из ст. 1. и 2. овог члана ако је возач странац, подручна полицијска управа доставиће обавештење о томе надлежној организационој јединици Министарства, ради извештавања државе чији је орган издао страну возачку дозволу. 
	


 



Утврђивање присуства алкохола и/или психоактивних  супстанци код учесника у саобраћају

 


Члан 46.


Полицијски службеник подвргава возача, инструктора вожње, кандидата за возача током практичне обуке или полагања практичног дела испита за возача, лице које надзире возача са пробном возачком дозволом, испитивача на практичном делу возачког испита, лице које је на предњем седишту у моторном возилу, пешака који непосредно угрожава безбедност саобраћаја, због оправдане сумње да у организму има алкохола и/или психоактивних супстанци, испитивању помоћу одговарајућих средстава (алкометар, дрога тест и др.) усмено и даје упутство о начину коришћења и поступку испитивања помоћу одговарајућих средстава те их упозорава на последице одбијања подвргавања испитивању.


Након обављеног или одбијеног испитивања полицијски службеник попуњава прописани записник, који потписују контролисано лице и полицијски службеник који је обавио испитивање.


Записник из претходног става садржи најмање: назив органа, датум извршене контроле, правни основ, податке о учиниоцу прекршаја, место и време учињеног прекршаја, опис чињеничног стања, правну квалификацију учињеног прекршаја, потпис контролисаног лица, односно контролисаног учесника у саобраћају, број службене значке, место за печат, презиме и име, односно потпис полицијског службеника.


Ако је контролисано лице у таквом стању да прописани записник не може потписати или одбије потписати, полицијски службеник ће и то констатовати у записнику.


Прописани записник из става 2. овог члана не попуњава се уколико је резултат испитивања негативан.


Уколико учесника у саобраћају из става 1. овог члана из очигледно оправданих разлога није могуће подвргнути испитивању одговарајућим средствима, полицијски службеник ће га довести у здравствену установу ради подвргавања стручном прегледу.


Уколико учесник у саобраћају из става 1. овог члана оспорава количину алкохола измерену одговарајућим средствима полицијски службеник ће му омогућити да на лицу места поднесе писмени захтев у прописани записник (у образац ,,ПМО”) у коме су утврђени резултати испитивања, да о сопственом трошку буде подвргнут анализи крви, крви и урина или других телесних материја.


Довођење контролисаног лица у здравствену установу ради подвргавања стручном прегледу и/или анализи крви, крви и урина или других телесних материја, полицијски службеник врши са прописаним налогом за одговарајуће испитивање. 
	


Приликом спровођења стручног прегледа из става 5. овог члана, односно приликом узимања крви, крви и урина или других телесних материја, по правилу, присуствује полицијски службеник. 
	


Ако је утврђено да је учесник у саобраћају под дејством алкохола, односно психоактивних супстанци, трошкове утврђивања сноси учесник у саобраћају из става 1. овог члана.


 



Заустављање, односно упућивање ради заустављања возила на безбедном месту или укључивања на пут за ту врсту или категорију возила

 


Члан 47.


Ако полицијски службеник затекне возило које се креће путем на коме кретање те врсте возила није дозвољено, издаће наређење возачу да одмах најкраћим путем напусти тај пут, односно на аутопуту и мотопуту на првом наредном искључењу. Патрола саобраћајне полиције извршиће пратњу истог до најближег безбедног места за искључење возила са пута. 
	


У случају да возило угрожава или омета безбедност саобраћаја, односно када се предузимају хитне мере ради обезбеђења јавног реда и мира или отклањања непосредне опасности, полицијски службеник ће предузети мере на уклањању возила са пута.


 



Искључење возила из саобраћаја

 


Члан 48.


Полицијски службеник ће искључити из саобраћаја возило у случајевима из члана 289. Закона.


Технички неисправним уређајем за управљање, односно заустављање, односно техничком неисправношћу других уређаја и опреме, у смислу овог правилника, сматраће се:


1) неисправност која је при вршењу контролног техничког прегледа окарактерисана као ,,опасна неисправност” (ОН);


2) опште стање возила, односно комбинација неисправности појединих уређаја (уређаја за осветљавање пута и светлосна сигнализација, каросерија, пнеуматици, уређаји који омогућавају нормалну видљивост и др.) које указује на степен опасне неисправности и то у случају када није могуће упутити возило на контролни технички преглед, приликом чега полицијски службеник сачињава одговарајућу фото документацију.


Полицијски службеник ће уручити возачу потврду о издатом наређењу о искључењу возила из саобраћаја, којом се налаже возачу да возило уклони са коловоза, или да одвезе возило, под надзором полицијског службеника, до најближег погодног места, с тим да са тог места возило не сме продужити вожњу док трају разлози због којих је искључено, односно на возило ће поставити уређаје којима се спречава одвожење возила. 
	


Потврда о издатом наређењу садржи најмање следеће податке: орган који је издао потврду, име и презиме возача, подаци о возилу, датум издавања потврде, број службене значке, место за печат, име и презиме, односно потпис полицијског службеника.


Полицијски службеник одмах по уручењу потврде о издатом наређењу из става 3. овог члана, уноси податке о искључењу возила у одговарајући информациони систем Министарства или податке преноси територијално надлежној организационој јединици Министарства или овлашћеном лицу ради уписивања у одговарајућу евиденцију о искључењу из саобраћаја. 
	


 



Налагање мера за отклањање, односно спречавање настанка опасности на путу

 


Члан 49.


Наредбу управљачу пута да предузме мере за отклањање непосредне опасности по учеснике у саобраћају на путу из члана 294. Закона, територијално надлежна организациона јединица Министарства издаје усменим решењем и наређује његово извршење без одлагања, а на захтев управљача пута израђује решење у писменом облику у законском року, односно усмено објављује решење које ће издати у писменом облику или издаје писмено решење. 
	


Уколико управљач пута не поступи по издатом наређењу из става 1. овог члана или не извести територијално надлежну организациону јединицу Министарства унутрашњих послова о предузетим мерама, против управљања пута полиција ће предузети прописане мере, односно поднети захтев за покретање прекршајног поступка.


 



Снимање саобраћаја и учесника у саобраћају коришћењем одговарајућих средстава као и документовање прекршаја и других деликта у саобраћају

 


Члан 50.


Полицијски службеници у циљу откривања, документовања и доказивања саобраћајних прекршаја и других деликата, могу користити возила са или без спољних обележја полиције, са уграђеним уређајима за утврђивање прекршаја у саобраћају, систем видео-надзора постављен у циљу праћења безбедности и проточности саобраћаја и понашања учесника у саобраћају, као и коришћење ручних видео-камера и фотоапарата из возила са или без спољних обележја полиције, или снимање и фотографисање прекршаја без коришћења службених возила. 
	


Видео-запис, односно фотографија обавезно морају имати датум и време снимљеног прекршаја. 
	


 



Одузимање предмета прекршаја 
	

 


Члан 51.


Полицијски службеник може у контроли саобраћаја, односно у вршењу надзора, ради документовања и доказивања прекршаја и других деликта, привремено, а најдуже 24 сата, од учиниоца прекршаја, односно другог деликта, одузети исправу подобну за доказивање противправног понашања. 
	


У случајевима из става 1. овог члана, о привремено одузетој исправи полицијски службеник издаје лицу потврду која треба да садржи најмање следеће податке: име и презиме лица, ЈМБГ, адресу стана, врсту и број исправе, дан и час привременог одузимања, разлог одузимања исправе и др.


 



Одузимање обрасца стране возачке дозволе када возач 
	поседује више од једне возачке дозволе

 


Члан 52.


Уколико се у контроли саобраћаја затекне возач који осим српске, поседује и инострану возачку дозволу, инострана возачка дозвола ће се од стране поступајућег полицијског службеника одузети на лицу места, док се у случају затицања возача у контроли саобраћаја са две или више иностране возачке дозволе, истоме одузима возачка дозвола која је касније издата. За одузимање иностране возачке дозволе возачу се издаје Потврда о примени посебних мера и овлашћења, образац ПМО, у који се уносе подаци о возачу, датуму и времену одузимања, серијски број и податак о држави и органу који је издао возачку дозволу. Одузета возачка дозвола се од стране подручне полицијске управе, без одлагања, доставља надлежној организационој јединици у седишту Министарства, ради достављања Министарству спољних послова.


 



Упућивање возила на контролни технички преглед

 


Члан 53.


Уколико се у саобраћају на путу затекне возило код кога се у току контроле уређаја на возилу непосредним опажањем, уређајима и техничким средствима и на други начин посумња да је технички неисправан уређај за управљање или уређај за заустављање, односно код кога су у толикој мери технички неисправни и други уређаји и опрема, да могу угрозити безбедност саобраћаја и животну средину, полицијски службеник издаје писмени налог за упућивање возила на контролни технички преглед.


Писмени налог обухвата техничку неисправност због које се возило упућује на контролни технички преглед и назив привредног друштва у којем ће се тај преглед извршити.


Полицијски службеник наложиће возачу, да под његовима надзором, возило одвезе до привредног друштва овлашћеног за вршење техничког прегледа.


 



Уклањање, односно премештање возила, као и постављање уређаја којима се спречава одвожење возила

 


Члан 54.


Уклањање, односно премештање возила, која су непрописно заустављена, односно паркирана и постављање уређаја којима се спречава одвожење возила (у даљем тексту: блокирање возила) врши се на основу налога издатог од стране полицијског службеника који у контроли саобраћаја затекне возило паркирано или заустављено супротно одредбама закона. Уколико возач није на лицу места доноси решење у писаној форми, којим налаже уклањање возила.


Решење којим се возачу налаже уклањање непрописно заустављеног односно паркираног возила, односно блокирање возила, обавезно садржи: број под којим је донето, датум доношења, прецизну локацију на којој је возило затечено, правну квалификацију прекршаја, тачно време у које је возило уочено и време када је примерак решења постављен на возило (уручено возачу), да ли је решењем наложено уклањање возила или постављање уређаја, поуку о правном средству, име и презиме полицијског службеника.


Ради утврђивања прецизне локације возила из става 1. овог члана полицијски службеник врши одговарајућа мерења, сачињава скицу лица места, и фотографише возило у прекршају у моменту уочавања и издавања налога за уклањање возила и др. 
	


Уколико путем видео надзора или фото-записа утврди да је возило паркирано или заустављено супротно одредбама закона, доноси решење у електронској форми, којим се налаже уклањање возила, односно блокирање возила и доставља се лицу које обавља уклањање. 
	


Решење из става 4. овог члана којим се налаже уклањање возила односно блокирање возила састоји се од штампаног обрасца решења који има свој серијски број, чији је саставни део исечак који се издаје електронским путем, са назнаком да је решење пуноважно без потписа и печата. Исечак који се издаје електронским путем садржи податке о налогодавцу, регистарској ознаци возила, марки возила, месту извршења прекршаја, подацима о овлашћеном службеном лицу и броју службене легитимације, датуму и времену када је возило затечено у прекршају, ознаци места где је затечено, ознаци члана закона по коме је почињен прекршај и ознаци тачног датума и времена када је решење уручено постављањем на возило.


Поступак уклањања возила сматра се започетим када специјално возило стигне на место рада по позиву налогодавца или када су започете радње за припрему уклањања или када је добијен налог за премештање,
 .


Поступак блокирања сматра се започетим када се на точак почне стављати уређај за спречавање одвожења возила, а сматра завршеним када се на једном точку постави тај уређај.


Уклањање, односно блокирање возила ће се прекинути ако се возач појави на лицу места и прихвати да уклони возило.


Уклањање возила ће се прекинути и у случају када се утврди постојање немогућности сигурног подизања возила или транспорта возила (аутобуса, теретних возила, прикључних возила, радних машина, видно оштећених возила, возила на неприступачном месту).


Изузетно, на непрописно паркирана возила која се из техничких разлога не могу уклонити, а која угрожавају безбедност учесника у саобраћају, односно онемогућавају безбедно одвијање саобраћаја, по налогу полицијског службеника ће се поставити уређаји којима се спречава одвожење возила. 
	


Изузетно, полицијски службеник издаће налог за премештање возила у случајевима када возило није непрописно заустављено или паркирано, али то налаже потреба:


1) одржавања јавних манифестација (литије, митинзи, разне поворке), спортских манифестација (маратон и др.);



2) обезбеђења трасе кретања дипломатских представника или високих званичника страних држава;



3) извођења радова на путу, услед елементарних непогода, више силе и др.



У случајевима из става 11. овог члана премештање возила врши се о трошку организатора.



Штету насталу на возилу за време уклањања, блокирања, деблокирања или чувања на ограђеном, уређеном и чуваном паркиралишту на подручју града или општине на коме обавља послове премештања возила, сноси овлашћено правно лице или предузетник.


Полицијски службеник који у контроли 
	саобраћаја затекне непрописно заустављено или паркирано возило, које се 
	непосредно користи за превоз опасних материја, оружја, новца, хартија од 
	вредности, племенитих метала и других драгоцености, културних добара, као и 
	возила хитне медицинске помоћи, ватрогасних и других спасилачких служби, 
	допустиће да возило остане на том месту, а по потреби ће, у циљу нормалног 
	одвијања саобраћаја, извршити непосредно регулисање саобраћаја.

Допуштање возилу да остане на том месту, 
	односно непосредно регулисање саобраћаја, траје за време док траје активност 
	из претходног става овог члана, којом се задовољавају јавне потребе, а 
	најдуже 15 минута, при чему возач за то време не сме да напушта возило.
	*Службени гласник РС, број 78/2011
	**Службени гласник РС, број  98/2016 (Одлука 
УС)
 

Мерење осовинског оптерећења, односно укупне масе возила


Члан 55.


Мерења осовинског оптерећења или укупне масе врши се мерним уређајима постављеним на зато одређеним местима, односно у привредним друштвима, односно код предузетника који поседују одговарајуће мерне уређаје.


Полицијски службеник наложиће возачу да, под његовим надзором, возило одвезе до места где ће се извршити мерења.

 



Потврда о примени посебних мера и овлашћења и привремено одузетим регистарским таблицама, путној исправи, страној возачкој дозволи и предмету – доказу о учињеном прекршају и издатом наређењу о искључењу возача – возила из саобраћаја (ПМО)


Члан 56.


Потврда о примени посебних мера и овлашћења (ПМО) попуњава се, у три примерка, у току вршења контроле у саобраћају, односно вршења увиђаја саобраћајне незгоде. У потврду се уписују: подаци о времену и месту извршене контроле; лични подаци о контролисаном учеснику у саобраћају; подаци о возилу; подаци о мерама и овлашћењима које је полицијски службеник предузео у складу са законом.


Први примерак потврде (ПМО) уручује се контролисаном лицу над којим су предузете мере и овлашћења, други примерак прилаже се уз Записник о извршеној контроли учесника у саобраћају – возила, као саставни део записника, док се трећи примерак раздужује након утрошка блока ПМО потврда.


 



Евиденције о примени посебних мера и овлашћења




Члан 57.


У подручним полицијским управама, односно саобраћајним полицијским испоставама, односно полицијским станицама које врше контролу и регулисање саобраћаја, воде се евиденције о примени посебних мера и овлашћења, у складу са Законом.


Евиденције из става 1. овог члана садрже податке утврђене овим правилником, а воде се ручно, односно на систему за аутоматску обраду података. 
	


Посебне мере и овлашћења која се воде у евиденцијама јесу: искључење возача из саобраћаја; утврђивање присуства алкохола и/или психоактивних супстанци код учесника у саобраћају; премештање возила; задржавање возача који су искључени због психофизичког стања; задржавање возача код кога постоји намера за даље чињење прекршаја и мере за обезбеђење присуства возача који може избећи одговорност за прекршај; одузимање обрасца стране возачке дозволе; упућивање возила на контролни технички преглед, односно ради мерења осовинског оптерећења, односно укупне масе; искључење возила из саобраћаја; привремено одузимање предмета односно доказа о учињеном прекршају; уклањање непрописно заустављених, односно паркираних возила.


У вези са контролом саобраћаја у поступку снимања саобраћаја и учесника у саобраћају коришћењем одговарајућих средстава, као и документовањем прекршаја и других деликата у саобраћају води се посебан досије који садржи: комплетне техничке податке о сваком средству – уређају; податке о местима одређеним за снимање саобраћаја и учесника у саобраћају; месечне анализе документованих саобраћајних прекршаја; анализе понашања учесника у саобраћају; податке о безбедности и проточности саобраћаја на местима снимања; податке о издатим сагласностима органу надлежном за послове саобраћаја у вези давања овлашћења управљачу пута, јавним предузећима и установама за снимање саобраћаја. 
	


Налагање мера ради отклањања, односно спречавања настанка опасности на путу, на основу сачињене службене белешке од стране овлашћеног службеног лица које је наложило мере, евидентира се у Дневнику догађаја – утврђеном у складу са посебним актом, са подацима о: броју службене белешке; број донетог решења; месту опасности; наложеним мерама; управљачу пута; предузетим мерама на отклањању опасности, односно предузетих мерама на спречавању настајања опасности по учеснике у саобраћају. 
	

 


Члан 58.


У подручним полицијским управама, односно саобраћајним полицијским испоставама, односно полицијским станицама које врше контролу и регулисање саобраћаја, воде се следеће евиденције: Евиденција – учесници у саобраћају – возила; Евиденција о задржаним лицима по наредби; Евиденција о привремено одузетим предметима; Евиденција уклањања непрописно заустављених односно паркираних возила.


Евиденције се попуњавају уписивањем тражених података у рубрикама табела од стране полицијског службеника распоређеног на пословима сталног дежурства, односно поступајућег овлашћеног службеног лица које је применило посебне мере и овлашћења. Ажурирање се врши по завршетку свих започетих активности од стране надлежног старешине.


 



Евиденција о учесницима у саобраћају – возилима 
	(Образац ПМО 1)


Члан 59.


Евиденција садржи податке који се односе на учеснике у саобраћају и возила. 
	


Евиденција садржи следеће рубрике: редни број; датум, време и место контроле (насељено место – пут, улица и број – km пута); подаци о лицу (име и презиме лица које је учествовало у саобраћају, ЈМБГ и адреса становања, број возачке дозволе, орган издавања и категорија); подаци о возилу (регистарска ознака и број возила, врста возила, име и презиме власника возила и адреса становања); утврђивање присуства алкохола/психоактивних супстанци (члан, став и тачка Закона која је основ предузетих мера и овлашћења; датум и време утврђивања присуства алкохола/психоактивних супстанци; подаци о уређају – марка, тип и фабрички број; назив и седиште здравствене установе; резултати испитивања); искључење возача из саобраћаја (датум/од–до и време/од–до, члан, став и тачка Закона која је основ предузетих мера и овлашћења); задржавање лица (датум/од–до и време/од–до, члан, став и тачка Закона која је основ предузетих мера и овлашћења); довођење – прекршајни суд (датум и време довођења лица у просторије прекршајног суда, као и седиште суда); упућивање возила на контролни технички преглед (датум и време прегледа; назив и седиште привредног друштва у којем је извршен контролни технички преглед; резултат контролног техничког прегледа – утврђена неисправност; број записника о извршеном контролном техничком прегледу); Мерење осовинског оптерећења, односно укупне масе (време мерења;, назив и седиште привредног друштва које је вршило мерење; резултат мерења; број записника о извршеном мерењу осовинског оптерећења, односно укупне масе); искључење возила из саобраћаја (време искључења возила, члан, став и тачка Закона која је основ предузетих мера и овлашћења); премештање возила (датум и време, назив и седиште привредног друштва/предузетника које је поступало по налогу за премештање возила); привремено одузете регистарске таблице, путна исправа, страна возачка дозвола, предмети прекршаја (датум и време; регистарска ознака и број; подаци из стране возачке дозволе, односно путне исправе – серијски број, орган који је издао документ и датум издавања, др.; опис – карактеристике предмета прекршаја; члан, став и тачка Закона која је основ предузетих мера и овлашћења); уклањање непрописно заустављених, односно паркираних возила (датум и време, серијски број решења и налога, назив и седиште привредног друштва/предузетника које је поступало по решењу – налогу за уклањање возила); серијски број ПМО потврде, записника о извршеној контроли учесника у саобраћају – возила (ПП, НФИ), број другог уписника (веза – уписује се број уписника за прекршаје, кривичног уписника, број Прегледа задржаних лица по наредби, регистар саобраћајних незгода, број службене белешке и др.); овлашћење применило овлашћено службено лице (име и презиме овлашћеног службеног лица ОСЛ, које је применило посебне мере и овлашћења); напомена. 
	


У доњем делу рубрике напомена, након извршене контроле евиденције, командир саобраћајне полицијске испоставе, односно полицијске станице својим потписом оверава да су све посебне мере и овлашћења предузети у складу са Законом.


 



Евидеција о задржаним лицима по наредби



(Образац ПМО 2)

 


Члан 60.


Евиденција садржи податке који се односе на задржавање лица по наредби. 
	


Евиденција садржи следеће рубрике: редни број; подаци о задржаном лицу (име презиме, адреса, ЈМБГ ); подаци о времену трајања задржавања – датум и време почетка задржавања, датум и време завршетка задржавања, укупан број часова колико је лице задржано; датум и тачно време саопштавања наредбе о задржавању лица; подаци о старешини који је донео наредбу о задржавању лица (презиме и име, радно место овлашћеног старешине); законски основ за задржавање лица (уписује се члан и став Закона, односно Закона о прекршајима); предузете мере према лицу; довођење прекршајном суду (седиште, датум и час); изјављена жалба другостепеном органу (датум и време); решење по жалби (број решења, основаност); број захтева за покретање прекршајног поступка (број и датум подношења ), напомена.


О задржавању лица формира се управни предмет који садржи: наредбу о задржавању лица; службени записник о задржавању лица; записник о извршеној контроли учесника у саобраћају – возила; потврду о примени ПМО; извештај о анализи крви и/или крви и урина на садржај алкохола и/или психоактивних супстанци у њима; писмени налаз и мишљење лекара о извршеном стручном прегледу; захтев за покретање прекршајног поступка; решење прекршајног суда; жалба изјављена другостепеном органу; решење другостепеног органа по изјављеној жалби и друга акта.


Посебне мере и овлашћења које се односе на задржавање лица која су искључена због психофизичког стања, задржавање лица код кога постоји намера за даље чињење прекршаја и мере за обезбеђење присуства лица који може избећи одговорност за прекршај, поред евидентирања у Евиденцији о задржаним лицима по наредби и Евиденцији – учесници у саобраћају – возила, евидентира се и у Дневнику догађаја. 
	


 



Евиденција о привремено одузетим предметима 
	(Образац ПМО 3)

 


Члан 61.


Евиденција о привремено одузетим предметима садржи податке који се односе на привремено одузимање регистарских таблица, путне исправе или друге исправе за прелазак државне границе, обрасца стране возачке дозволе и предмета – доказа о учињеном прекршају.


Евиденција садржи следеће рубрике: редни број; датум и време привременог одузимања предмета; подаци о лицу од кога су привремено одузети предмети (име и презиме, ЈМБГ, адреса); подаци о привремено одузетом предмету (опис и карактеристике); предмет привремено одузео (име и презиме и потпис ОСЛ ); враћање – достављање привремено одузетог предмета (датум и време, подаци о лицу – органу); извршио враћање – достављање привремено одузетог предмета (име и презиме и потпис ОСЛ), серијски број ПМО обрасца и исход поступка (веза са другим деловодником) и напомена. 
	


Уколико се привремено одузети предмет не враћа правном, односно физичком лицу од кога је одузет, у евиденцији се, у рубрику враћање – достављање привремено одузетог предмета, уписују подаци о лицу или органу коме се привремено одузети предмет враћа, као и о начину враћања.


О враћању привремено одузетих предмета сачињава се потврда о враћеним предметима, која садржи: податке о лицу коме се враћају одузети предмети; детаљне податке о предмету; потпис лица коме се враћа одузети предмет; потпис овлашћеног службеног лица које је вратило привремено одузети предмет. Примерак потврде уручује се лицу коме је враћен привремено одузети предмет.


За свако привремено одузимање предмета формира се управни предмет који садржи: образац ПМО, потврду о враћеним предметима, односно примерак дописа о достављању предмета надлежном органу, записник о извршеном ванредном техничком прегледу, службена белешка ОСЛ које је вратило привремено одузети предмет у којој се констатује разлог враћања привремено одузетог предмета.


 



Евиденција уклањања непрописно заустављених 
	односно паркираних возила 


(Образац ПМО 4)

 


Члан 62.


Евиденција уклањања непрописно заустављених, односно паркираних возила садржи податке који се односе на поступање полицијског службеника у контроли саобраћаја приликом затицања паркираног или заустављеног возила супротно одредбама Закона, као и приликом затицања одбаченог возила на месту на коме је дозвољено заустављање и паркирање.


Евиденција садржи следеће рубрике: редни број; време предузимања мера (датум, час и минут); место предузимања мера (улица и број, пут/km, тротоар/коловоз); подаци о возилу (регистарска ознака и број, врста и марка); подаци о решењу/налогу (серијски број решења, серијски број налога, издао ОСЛ); предузете мере (серијски број НФИ, издао ОСЛ); напомена (уписује се податак да ли је возило уклоњено или је уклањање прекинуто, податак да ли је уклоњено одбачено возило, као и податак о оштећењу возила од момента започињања уклањања).


Поступајући полицијски службеник по доношењу решења извештава радника дежурне службе који тражене податке уписује у Евиденцију уклањања непрописно заустављених, односно паркираних возила.

 


Члан 63.


Обрасци ПМО 1–4. одштампани су уз овај правилник и чине његов саставни део.


Изглед потврда, налога, записника и решења чија садржина је утврђена овим правилником, а чији обрасци нису одштампани уз овај правилник, одређују се појединачним актом – у складу са техничким и другим захтевима за њихово издавање и коришћење.


 



Завршна одредбa

 


Члан 64.


Овај правилник ступа на снагу осмог дана од дана објављивања у „Службеном гласнику Републике Србиje”.

 


Број 01-9915/10-3


У Београду, 10. септембра 2010. године


Министар унутрашњих послова,



Ивица Дачић, с.р.

Листа образаца:

 

Образац ПМО1

Образац ПМО2

Образац ПМО3

Образац ПМО4