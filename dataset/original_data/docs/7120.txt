На основу члана 8. став 1. Закона о Народној скупштини („Службени гласник РС”, број 9/10) и члана 59. став 1. Закона о јавним медијским сервисима („Службени гласник РС”, број 83/14), 
Народна скупштина Републике Србије, на Деветој седници Другог редовног заседања у 2014. години, одржаној 8. децембра 2014. године, донела је
 
ОДЛУКУ
о правилима о спровођењу јавног конкурса за избор кандидата за чланове Програмског савета Јавне медијске установе „Радио-телевизија Србије”
"Службени 
				гласник РС", број 132 од 9. децембра 2014.
 
1. Овом одлуком уређује се поступак спровођења јавног конкурса за избор кандидата за чланове Програмског савета Јавне медијске установе „Радио-телевизија Србије” (у даљем тексту: Програмски савет РТС-а).
2. Одбор Народне скупштине надлежан за област јавног информисања (у даљем тексту: надлежни одбор) расписује јавни конкурс шест месеци пре истека мандата члановима Програмског савета РТС-а.
3. Јавни конкурс се објављује у „Службеном гласнику Републике Србије”, једним дневним новинама које излазе на територији целе Републике Србије и на интернет страници Народне скупштине.
4. Рок за подношење пријаве на јавни конкурс почиње да тече наредног дана од дана објављивања у „Службеном гласнику Републике Србије” и не може бити краћи од осам дaна.
5. Кандидат за члана Програмског савета РТС-а бира се из реда стручњака у области медија и медијских посленика, научника, стваралаца у области културе и представника удружења чији је циљ заштита људских права и демократије.
Кандидат за члана Програмског савета РТС-а не може бити носилац јавних и политичких функција.
6. Јавни конкурс садржи следеће податке:
(1) Место и рок за подношење пријава;
(2) Документацију коју је потребно поднети уз пријаву;
(3) Услове које кандидат за члана Програмског савета РТС-а треба да испуњава;
(4) Друге податке неопходне за спровођење конкурса.
7. У року од 15 дана од дана закључења конкурса, надлежни одбор утврђује листу свих пријављених кандидата који испуњавају услове јавног конкурса.
Надлежни одбор неће разматрати неблаговремене, непотпуне и пријаве увредљиве садржине, о чему ће обавестити подносиоца пријаве. 
8. Надлежни одбор обавља разговор са кандидатима из тачке 7. став 1. ове одлуке.
9. У року од четири месеца од дана утврђивања листе из тачке 7. став 1. ове одлуке, надлежни одбор утврђује коначну листу од 30 кандидата за чланове Програмског савета РТС-а, коју доставља Управном одбору РТС-а.
Коначна листа из става 1. ове тачке, треба да одражава територијалну, националну, верску, полну и другу структуру становништва.
10. Ова одлука ступа на снагу осмог дана од дана објављивања у „Службеном гласнику Републике Србије”.
 
РС број 89
У Београду, 8. децембра 2014. године
Народна скупштина Републике Србије
Председник,
Маја Гојковић, с.р.