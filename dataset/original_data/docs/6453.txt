Редакцијски пречишћен текст
 
 
На основу члана 102. став 2. Закона о железници („Службени гласник РС”, брoj 45/13),
Министар грађевинарства, саобраћаја и инфраструктуре доноси
ПРАВИЛНИК
o службеном оделу и обрасцу службене легитимације републичког инспектора за железнички саобраћај
"Службени гласник РС", бр. 129 од 27. 
				новембра 2014, 81 од 24. септембра 2015 -

др. правилник
 
Члан 1.
Овим правилником прописују се изглед и коришћење службеног одела и образац службене легитимације републичког инспектора за железнички саобраћај (у даљем тексту: инспектор).
Члан 2.
Службена легитимација инспектора (у даљем тексту: легитимација) издаје се на Обрасцу – Службена легитимација републичког инспектора за железнички саобраћај, који је одштампан уз овај правилник и чини његов саставни део.
Члан 3.
Легитимација је величине 65 x 95 mm и обложена је кожом црне боје.
Предња страна легитимације садржи:
1) у горњем делу на средини – грб Републике Србије;
2) испод грба, текст који гласи:
„РЕПУБЛИКА СРБИЈА,ЛЕГИТИМАЦИЈА РЕПУБЛИЧКОГ ИНСПЕКТОРА ЗА ЖЕЛЕЗНИЧКИ САОБРАЋАЈ”.
Прва унутрашња страна легитимацијe садржи на средини место за фотографију инспектора величине 35 x 25 mm, а испод фотографије налази се место означено за печат органа који је издао легитимацију „(М.П.)”. Испод тога, на средини налази се место за уписивање имена и презимена инспектора, испод којег је уписано: „(име и презиме инспектора)”, а испод тога место за својеручни потпис инспектора испод којег је уписано: „(својеручни потпис)”. Испод тога, налази се место за уписивање јединственог матичног броја инспектора испод којег је уписано: „(ЈМБГ)”.
Друга унутрашња страна легитимације садржи место за упис назива органа који издаје легитимацију испод којег је уписано: „(назив органа који издаје легитимацију)”, а испод тога, текст који гласи: „ОВЛАШЋЕЊА ИНСПЕКТОРА:
у вршењу инспекцијског надзора, инспектор има права, дужности и овлашћења одређена прописима о државној управи и о железници. Испод тога, са леве стране, налази се место за упис регистарског броја поред којег је уписано: „Регистарски број”, са десне стране место за упис места издавања легитимације изнад којег је уписано: „Mесто издавања”, испод тога место за упис датума издавања легитимације поред којег је уписано: „Датум”, а испод тога на средини налази се место означено зa потпис овлашћеног лица испод којег је уписано: „(потпис овлашћеног лица)”.
Члан 4.
Службено одело инспектора је летње и зимско. 
Делови службеног одела за инспекторе женског пола су:
1) јакна (по једна летња и зимска) од коже или штофа, стандардног кроја; 
2) два костима класичног кроја, тамно сиве боје (један зимски са панталонама и један летњи са сукњом); 
3) четири кошуље светле боје (две зимске са дугим рукавима и две летње са кратким рукавима); 
4) по један пар чизмама и ципела, израђених од коже, са кожном поставом и кожним ђоном, пенџетираним гумом; 
5) ташна од коже. 
Делови службеног одела за инспекторе мушког пола су: 
1) јакна (по једна летња и зимска) од коже или штофа, стандардног кроја; 
2) два одела класичног кроја, тамно сиве боје; 
3) четири кошуље светле боје (две зимске са дугим рукавима и две летње са кратким рукавима); 
4) по један пар чизмама и ципела, израђених од коже, са кожном поставом и кожним ђоном, пенџетираним гумом; 
5) ташна од коже; 
6) две кравате.
Члан 5.
Службена одела набављају се сваке године (једно зимско и једно летње), осим јакни и ташни, које се набављају сваке друге године. 
Члан 6.
Инспектор користи легитимацију и службено одело само за време обављања службене дужности. 
Члан 7.
Легитимације издате по раније важећим прописима важе до њихове замене легитимацијама на обрасцу прописаном овим правилником.
Члан 8.
Даном ступања на снагу овог правилника престаје да важи Правилник о службеном оделу савезног инспектора за железнички саобраћај („Службени лист СРЈ”, број 28/01).
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00146/2014-18
У Београду, 17. новембра 2014. године
Министар,
проф. др Зорана Михајловић, с.р.