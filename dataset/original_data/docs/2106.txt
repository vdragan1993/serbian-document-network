На основу члана 64. став 1. Закона о буџетском систему („Службени гласник РС”, број 54/09) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), а у вези са чланом 107. став 4. Закона о планирању и изградњи („Службени гласник РС”, бр. 72/09 и 81/09 – исправка) и чланом 61. Закона о приватизацији („Службени гласник РС”, бр. 38/01, 18/03, 45/05, 123/07 и 123/07 – др. закон),


Влада доноси 


 


ОДЛУКУ


о образовању Буџетског фонда за реституцију


„Службени гласник РС“, брoj 35 од 26. маја 2010.


 


 


1. Образује се Буџетски фонд за реституцију (у даљем тексту: Фонд), као евиденциони рачун у оквиру главне књиге трезора, који отвара Влада, и то као индиректни корисник буџетских средстава у оквиру раздела Министарства финансија, функција 160 – Опште јавне услуге које нису класификоване на другом месту.


 


2. Фонд се образује у циљу обезбеђивања наменских средстава за исплаћивање накнаде по прописима којимa се уређује реституција.


 


3. Фонд се финансира из:


1) средстава обезбеђених у оквиру буџета за текућу годину; 



2) наменских прихода буџета, који су дефинисани као наменски приходи Фонда, а нарочито:


(1) новчаних средстава остварених по основу конверзије права коришћења у право својине, у износу од 50%, у складу са чланом 107. Закона о планирању и изградњи („Службени гласник РС”, бр. 72/09 и 81/09 – исправка);


(2) средстава остварених од продаје капитала у поступку приватизације у износу од 5%, у складу са чланом 61. став 1. тачка 3) Закона о приватизацији („Службени гласник РС”, бр. 38/01, 18/03, 45/05, 127/07 и 123/07 – др. закон);


3) прихода који проистичу из управљања ликвидним средствима Фонда.


 


4. Обавезе Фонда измирују се из средстава Фонда. 



 


5. Фонд се образује на неодређено време.


 


6. Фондом управља Министарство финансија, а по укидању Фонда права и обавезе преузима Министарство финансија.


 


7. Стручне и административно техничке послове за Фонд обављаће Министарство финансија.


 


8. О реализацији ове одлуке стараће се Министарство финансија.


 


9. Ова одлука ступа на снагу осмог дана од дана објављивања у „Службеном гласнику Републике Србије”.
 


05 број 02-3188/2010


У Београду, 20. маја 2010. године



Влада


Председник,


др 
	Мирко Цветковић, с.р.