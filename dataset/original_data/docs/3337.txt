ОФА – Организација фотографских аутора, Београд, Милентија Поповића 23/09 сходно Решењу Завода за интелектуалну својину, 990 број 021-2016/3256-05 од 20. јуна 2016. године, којим је потврђена законитост Предлога тарифе накнада за кабловско реемитовање фотографских дела, објављује
    
ТАРИФУ
накнада за кабловско реемитовање фотографских дела које наплаћује Организација фотографских аутора – ОФА
"Службени гласник РС", број 59 од 28. јуна 
				2016.
   
Члан 1. 
Овом тарифом утврђује се висина и начин одређивања ауторске накнаде за кабловско реемитовање фотографских дела из репертоара ОФА (у даљем тексту: репертоар). 
Члан 2.
Репертоар чине фотографска дела: 
1) домаћих аутора и носилаца права, чланова ОФА, који су уговором уступили своја права ОФА, на основу члана 153. Закона о ауторском и сродним правима;
2) домаћих аутора и носилаца ауторских права, чија права ОФА штити на основу члана 180. Закона о ауторском и сродним правима;
3) страних аутора и носилаца ауторских права, чија права ОФА штити на основу члана 186. Закона о ауторском и сродним правима. 
Члан 3.
За коришћење репертоара кабловски оператери су дужни да:
– прибаве дозволу ОФА закључивањем уговора о неискључивом уступању права реемитовања;
– до 5. у месецу доставе ОФА податке о приходима од претплате што представља производ месечне претплате у појединачној понуди и броја претплатника;
– до 5. у месецу доставе ОФА податке о броју претплатника (прикључака);
– до 5. у месецу доставе ОФА, у складу са електронском евиденцијом доставе податке који се односе на називе свих реемитованих канала и државе порекла емитовања;
– плаћа ауторску накнаду према рачуну односно предрачуну ОФА, месечно.
Члан 4.
Основица за обрачун накнаде за реемитовање фотографских дела из репертоара ОФА чини приход од претплате који се израчунава као производ месечне цене претплате у појединачној понуди и броја претплатника које је конкретни кабловски оператер пријавио надлежном органу или агенцији.
Накнада за кабловско реемитовање фотографских дела из репертоара ОФА износи 0,158% на основицу наведену у ставу 1. овог члана. 
Уколико корисник не остварује приход накнада износи 0,158% од свих трошкова (без ПДВ) које корисник има у вези са кабловским реемитовањем без обзира да ли су плаћени, и без умањења.
Уколико корисник не достави потребне податке, примениће се званично доступни подаци надлежних органа или агенција.
Члан 5.
Накнада за реемитовање фотографских дела из репертоара описаног у члану 2. ове тарифе не може бити мања од минималне накнаде одређене Тарифом.
У свим случајевима када је накнада обрачуната применом члана 4. Тарифе мања од минималне накнаде одређене Тарифом примењиваће се минимална накнада (кабловски оператер ради без прихода односно пружа услуге кабловског реемитовања по ценама које су ниже од тржишних).
Минимална накнада износи по претплатнику 1,42 динара.
У случају да корисник не достави податак о броју претплатника, организација ОФА ће применити последње званично објављене податке надлежног органа или агенције о броју претплатника конкретног корисника и на основу тога формирати задужење у аконтационом износу. 
Члан 6.
Уколико се подаци које доставља корисник разликују од података које објави надлежни орган или агенција, ОФА ће по објављивању података од стране надлежног органа извршити корекцију задужења корисника.
Износ минималне накнаде у висини од 1,42 динара утврђена је према званично објављеној просечној цени претплате у износу од 900,00 динара, односно 930,00 за дигиталне канале.
У случају повећања званично објављене просечне цене претплате, минимална накнада утврђена овом тарифом увећаће се сразмерно по објављивању података. 
Члан 7.
Ова тарифа ступа на снагу осмог дана од дана објављивања у „Службеном гласнику Републике Србије”. 
Председник Управног одбора, 
Жељко Шафар, с.р.