На основу члана 277. Закона о извршењу кривичних санкција („Службени гласник РС”, број 55/14),
Министар правде доноси
 
ПРАВИЛНИК
о надзору над радом завода за извршење кривичних санкција
"Службени гласник РС", број 85 од 9. октобра 
				2015.
 
I. УВОДНА ОДРЕДБА
Члан 1.
Овим правилником уређује се надзор над радом завода у Управи за извршење кривичних санкција, који у складу са Законом о извршењу кривичних санкција обављају организациона јединица у саставу Управе за извршење кривичних санкција надлежна за инспекцијске послове (у даљем тексту: Одељење за инспекцију) и организациона јединица надлежна за безбедносно-оперативне послове, преко овлашћених лица.
II. САДРЖИНА И ОБАВЉАЊЕ НАДЗОРА ОДЕЉЕЊА ЗА ИНСПЕКЦИЈУ
Члан 2.
Одељење за инспекцију, у складу са Законом о извршењу кривичних санкција (у даљем тексту: Закон), надзире законитост и стручност у раду у заводу кроз редовни, контролни и ванредни надзор. 
Надзор Oдељења за инспекцију, у складу са Законом, обухвата:
1) статус и заштиту права лица лишених слободе;
2) стручни рад у одређивању и спровођењу програма поступања лица лишених слободе;
3) контролу мера које се предузимају за обезбеђење и безбедност завода;
4) материјално-финансијско пословање завода;
5) обуку и упошљавање лица лишених слободе;
6) управљање заводом и рад запослених;
7) контролу мера и законитости поступања које се предузимају у циљу безбедности лица лишених слободе.
Члан 3.
Редовни надзор спроводи се у складу са годишњим планом рада Управе за извршење кривичних санкција (у даљем тексту: Управа).
Контролни надзор спроводи се ради утврђивања извршења мера које су наложене заводу у оквиру редовног или ванредног надзора.
Ванредни надзор спроводи се на основу процене Управе да околности у функционисању завода захтевају његово обављање.
Члан 4.
Редовни надзор врши се најмање једном у две године у складу са утврђеним планом рада, а о почетку вршења овог надзора заводи се обавештавају благовремено. 
Контролни надзор врши се након пријема обавештења од стране завода о поступању по наложеним мерама или након истека рока за поступање по наложеним мерама. 
Ванредни надзор врши се без одлагања и може се вршити у току дана или ноћи, без претходног обавештавања управника завода.
Члан 5.
У оквиру редовног или ванредног надзора, проверава се и основаност притужбе осуђеног лица или информације која указује на незаконитост или неправилност у обављању службене дужности.
Члан 6.
Овлашћено лице о извршеном надзору саставља записник, у складу са Законом.
Члан 7.
За надзор над стручним радом могу се ангажовати научне и стручне установе и појединци, у складу са Законом.
Члан 8.
Надзор обављају овлашћена лица која су самостална у раду у границама овлашћења утврђених Законом. 
Члан 9.
Овлашћено лице у обављању надзора мора поштовати достојанство лица лишених слободе. 
Члан 10.
Овлашћено лице у обављању надзора поступа одговорно, професионално и по највишим стандардима струке. 
О настанку разлога због којих не би могло објективно и непристрасно да обави надзор, овлашћено лице без одлагања обавештава руководиоца организационе јединице у саставу Управе надлежне за инспекцијске послове.
III. ПОСТУПАК НАДЗОРА
Налог за надзор
Члан 11.
Надзор над радом завода обавља се на основу писменог или усменог налога директора Управе, на предлог руководиоца организационе јединице у саставу Управе надлежне за инспекцијске послове. 
Редовни и контролни надзор врше се искључиво на основу писменог налога.
Писмени налог за надзор садржи: назив завода, садржину надзора, име и презиме овлашћеног лица, име и презиме других лица укључених у надзор, датум почетка обављања надзора, време трајања надзора, рок за израду записника и материјално-техничке услове за вршење надзора (превоз, смештај, опрема и др.).
Припреме за надзор
Члан 12.
Након пријема налога за надзор, овлашћено лице: 
1) извршава увид у податке из службених евиденција завода достављених Управи;
2) извршава увид у планове и програме, годишње и периодичне извештаје завода;
3) извршава увид у документацију о контролама завода од стране других надлежних инспекција државних органа и увид у извештаје о обављеним посетама заводима од стране Заштитника грађана, Покрајинског заштитника грађана − Омбудсмана, Kомисије за контролу извршења кривичних санкција коју је образовала Народна скупштина, међународних организација за заштиту људских права и удружења;
4) извршава увид у поднеске и притужбе осуђених лица;
5) извршава увид у извештаје, податке, акте и потребну документацију која указује на незаконитост или неправилност у обављању службених дужности.
Време обављања надзора
Члан 13.
Надзор се, по правилу, обавља преко дана у радно време.
Уколико надзор није обављен до краја радног времена, може се наставити и по истеку радног времена на основу налога руководиоца.
Изузетно, када се надзором проверава законитост и правилност обављања сменског рада, надзор се обавља у свако доба дана и ноћи.
Током обављања надзора ноћу, кућни ред се може нарушити само у мери која је неопходна за успешно обављање надзора.
Начин обављања надзора
Члан 14.
О вршењу редовног и контролног надзора, овлашћено лице по доласку у завод уручује писмени налог за надзор управнику завода и упознаје га са планом обављања надзора.
Управник завода упознаје овлашћено лице са чињеницама и околностима битним за потпуно и правилно утврђивање чињеничног стања од значаја за вршење надзора.
Члан 15.
Управник завода овлашћеном лицу омогућава несметан рад и чини доступним све тражене податке потребне за обављање надзора.
Овлашћено лице врши надзор непосредним опажањем, увидом у службену документацију и евиденције, појединачним и групним разговорима са запосленима и осуђеним лицима. 
Овлашћено лице може са осуђеним лицима да разговара без присуства запослених лица у заводу, у складу са Законом. 
Члан 16.
Овлашћено лице у обављању надзора проверава законитост и правилност рада завода и сачињава записник о: статусу и заштити права лица лишених слободе; стручном раду у одређивању и спровођењу програма поступања лица лишених слободе; контроли мера које се предузимају за обезбеђење и безбедност завода; материјално-финансијском пословању завода; обуци и упошљавању лица лишених слободе; управљању заводом и раду запослених; контроли мера и законитости поступања које се предузимају у циљу безбедности лица лишених слободе.
1. СТАТУС И ЗАШТИТА ПРАВА ЛИЦА ЛИШЕНИХ СЛОБОДЕ
Члан 17.
У оквиру статуса и заштите права лица лишених слободе, проверава се примена закона и прописа који се односе на: уређење завода; услове смештаја и слободно време; услове за одржавање личне и опште хигијене и снабдевеност одећом, обућом и рубљем; пријем осуђеног у завод; права осуђеног на телефонирање, посете, дописивање, пријем новчаних пошиљки, пријем пакета, правну помоћ, притужбе и обавештавање; исхрану, кухињу и кантину; организацију здравствене заштите; законитост у спровођењу здравствене заштите; дисциплински поступак против осуђених. 
Уређење завода проверава се увидом у:
1) тип завода, одељења и службе у заводу;
2) капацитет завода и број лица лишених слободе (притворених, осуђених, прекршајно кажњених, новопримљених, усклађеност капацитета завода и броја лица лишених слободе);
3) издвајање по полу и узрасту или другим карактеристикама (жене, малолетници и др.);
4) број страних држављана.
Услови смештаја и слободно време проверавају се увидом у:
1) спаваонице (величина, број смештених лица лишених слободе, опремљеност, осветљење, проветреност, грејање, санитарије);
2) дневни боравак (величина, број лица, опремљеност, осветљење, проветреност, грејање, санитарије);
3) хигијенске услове у просторијама у којима бораве лица;
4) доступност и техничку исправност воде за пиће;
5) слободно време које осуђени проводи на свежем ваздуху и организовање физичке активности.
Услови за одржавање личне и опште хигијене и снабдевеност одећом, обућом и рубљем проверавају се увидом у:
1) средства за личну хигијену и хигијену просторија, могућност прања и сушења веша;
2) санитарне уређаје (стање и исправност санитарија, топла вода, број тоалета, доступност, уредност);
3) купатила (загрејаност просторије за купање, број тушева, учесталост купања, приватност);
4) одећу, рубље и обућу (количина, адекватност, изглед и услови одржавања);
5) опремљеност постељином и ћебадима у складу са годишњим добом (количина, квалитет, чистоћа, учесталост мењања).
Пријем осуђеног у завод проверава се увидом у:
1) примену закона и других прописа у области вођења матичне евиденције лица лишених слободе (основне и помоћне евиденције, обавештавање и преписка са надлежним органима);
2) упознавање осуђених са правима и обавезама по пријему у завод; 
3) упознавање осуђених странаца и особа са посебним потребама, са правима и обавезама по пријему у завод;
4) доступност Закона и акта о кућном реду (довољан број примерака на језику који је у употреби у заводу и на језицима мањина).
Права осуђеног на телефонирање, посете, дописивање, пријем новчаних пошиљки, пријем пакета, правну помоћ, притужбе и обавештавање проверавају се увидом у:
1) телефонирање (учесталост, број говорница, дужина разговора, приватност, доступност телефонских картица, могућност јављања породици одмах након пријема у завод);
2) посете, посете у посебној просторији (учесталост, трајање и врсте посета, изглед просторија за посете);
3) дописивање и ограничење права на дописивање (надзирање);
4) пријем новчаних пошиљки;
5) пријем пакета, односно начин обављања прегледа садржаја;
6) пружање правне помоћи (број и врсту правне помоћи и ко је пружа);
7) поступање по притужбама осуђених (број и врсту притужби и коме су упућене, притужбе због мучења, злостављања, понижавања, број усвојених, одбијених и притужби у поступку, начин одлучивања по жалби или захтеву за судску заштиту);
8) обавештавање (штампа, праћење ТВ и радио програма, коришћење ДВД-а, читање књига из библиотеке или које сам набави).
Исхрана, кухиња и кантина проверавају се увидом у:
1) јеловник (планирање, начин припреме, квалитет, количина, разноврсност, заступљеност воћа и свежег поврћа);
2) јеловник за посебан режим исхране из медицинских, културних или верских разлога;
3) чување узорка хране 24 часа;
4) бактериолошку исправност хране, воде, посуђа;
5) магацин, кухињу и трпезарију (хигијена, опремљеност);
6) рад запослених у кухињи и ангажовање осуђених на помоћним пословима у кухињи (квалификованост, санитарни прегледи);
7) услове за самосталну припрему напитака (чајна кухиња и др.); 
8) рад кантине – продавнице (снабдевеност, радно време, цене).
Организација здравствене заштите проверава се увидом у:
1) број запослених лекара опште праксе, специјалиста и других здравствених радника;
2) ангажовање лекара по основу уговора;
3) могућност обављања специјалистичких прегледа у заводу и изван завода (стоматолошки, психијатријски и други специјалистички прегледи);
4) друге запослене оспособљене за пружање прве помоћи;
5) додатне едукације из области затворске патологије, превенције заразних болести и превенције самоубистава; 
6) остваривање контаката са надлежним здравственим установама.
Законитост у спровођењу здравствене заштите проверава се увидом у:
1) документацију о извршеном лекарском прегледу по пријему лица лишеног слободе у завод (у ком року је обављен), при повратку у завод са привременог одсуства, пре отпуштања из завода, након примена мера принуде и посебних мера, о прегледу осуђеног који је болестан или одбија храну и воду и др.); 
2) евиденцију о обављеним лекарским прегледима и обиласцима осуђеног за време издржавања дисциплинске мере упућивања у самицу у току дана и ноћи;
3) процедуре пријављивања за лекарски преглед (чекање на преглед, број и врста прегледа, приватност за време вршења прегледа, поштовање личности и достојанства, поштовање тајности података без права на увид у личну медицинску документацију и др.);
4) процедуре поступања у хитним случајевима;
5) опремљеност амбуланте и стационара (број кревета, материјални и хигијенски услови);
6) процедуре здравственог збрињавања ван завода (број, установа, недостаци и проблеми);
7) опремљеност апотеке (снабдевеност лековима, чување, процедуре за ординирање терапије, евиденције);
8) здравствену документацију и евиденције (лекарски прегледи, повреде, смртни случајеви, контрола квалитета хране, евиденције о лицима која одбијају лечење, храну и воду и др.);
9) поступке у превенцији заразних болести, хепатитиса, туберколозе, полно преносивих болести и ХИВ/АИДС;
10) поступање лекара у обезбеђивању општих здравствених и хигијенских услова у заводу (лекарска контрола смештаја, исхране, хигијене, санитарних и других услова од којих зависи здравље осуђених).
Дисциплински поступак против осуђених лица проверава се увидом у:
1) евиденције;
2) врсту дисциплинских преступа;
3) материјалну одговорност;
4) дисциплинске мере;
5) пружање стручне правне помоћи;
6) одлуке по жалби; 
7) застарелост. 
2. СТРУЧНИ РАД У ОДРЕЂИВАЊУ И СПРОВОЂЕЊУ ПРОГРАМА ПОСТУПАЊА ЛИЦА ЛИШЕНИХ СЛОБОДЕ
Члан 18.
Надзором над стручним радом у одређивању и спровођењу програма поступања лица лишених слободе проверава се законитост и стручни рад службеника третмана који се односи на поступак пријема, одређивање програма поступања и разврставање осуђеног; спровођење програма поступања према осуђеним лицима; вођење евиденција о поступању према лицима лишених слободе; организација службеника третмана и услови рада запослених.
Поступак пријема, одређивање програма поступања и разврставање осуђеног проверавају се увидом у:
1) организацију и услове смештаја осуђених и кажњених лица по пријему на издржавање казне;
2) методе, технике и инструменте за упознавање личности осуђеног и прекршајно кажњеног (поступак примене упитника за процену ризика и попуњавање и начин коришћења добијених резултата);
3) поступак утврђивања индивидуализованог програма поступања (мишљење службеника третмана, одређивање индивидуалних циљева, специјализованих програма, критеријуми за распоређивање у групе и одељења), предлог програма поступања стручног тима и одлука управника о програму поступања; 
4) учешће стручног тима у давању мишљења за одређивање програма поступања и разврставање осуђеног.
Спровођењe програма поступања према осуђеним лицима проверава се увидом у:
1) распоред дневних активности (време проведено у спаваоници, ван спаваонице, време изван затворених просторија − дужина шетње);
2) методе и облике рада запослених у служби за третман (поступак праћења и рокови за реализацију индивидуалних циљева, специјализованих програма, интервенције у третману, праћење понашања осуђеног, као и новонасталих околности од значаја за програм поступања);
3) начин организовања и спровођење слободних активности (физичке, културне, уметничке активности, верска права, библиотека);
4) образовање осуђених и малолетника (основно, средње, ванредно школовање, стручно оспособљавање);
5) радно ангажовање осуђених и малолетника (упошљавање осуђених, време проведено на раду, накнада и награда за рад, заштита на раду, одмори и др.);
6) поступак преиспитивања и критеријуме за измену програма поступања и накнадно разврставање (рокови, писмена мишљења чланова стручног тима за преиспитивање програма поступања и за измену програма поступања, критеријуми за додељивање проширених права и погодности и накнадно разврставање);
7) начин утврђивања програма припреме за отпуст и сарадњу са надлежним установама у циљу пружања помоћи и прихвата након отпуштања;
8) учешће запослених у служби за третман у заштити права осуђених лица;
9) доступност запослених у служби за третман осуђеним лицима (начин пријављивања осуђених за разговор) и однос запослених према осуђенима (поштовање личности и достојанства); 
10) утицај неформалног система на рад и управљање у Заводу.
Вођење евиденција о поступању према лицима лишених слободе проверава се увидом у:
1) досије осуђеног, прекршајно кажњеног лица и малолетног лица;
2) начин евидентирања листе праћења о спровођењу индивидуалних и групних активности одређених индивидуализованим програмом поступања; 
3) начин евидентирања листе праћења понашања осуђеног, као и новонасталих околности од значаја за програм поступања;
4) извештај о мишљењу стручног тима за условни и превремени отпуст, помиловање;
5) евиденције о пруженој помоћи и подршци притвореним лицима.
Организацијa службеника третмана и услови рада запослених проверавају се увидом у:
1) организацију службеника третмана (служба, одсек, самостални извршиоци), број и стручну квалификацију запослених, школовање уз рад, специјалност;
2) начин руковођења службом;
3) координирањe учесника у третману;
4) начин и квалитет сарадње са осталим службама у заводу;
5) учешћe запослених у служби за третман у едукацијама, саветовањима и семинарима (тема, стечене лиценце и сертификати);
6) годишњи план и извештаје о раду службе;
7) квалитет сарадње и однос са Управом;
8) сарадњу са другим институцијама и организацијама;
9) услове рада запослених (радни простор, опремљеност, хигијенске, техничке и заштитне мере);
10) награђивање и кажњавање запослених;
11) међусобну комуникацију запослених.
3. КОНТРОЛА МЕРА КОЈЕ СЕ ПРЕДУЗИМАЈУ ЗА ОБЕЗБЕЂЕЊЕ И БЕЗБЕДНОСТ ЗАВОДА
Члан 19.
У оквиру обезбеђења и безбедности завода проверава се примена закона и прописа који се односе на: материјално-техничко обезбеђење; спровођење безбедносних процедура; предузете мере и документацију у ванредним догађајима; мере за одржавање реда и безбедности (мере принуде); мере за одржавање реда и безбедности (посебне мере).
Материјално-техничко обезбеђење проверава се увидом у:
1) униформу, ознаке, свечано одело, наоружање, специјална возила и другу опрему;
2) планску документацију и реализацију плана материјално-техничког обезбеђења;
3) обученост за прописно руковање материјално-техничким средствима;
4) сервисирање и одржавање материјално-техничких средстава;
5) опрему и средства за безбедност завода;
6) систем техничког обезбеђења;
7) обезбеђеност и функционалност магацина наоружања и опремљеност оружјем, муницијом, хемијским средствима и специјалном опремом.
Спровођење безбедносних процедура проверава се увидом у:
1) распоред дневних активности осуђених лица (устајање, лична и општа хигијена, постројавање, бројање, обедовање, припрема за рад, повечерје, спавање);
2) претрес и преглед просторија (учесталост, повод, начин);
3) претрес и преглед тела (учесталост, повод, начин); 
4) начин пријема и начин прегледа пакета, дозвољена тежина и садржина пакета;
5) откривање недозвољених предмета и супстанци (оружје, дрога, мобилни телефони, алкохол и др.);
6) откривање недозвољеног држања и размену предмета и супстанци унутар завода (прибор за јело, оруђе из радионица, хемикалије и др.);
7) спољашње обезбеђење завода;
8) дневне и ноћне обиласке завода и контролу рада службе за обезбеђење од стране руководилаца.
Предузете мере и документација у ванредним догађајима проверавају се увидом у:
1) бекство и покушај бекства;
2) напад на лица лишена слободе и туче;
3) напад на запослене и друга лица затечена у заводу;
4) силовање и сексуално злостављање;
5) крађу и уништавање личне имовине и имовине завода;
6) паљевине;
7) самоповређивање (начин и број);
8) самоубиство (предузете мере и лекарска документација);
9) убиство;
10) друге смртне случајеве;
11) организовање побуне;
12) штрајкове;
13) комуникацију лица лишених слободе са лицима ван завода, израду или уношење средства у завод погодног за напад, бекство или извршење кривичног дела;
14) утицај неформалног система на безбедност у заводу;
15) обавештавање Управе о ванредним догађањима у заводу;
16) обилазак осуђених лица на раду ван завода, обилазак лица лишених слободе на лечењу ван завода и обилазак лица лишених слободе на спроводу на суђење.
Мере за одржавање реда и безбедности (мере принуде) проверавају се увидом у:
1) употребу физичке снаге;
2) везивање;
3) издвајање;
4) употребу гумене палице;
5) употребу шмркова са водом;
6) употребу хемијских средстава;
7) употребу ватреног оружја. 
Мере за одржавање реда и безбедности (посебне мере) проверавају се увидом у:
1) одузимање и привремено задржавање ствари чије је држање иначе дозвољено;
2) смештај у посебно осигурану просторију без посебно опасних ствари;
3) смештај под појачан надзор;
4) усамљење; 
5) тестирање на заразне болести или психоактивне супстанце.
4. МАТЕРИЈАЛНО-ФИНАНСИЈСКО ПОСЛОВАЊЕ ЗАВОДА
Члан 20.
У оквиру материјално-финансијског пословања завода проверава се примена закона и других прописа који се односе на: плате запослених; додатке на основну плату запослених; накнаду плате; накнаду трошкова и других примања; накнаде по основу уговора о делу и уговора обављању привремених и повремених послова; јавне набавке; материјално пословање завода; финансијско пословање завода; депозит осуђених лица и рад кантине; продају производа и услуга из области упошљавања осуђених лица; документоване ризике пословања од значаја за оцену материјално-финансијског пословања.
Плата запослених проверава се увидом у документацију о утврђивању и обрачуну:
1) плата; 
2) платних разреда;
3) коефицијената.
Додатак на основну плату запослених проверава се увидом у документацију о утврђивању и обрачуну:
1) додатка за време проведено у радном односу;
2) додатка за рад ноћу;
3) додатка за рад на дан празника који није радни дан;
4) додатка за додатно оптерећење на раду;
5) додатка за прековремени рад;
6) додатка за приправност и међусобни однос додатака, додатак за остварене резултате рада.
Накнада плата проверава се увидом у документацију за:
1) годишњи одмор;
2) плаћено одсуство;
3) привремену спреченост за рад због болести или повреде на раду;
4) привремено удаљење са рада, породиљско одсуство.
Накнада трошкова и друга примања проверава се увидом у документацију за: 
1) накнаду трошкова за долазак на рад и одлазак са рада;
2) накнаду трошкова службених путовања;
3) накнаду трошкова  привременог или трајног премештаја у друго место рада.
Накнада по основу уговора о делу и уговора о обављању привремених и повремених послова проверава се увидом у документацију за:
1) основ исплате;
2) порески третман;
3) начин обрачуна.
Јавне набавке проверавају се увидом у:
1) акт о јавним набавкама;
2) планирање јавних набавки, циљеве, достављање, пријем и комуникацију у пословима јавних набавки;
3) овлашћења и одговорности;
4) начин обезбеђења конкуренције, начин евидентирања и чувања документације и вођење евиденције закључених уговора;
5) врсте јавних набавки;
6) потпуност документације;
7) набавке на које се закон не примењује;
8) начин праћења извршења уговора.
Материјално пословање завода проверава се увидом у:
1) годишњи и ванредни попис нематеријалних улагања, некретнина, постројења, опреме;
2) залихе материјала, недовршене производње, готових производа и робе, сталних средстава намењених продаји;
3) финансијски пласман и потраживања;
4) магацинске, материјалне и финансијске евиденције нефинансијске имовине у залихама, евиденције залиха материјала за сталне трошкове, поправке и одржавање материјала у делатностима;
5) евиденцију нефинансијске имовине у сталним средствима.
Финансијско пословање завода проверава се увидом у:
1) интерни акт о организацији рачуноводства;
2) писане процедуре, одлуке и наредбе о финансијском пословању;
3) основ вођења буџетског рачуноводства;
4) годишња и периодична финансијска извештавања;
5) пословне књиге и рачуноводствене исправе;
6) закључивање пословних књига и чување рачуноводствених исправа;
7) пословање са готовином;
8) предлог финансијског плана и доказе о рационалном исказивању потреба у финансијском плану (прорачуни, планови, профактуре коришћене за процене, стручни налази и др.);
9) главну књигу и помоћне књиге и евиденције финансијског рачуноводства имовине, обавеза, прихода и расхода из свих извора (ажурност и заснованост књижења);
10) наменско трошење буџетских средстава, сопствених прихода и донација;
11) завршни рачун.
Депозит осуђених лица и рад кантине проверава се увидом у документацију за:
1) благајничко пословање депозита и рачун депозита;
2) депозит страних валута, племенитих метала и други стварни депозит;
3) обрачун и исплату накнаде за рад осуђених;
4) главну књигу и картотеку депозита (ажурност и основ књижења);
5) попис депозита осуђених;
6) пословање кантине (ценовник, улаз, пазар, снабдевеност кантине).
Продаја производа и услуга из области упошљавања осуђених лица проверавају се увидом у документацију за:
1) цену коштања производа и услуга (калкулације, нормативи, техничка припрема, радни налози, обрачуни); 
2) рачуноводствене исправе о услужном пословању продавница, ресторана и хотела (трговачке књиге, фискалне касе, књиге шанка, ноћења и др.);
3) рачуноводствене исправе о пословању пољопривреде и других специфичних области рада;
4) доказе о постојању и примени редовне контроле производње и продаје (процедуре одобрења, проток докумената, овлашћења, одвојеност извршења и контроле, организација контролних евиденција);
5) формирање ценовника производа и услуга, политику продаје (рокови наплате, попусти и др.);
6) извештаје о сопственим приходима по делатностима, месечни, квартални и годишњи.
Документовани ризици пословања од значаја за оцену материјално-финансијског пословања проверавају се увидом у документацију за:
1) мањкове, вишкове, отписе, дуговања, потраживања;
2) ванредне догађаје.
5. ОБУКА И УПОШЉАВАЊЕ ЛИЦА ЛИШЕНИХ СЛОБОДЕ
Члан 21.
У оквиру обуке и упошљавања проверава се примена закона и других прописа у области: организације службе за обуку и упошљавање; спровођења обуке осуђених лица; процеса рада осуђених лица и права осуђених лица на основу рада.
Организација службе за обуку и упошљавање проверава се увидом у документацију која се односи на:
1) руковођење службом;
2) организационе јединице;
3) број запослених и стручну квалификацију запослених;
4) едукације запослених;
5) план рада службе;
6) сарадњу са другим службама;
7) извештаје о раду;
8) начин коришћења финансијских средстава остварених радом осуђених лица на покриће трошкова насталих обављањем рада;
9) исплату накнаде и награде за рад осуђених лица;
10) побољшање услова живота и рада осуђених лица.
Спровођење обуке осуђених лица проверава се увидом у:
1) програм обуке, оспособљавање и стручно усавршавање кроз теоријску припрему и практичну обуку према могућностима завода;
2) самосталност у извођењу програма обуке;
3) повезаност са другим институцијама у циљу стручног оспособљавања осуђених;
4) повезаност обуке са упослењем унутар и изван завода;
5) сертификате.
Процес рада осуђених лица проверава се увидом у:
1 ) акт о раду осуђених лица;
2) број упослених лица;
3) врсту посла према способностима, стручним квалификацијама, израженим жељама осуђеног и према могућностима завода;
4) место рада (у заводу, изван завода, са или без обезбеђења) ;
5) листе упошљавања;
6) уговоре о упошљавању изван завода;
7) организацију радног времена (распоред, сменски рад) ;
8) услове рада; 
9) одмор и исхрану у току рада;
10) рад дужи од пуног радног времена;
11) материјално техничку заштиту на раду;
12) нормативе у процесу рада. 
Права осуђених лица на основу рада проверавају се увидом у:
1) накнаду за рад; 
2) спреченост за рад;
3) годишњи одмор у заводу и изван завода.
6. УПРАВЉАЊЕ ЗАВОДОМ И РАД ЗАПОСЛЕНИХ
Члан 22.
У оквиру управљања заводом и рада запослених проверава се примена закона и прописа који се односе на: унутрашњу организацију и систематизацију радних места; распоређивање државних службеника и намештеника, стручну спрему; заснивање радног односа; привремено упућивање запослених лица из једног завода у други; стручни испит; решења о коефицијентима запослених; додатак за додатно оптерећење на раду; додатак за прековремени рад; радни однос на одређено време; оцењивање државних службеника; напредовање државних службеника; награђивање запослених; плаћено и неплаћено одсуство; годишњи одмор; дисциплински поступак против запослених лица. 
Унутрашња организација и систематизација радних места проверава се увидом у:
1) унутрашње уређење;
2) послове који се обављају у организационим јединицама;
3) руковођење;
4) укупан број радних места;
5) потребан број извршилаца;
6) стваран број извршилаца.
Распоређивање државних службеника и намештеника и стручна спрема проверавају се увидом у:
1) уредност и потпуност персоналне документације запослених;
2) испуњеност услова за распоређивање;
3) број систематизованих радних места и извршилаца и број распоређених извршилаца.
Заснивање радног односа проверава се увидом у:
1) основ заснивања радног односа (јавни конкурс, интерни конкурс);
2) премештај унутар истог државног органа и премештај по основу споразума о преузимању из другог државног органа.
Привремено упућивање запослених лица из једног завода у други проверава се увидом у:
1) број извршилаца;
2) послове на које се упућују;
3) време на које се упућују.
Стручни испит проверава се увидом у:
1) уверење о положеном државном стручном испиту;
2) уверење о положеном стручном испиту.
Решења о коефицијентима запослених проверавају се увидом у:
1) основ утврђивања висине коефицијента;
2) основ утврђивања платне групе и платног разреда.
Додатак за додатно оптерећење на раду проверава се увидом у:
1) налог за додатно оптерећење;
2) основаност додатног оптерећења;
3) проценат додатног оптерећења.
Додатак за прековремени рад проверава се увидом у:
1) налог за прековремени рад;
2) основ прерачунавања у слободне сате;
3) основ исплате.
Радни однос на одређено време проверава се увидом у:
1) евиденцију броја запослених на одређено време;
2) основ пријема;
3) време трајања радног односа на одређено време.
Оцењивање државних службеника проверава се увидом у:
1) поступак оцењивања;
2) утврђивање радних циљева;
3) утврђивање мерила за оцењивање и оцене;
4) извештај о оцењивању;
5) ванредно оцењивање.
Напредовање државних службеника проверава се увидом:
1) основ напредовања;
2) оцене државних службеника;
3) период оцењивања.
Награђивање запослених проверава се увидом у:
1) евиденцију награђивања;
2) основ награђивања.
Плаћено и неплаћено одсуство проверава се увидом у:
1) евиденције плаћеног и неплаћеног одсуства;
2) основ утврђивања плаћеног и неплаћеног одсуства; 
3) потпуност документације.
Годишњи одмор проверава се увидом у:
1) основ утврђивања годишњег одмора;
2) одређивање мерила за годишњи одмор;
3) дужину годишњег одмора. 
Дисциплински поступак против запослених лица проверава се увидом у:
1) евиденције;
2) врсту повреде дужности из радног односа;
3) дисциплинске казне;
4) одлуке по жалби;
5) застарелост; 
6) удаљење са рада.
7. КОНТРОЛА МЕРА И ЗАКОНИТОСТИ ПОСТУПАЊА КОЈЕ СЕ ПРЕДУЗИМАЈУ У ЦИЉУ БЕЗБЕДНОСТИ ЛИЦА ЛИШЕНИХ СЛОБОДЕ
Члан 23.
У оквиру контроле мера и законитости поступања које се предузима у циљу безбедности лица лишених слободе, проверавају се услови за безбедност лица лишених слободе и организација службе за обезбеђење и услови рада запослених.
Услови за безбедност лица лишених слободе проверавају се увидом у:
1) смештајне капацитете завода, однос броја припадника службе за обезбеђење и броја лица лишених слободе;
2) поштовање личности и достојанства лица лишених слободе;
3) доживљај сигурности лица лишених слободе.
Организација службе за обезбеђење и услови рада запослених проверавају се увидом у:
1) начин руковођења, спољашње и унутрашње обезбеђење;
2) сарадњу са министарством надлежним за унутрашње послове и другим безбедносним службама, институцијама и организацијама; 
3) информациони систем, видео-технички надзор, средства везе унутар завода, метал-детектор врата, скенер апарат за преглед пакета, ручни метал-детектор, анализатор за идентификовање сигнала мобилних апарата, алкометар и тестове на психоактивне супстанце; 
4) програм рада завода и планове рада завода; 
5) план мера приправности и план за поступање у ванредним ситуацијама;
6) међусобну комуникацију запослених у служби и сарадњу са осталим службама у заводу;
7) награђивање и кажњавање запослених;
8) радни простор, опремљеност, хигијенске, техничке и заштитне мере.
IV. ПОСТУПАЊЕ ПО ИЗВРШЕНОМ НАДЗОРУ
Записник о извршеном надзору
Члан 24.
Овлашћено лице саставља записник по извршеном надзору, а најдуже у року од петнаест дана од извршеног надзора.
Записник о извршеном редовном, ванредном и контролном надзору садржи: назив завода, садржину надзора, име и презиме овлашћених лица која врше надзор, име и презиме других лица укључених у надзор, датум почетка надзора, време трајање надзора, налаз, наложене и предложене мере, обавезу извештавања о предузетим мерама, право управника завода на приговор, потпис овлашћених лица и других лица укључених у надзор.
Члан 25.
Достављање записника, поступање по наложеним мерама, односно изјављивање приговора врши се на начин прописан Законом.
V. НАДЗОР ОРГАНИЗАЦИОНЕ ЈЕДИНИЦЕ НАДЛЕЖНЕ ЗА БЕЗБЕДНОСНО-ОПЕРАТИВНЕ ПОСЛОВЕ У УПРАВИ
Члан 26.
Организациона јединица надлежна за безбедносно-оперативне послове у Управи обавља послове надзора везане за:
1) безбедносно-оперативни рад у циљу координисања унутрашњег и спољашњег обезбеђења завода и процене ризика по безбедност у заводу и заштите безбедности лица лишених слободе;
2) рад и поступање запослених у служби за обезбеђење;
3) сарадњу са другим државним органима.
Члан 27.
Надзор се врши по писменом или усменом налогу директора Управе у случајевима:
1) ванредних догађаја;
2) пријаве запосленог; 
3) пријаве лица лишеног слободе;
4) писмених представки;
5) пријаве других надлежних државних органа; 
6) других ситуација по налогу директора.
Члан 28.
Након пријема налога за надзор, овлашћено лице: 
1) извршава увид у податке из службених евиденција завода;
2) извршава увид у планове и програме, годишње и периодичне извештаје завода;
3) прикупља поднеске и притужбе осуђених лица;
4) обавља разговор са запосленима и осуђеним лицима;
5) прикупља податке који указују на незаконитост или неправилност у обављању службених дужности.
Члан 29.
Овлашћено лице по обављању безбедносно-оперативног надзора, о свим сазнањима и примедбама саставља извештај, који доставља директору Управе.
1. БЕЗБЕДНОСНО-ОПЕРАТИВНИ РАД У ЦИЉУ КООРДИНИСАЊА УНУТРАШЊЕГ И СПОЉЊЕГ ОБЕЗБЕЂЕЊА ЗАВОДА И ПРОЦЕНА РИЗИКА ПО БЕЗБЕДНОСТ У ЗАВОДУ И ЗАШТИТЕ БЕЗБЕДНОСТИ ЛИЦА ЛИШЕНИХ СЛОБОДЕ
Члан 30.
Безбедносно-оперативни рад у циљу координисања унутрашњег и спољашњег обезбеђења завода и процене ризика по безбедност у заводу и заштите безбедности лица лишених слободе проверава се кроз:
1) контролу законитости и правилности рада свих запослених у заводима, а посебно у служби за обезбеђење; 
2) заштиту безбедности лица лишених слободе, запослених и затечених лица у заводу;
3) процену ризика за бекство, побуну или планирање и организовање вршења кривичних дела од стране лица лишених слободе; 
4) прикупљање информација у вези индиција извршења кривичних дела и других незаконитих радњи у заводима; 
5) координисање унутрашњег и спољашњег обезбеђења завода, спровода лица лишених слободе, обезбеђење лица места и реконструкција догађаја у заводима и ван њих; 
6) контролисање и координисање прављења процене и израде планова за поступање у ванредним ситуацијама;
7) прикупљање чињеница у вези покушаја бекства и бекства лица лишених слободе;
8) прикупљање чињеница у вези уношења недозвољене робе и средстава у завод;
9) прикупљање безбедносно интересантних и других информација у вези са функционисањем завода;
10) спровођење процедура за давање сагласности за улаз у завод другим лицима;
11) прибављање безбедносних провера за лица која улазе у завод по разним основама (извођење радова, студијски, научни и други радови).
2. РАД И ПОСТУПАЊЕ ЗАПОСЛЕНИХ У СЛУЖБИ ЗА ОБЕЗБЕЂЕЊЕ
Члан 31.
Рад и поступање запослених у служби за обезбеђење проверава се кроз: 
1) контролу организације службе за обезбеђење (дежурне службе, спољашњег и унутрашњег обезбеђења, спроводне службе и интервентне јединице) начин руковођења и начин информисања Управе; 
2) сарадњу са министарством надлежним за унутрашње послове и министарством надлежним за послове одбране, организацијама и другим институцијама у вези примене посебних мера безбедности; 
3) развијање информационог система, видео надзора и средстава веза унутар завода;
4) проверу функционисања и унапређење процедура рада и техничких средстава на контроли протока лица и ствари у заводима; 
5) увид у годишњи план и програм рада завода и планове поступања службе за обезбеђење и других служби у редовним и ванредним околностима; 
6) увид у план узбуњивања и приправности;
7) увид у међусобну комуникацију запослених у служби;
8) увид у начин и квалитет сарадње са осталим службама у заводу.
3. САРАДЊА СА ДРУГИМ ДРЖАВНИМ ОРГАНИМА
Члан 32.
Сарадња са другим државним органима проверава се увидом у:
1) обавештавање министарства надлежног за унутрашње послове о пријему, планираним погодностима и отпусту лица лишених слободе;
2) размену безбедносно интересантних податка прикупљених оперативним радом са свим надлежним државним органима из система безбедности. 
VI. ЗАВРШНЕ ОДРЕДБЕ
Престанак важења ранијег правилника
Члан 33.
Ступањем на снагу овог правилника престаје да важи Правилник о надзору над радом завода у Управи за извршење кривичних санкција („Службени гласник РС”, број 49/11).
Ступање на снагу
Члан 34.
Овај правилник ступа на снагу осмог дана од дана објављивања у „Службеном гласнику Републике Србије”. 
 
Број 110-00-6/2015-06
У Београду, 2. октобра 2015. године
Министар,
Никола Селаковић, с.р.