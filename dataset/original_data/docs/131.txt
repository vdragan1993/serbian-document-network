На основу члана 43. став 1. Закона о Влади („Службени гласник РС”, бр. 55/05 и 71/05 – исправка), а у вези са Закључком Владе 05 број 00-27/2001 од 2. августа 2001. године, 


Влада доноси

 

 

ОДЛУКУ

о уређењу Координационог центра Србије за Косово и Метохију

„Службени гласник РС“, број 53 

од 23 јуна 2006.

 

 


1. Састав Координационог центра. Координациони центар Србије за Косово и Метохију (у даљем тексту: Координациони центар) има ужи и шири састав.

У састав Координационог центра улази и Заједничка комисија за примену Војно-техничког споразума.

 


2. Ужи састав Координационог центра. 

Ужи састав Координационог центра чине председник Координационог центра и четири потпредседника Координационог центра.

Три потпредседника Координационог центра именује и разрешава председник Координационог центра.

Заменик директора Службе Координационог центра је по положају потпредседник Координационог центра.

Влада може да именује у ужи састав Координационог центра представнике других органа, организација и тела. 


 


3. Шири састав Координационог центра. Шири састав Координационог центра, поред чланова ужег састава, чине чланови које именује Влада и чланови по положају. 


Влада именује у шири састав помоћнике министара: одбране; унутрашњих послова; финансија; правде; за државну управу и локалну самоуправу; пољопривреде; шумарства и водопривреде; привреде; рударства и енергетике; за капиталне инвестиције; трговине, туризма и услуга; рада, запошљавања и социјалне политике; науке и заштите животне средине; просвете и спорта; културе; здравља и вера, као и представника Војске Србије и представника Службе за људска и мањинска права. 


Влада именује у шири састав и координаторе за општине с подручја Косова и Метохије.

Начелници управних округа с подручја Косова и Метохије су чланови ширег састава по положају.

 


4. Руковођење Координационим центром. Координационим центром руководи председник Координационог центра, кога именује Влада.

Председник Координационог центра за свој рад и рад Координационог центра одговара Влади.

Председник Координационог центра подноси извештаје о раду Координационог центра надлежним одборима Народне скупштине и Влади.

 


5. Пословник о раду. Координациони центар има свој пословник.

Пословник Координационог центра заједнички доносе председник и потпредседници Координационог центра.

 


6. Прелазна одредба. Престаје да важи Одлука о уређењу Координационог центра Србије и Црне Горе и Републике Србије за Косово и Метохију („Службени гласник РС”, број 79/05). 


 


7. Завршна одредба. Ова одлука ступа на снагу наредног дана од дана објављивања у „Службеном гласнику Републике Србије”.

 

 

05 број 02-3811/2006

У Крагујевцу, 22. јуна 2006. године


Влада

Потпредседник,


Ивана Дулић Марковић, 

с.р.