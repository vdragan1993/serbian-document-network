Редакцијски пречишћен текст
 
 
На основу члана 18. став 4. Закона о безбедности и здрављу на раду (,,Службени гласник РС”, број 101/05),
Министар рада, запошљавања и социјалне политике доноси 
ПРАВИЛНИК
о садржају елабората о уређењу градилишта
"Службени гласник РС", бр. 
	121 од 24. децембра 2012, 102 од 11. децембра 2015.
Члан 1.
Овим правилником прописује се садржај елабората о уређењу градилишта на коме се изводе радови на изградњи 
	
објекта у складу са прописима о безбедности и здрављу на раду на 
	привременим или покретним градилиштима*, а којим се, у складу са извршеном проценом ризика од настанка повреда и оштећења здравља на радним местима и у радној околини (за организацију и технологију извођења радова) на градилишту на коме се изводе радови, сагласно пројектној документацији и применом техничких прописа и прописа о безбедности и здрављу на раду, врши детаљна техничко-технолошка разрада мера за спречавање, отклањање или смањење ризика, у односу на послове и активности које се врше приликом извођења радова. 
	
*Службени гласник РС, број 102/2015
 
Члан 2.
Елаборат о уређењу градилишта садржи:
1) шему градилишта, односно ситуациони план;
2) опис радова;
3) мере за безбедност и здравље на раду.
Када на градилишту радове изводи један послодавац или када радове изводи више послодаваца један за другим, сваки од послодаваца дужан је да изради елаборат о уређењу градилишта који садржи шему градилишта, односно ситуациони план, опис радова и мере за безбедност и здравље на раду. 
	
Послодавац који изводи радове на градилишту на коме је у складу са прописима о безбедности и здрављу на раду потребно обезбедити План превентивних мера израђује елаборат о уређењу градилишта који садржи опис радова и мере за безбедност и здравље на раду, а преузима шему градилишта, односно ситуациони план из Плана превентивних мера.
Садржина елабората о уређењу градилишта треба да буде доступна на градилишту и да одговара фактичком стању, као и да обухвати неопходне и ажурне прилоге, и то:
1) списак радних места са повећаним ризиком;
2) списак запослених распоређених на радним местима са повећаним ризиком и лекарским прегледима запослених распоређених на та радна места;
3) списак запослених оспособљених за безбедан и здрав рад, укључујући и потписан списак запослених који су упознати са мерама за безбедност и здравље на раду утврђеним у одговарајућем елаборату.
Члан 3.
Шема градилишта садржи:
1) дужине појединих страна грађевинске парцеле;
2) висинске коте постојећег земљишта и нивелације;
3) регулационе и грађевинске линије и положај и спратност објекта;
4) положај и бројеве суседних катастарских парцела и зграда, као и назив улице;
5) приказ објекта на коме се изводе радови;
6) радни положај опреме за рад, са уцртаним маневарским зонама код покретне опреме за рад, односно са уцртаним манипулационим зонама код дизалица уз шематски приказ линија заштитних ограда, запрека и друго;
7) локације радних и помоћних просторија, просторија за одмор и/или смештај и просторија за пружање прве помоћи, са уцртаним безбедним прилазима при коришћењу и одржавању;
8) трасе саобраћајних површина;
9) приказ локација за паркирање и одржавање возила са припадајућим просторијама, са уцртаним безбедним прилазима;
10) приказ локација за складиштење материјала, монтажних елемената и готових производа, са уцртаним безбедним прилазима;
11) приказ локација за складиштење опасних материја, са уцртаним безбедним прилазима;
12) приказ енергетских објеката и инсталација, са уцртаним безбедним прилазима при коришћењу и одржавању;
13) приказ мреже питке, техничке и отпадних вода са објектима и опремом за коришћење и одржавање и начина за спречавање приступа неовлашћеним лицима;
14) ситуацију затечених објеката на градилишту са приказом начина обезбеђења лица, возила и ових објеката;
15) границе градилишта и начин спречавања приступа неовлашћеним лицима и возилима и животињама;
16) садржај и обим истраживања терена пре почетка радова, уколико се планира да се градилиште или његов део налазе на терену за разминирање.
Члан 4.
Опис радова садржи:
1) начин и организација извођења радова (технолошки и радни процес);
2) преглед средства и опреме за личну заштиту на раду према пословима који захтевају њихово коришћење.
Члан 5.
Мере за безбедност и здравље на раду садрже:
1) мере за отклањање, смањење или спречавање ризика у односу на радове који се изводе на градилишту; 
	
2) начин организовања пружања прве помоћи на градилишту, спасавање и евакуацију у случају опасности;
3) мере за отклањање, смањење или спречавање ризика при употреби експлозива (истовар, складиштење, утовар, превоз, одлагање на месту употребе и употреба експлозива), као и предузимање мера, ако се утврди присуство опасних предмета (неексплодираних направа), односно материја и мера за њихово стручно уклањање;
4) мере за отклањање, смањење или спречавање ризика при монтажном грађењу обухватају истовар, складиштење, постављање у положај за дизање, дизање елемената, постављање у пројектовани положај и осигурање од претурања или пада у подигнутом положају;
5) мере заштите запослених од средстава саобраћаја и мере за несметано одвијање саобраћаја, када кроз подручје градилишта пролази јавни пут.
Члан 6. 
Даном ступања на снагу овог правилника престаје да важи Правилник о садржају елабората о уређењу градилишта (,,Службени гласник РС”, број 31/92).
Члан 7.
Овај правилник ступа на снагу осмог дана од дана објављивања у ,,Службеном гласнику Републике Србије”.
Број 110-00-00019/2012-01
У Београду, 18. децембра 2012. године
Министар,
др Јован Кркобабић, с.р.