На основу члана 128в став 9. Закона о банкама („Службени гласник РС”, бр. 107/05, 91/10 и 14/15) и члана 15а став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС), 
Извршни одбор Народне банке Србије доноси
 
ОДЛУКУ
о информацијама и подацима који се достављају Народној банци Србије за потребе израде и ажурирања плана реструктурирања банке и банкарске групе 
"Службени гласник РС", број 78 од 11. 
				септембра 2015.
 
1. Овом одлуком ближе се прописује садржај информација и података које су банка, односно правно лице са својством највишег матичног друштва у банкарској групи дужни да достављају Народној банци Србије за потребе израде и ажурирања плана реструктурирања банке и банкарске групе, као и начин и рокови за њихово достављање.
2. Банка је дужна да израђује следеће извештаје:
1) Преглед лица надлежних за обезбеђивање података и информација за план реструктурирања – на Обрасцу ПНЛ (Прилог 1);
2) Преглед активе и обавеза банке повезаних с критичним функцијама и кључним пословним активностима – на Обрасцу ПАО (Прилог 2); 
3) Преглед учешћа у платним системима и системима за поравнање финансијских инструмената – на Обрасцу ПСП (Прилог 3);
4) Преглед кључних управљачких софтверских компоненти у информационом систему банке – на Обрасцу УСК (Прилог 4);
5) Преглед битних уговорних обавеза банке – на Обрасцу ПБО (Прилог 5);
6) Преглед имовине којом је обезбеђено испуњење обавеза банке – на Обрасцу ООБ (Прилог 6);
7) Преглед битних ванбилансних изложености банке – на Обрасцу БВИ (Прилог 7);
8) Преглед узајамно повезаних активности банке и других правних лица – на Обрасцу УПА (Прилог 8);
9) Преглед субординираних обавеза банке – на Обрасцу СОБ (Прилог 9);
10) Преглед обавеза банке по издатим хибридним инструментима капитала – на Обрасцу ХИБ (Прилог 10);
11) Преглед подобних обавеза банке – на Обрасцу ПОБ (Прилог 11);
12) Извештај о обрачуну минималног захтева за капиталом и подобним обавезама банке – на Обрасцу МКО (Прилог 12).
3. Највише матично друштво банкарске групе чију контролу, односно надзор на консолидованој основи врши Народна банка Србије (у даљем тексту: највише матично друштво банкарске групе) дужно је да израђује следеће извештаје:
1) Преглед активе и обавеза банкарске групе повезаних с критичним функцијама и кључним пословним активностима – на Обрасцу БГ-ПАО (Прилог 13);
2) Преглед учешћа чланова банкарске групе у платним системима и системима за поравнање финансијских инструмената – на Обрасцу БГ-ПСП (Прилог 14);
3) Преглед кључних управљачких софтверских компоненти у информационом систему банкарске групе – на Обрасцу БГ-УСК (Прилог 15).
4. Садржина образаца из тач. 2. и 3. ове одлуке утврђена је у прилозима од 1 до 15, који су одштампани уз ову одлуку и њен су саставни део.
5. Банка, односно највише матично друштво банкарске групе дужни су да информације и податке у извештајима из тач. 2. и 3. ове одлуке прикажу тачно и потпуно, у складу с прописима.
6. Банка, односно највише матично друштво банкарске групе дужни су да извештаје из ове одлуке достављају Народној банци Србије у електронској форми на имејл адресу restrukturiranje@nbs.rs.
7. Банка је дужна да извештаје из тачке 2. ове одлуке Народној банци Србије доставља полугодишње, и то:
– извештаје са стањем на дан 30. јуна текуће године – до 31. августа те године;
– извештаје са стањем на дан 31. децембра текуће године – до 31. марта наредне године.
8. Највише матично друштво банкарске групе дужно је да сачињава и доставља извештаје из тачке 3. ове одлуке, са стањем на дан 31. децембра, односно 30. јуна текуће године – до 31. маја наредне, односно до 30. септембра текуће године.
9. Банка, највише матично друштво банкарске групе и члан банкарске групе дужни су да Народној банци Србије, на њен захтев, пруже сву потребну помоћ, као и додатне информације и податке који су јој потребни у поступку израде и ажурирања плана реструктурирања.
10. За потребе ажурирања плана реструктурирања банке, односно банкарске групе, Народна банка Србије од банке, односно највишег матичног друштва банкарске групе може захтевати да израде и доставе извештај из тач. 2. и 3. ове одлуке, у року који Народна банка Србије одреди у том захтеву.
Прелазна одредба и завршна одредба
11. Банка је дужна да извештаје из тачке 2. ове одлуке са стањем на дан 30. јуна 2015. године достави Народној банци Србије најкасније у року од 30 дана од дана ступања на снагу ове одлуке.
12. Ова одлука ступа на снагу осмог дана од дана објављивања у „Службеном гласнику Републике Србије”.

ИО НБС број 79
У Београду, 10. септембра 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.

Прилози 
Прилог 1 - Преглед 
				лица надлежних за обезбеђивање података и информација за план 
				реструктурирања (Образац ПНЛ)
Прилог 2 - Преглед активе и обавеза банке повезаних с критичним функцијама и кључним пословним активностима 
				(Образац ПАО)
Прилог 3 - Преглед 
				учешћа у платним системима и системима за поравнање финансијских 
				инструмената (Образац ПСП)
Прилог 4 - Преглед 
				кључних управљачких софтверских компоненти у информационом 
				систему банке (Образац УСК) 
Прилог 5 - Преглед 
				битних уговорних обавеза банке (Образац ПБО)
Прилог 6 - Преглед 
				имовине којом је обезбеђено испуњење обавеза банке (Образац ООБ)
Прилог 7 - Преглед 
				битних ванбилансних изложености банке (Образац БВИ)
Прилог 8 - Преглед 
				узајамно повезаних активности банке и других правних лица 
				(Образац УПА)
Прилог 9 - Преглед 
				субординираних обавеза банке (Образац СОБ)
Прилог 10 - 
				Преглед обавеза банке по издатим хибридним инструментима 
				капитала (Образац ХИБ)
Прилог 11 - 
				Преглед подобних обавеза банке (Образац ПОБ)
Прилог 12 - 
				Извештај о обрачуну минималног захтева за капиталом и подобним 
				обавезама банке (Образац МКО)
Прилог 13 - 
				Преглед активе и обавеза банкарске групе повезаних с критичним 
				функцијама и кључним пословним активностима (Образац БГ-ПАО)
Прилог 14 - Преглед учешћа чланова банкарске групе у платним системима и системима за поравнање финансијских инструмената 
				(Образац БГ-ПСП)
Прилог 15 - Преглед кључних управљачких софтверских компоненти у информационом систему банкарске групе 
				(Образац БГ-УСК)