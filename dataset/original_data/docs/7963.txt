На основу члана 31. став 13. Закона о заштити становништва од заразних болести („Службени гласник РС’’, број 15/16), 
Министар здравља доноси
   
ПРАВИЛНИК
о ближим условима и начину спровођења мера карантина и условима које морају испуњавати објекти за ту намену
"Службени гласник РС", број 90 од 4. новембра 
				2016.
   
1. Предмет Правилника
Члан 1.
Овим правилником се уређују ближи услови и начин спровођења мера карантина, дужина трајања као и услови које морају испуњавати објекти за ту намену.
2. Услови и начин одређивања мере карантина
Члан 2.
Карантин је мера којом се ограничава слобода кретања и утврђују обавезни здравствени прегледи здравим лицима која су била или за која постоји сумња да су била у контакту са лицима оболелим или са лицем за које постоји сумња да је оболело од: куге, великих богиња и вирусних хеморагијских грозница (изузев хеморагијске грознице са бубрежним синдромом), САРС-а, током периода заразности, уз ограничење слободе кретања, у складу са законом.
У случају појаве друге заразне болести, за коју министар надлежан за послове здравља (у даљем тексту: министар), у сарадњи са Републичком стручном комисијом за заштиту становништва од заразних болести у (даљем тексту: Комисија), утврди да представља опасност по здравље становништва Републике Србије, такође се одређује и спроводи мера карантина, у складу са законом.
Мера карантина има за циљ да се током периода инкубације спречи ширење болести са лица која су била или за која се сумња да су била у директном контакту са оболелим лицем или са лицем за које постоји сумња да је оболело од заразне болести из става 1. овог члана, током периода заразности.
Члан 3.
Транспорт, односно превоз лица до објекта одређеног за потребе карантина, обезбеђује се санитетским возилом.
О броју лица која су стављена у карантин, обавештава се институт, односно завод за јавно здравље, према месту боравка тих лица, односно Завод за јавно здравље основан за територију Републике (у даљем тексту: Завод).
Лица којима је наређена мера карантина дужна су да се придржавају наређења под претњом принудног стављања у карантин, у складу са законом.
Члан 4.
Мера карантина спроводи се у објектима који испуњавају прописане санитарно-хигијенске и епидемиолошке услове, као и услове брзе и сталне комуникације (телефон, факс, електронска комуникација, доступност саобраћајницама). 
Санитарно-хигијенски и епидемиолошки услови из става 1. овог члана, подразумевају снабдевеност здравствено исправном водом за пиће и хигијенске потребе, хигијенски начин диспозиције чврстог и течног отпада, могућност природне и вештачке вентилације и потребна температура ваздуха, постојање више улаза у објекат ради избегавања укрштања путева чисто–прљаво.
Објекат за спровођење мера карантина из става 1. овог члана, мора да садржи:
1) пријемни део са санитарним пропусником;
2) простор за боравак лица у карантину са засебним санитарним чвором;
3) простор за боравак медицинског особља са засебним санитарним чвором;
4) простор за изолацију лица са сумњом на појаву болести до организовања транспорта у здравствену установу за болничко лечење лица оболелих од заразних болести;
5) простор за боравак лица задужених за обезбеђење објекта изван просторија за боравак лица под појачаним здравственим надзором;
6) приручну апотеку;
7) амбуланту са неопходном опремом и лековима; 
8) приручну лабораторију;
9) просторију приручне кухиње са простором за одлагање и паковање употребљеног кухињског посуђа и прибора за једнократну употребу;
10) просторију за тријажу и одлагање прљавог веша;
11) просторију за одлагање чистог веша;
12) просторију за смештај заштитне опреме и дезинфекционих средстава;
13) просторију за безбедно одлагање инфективног отпада; 
14) просторију за лица на одржавању хигијене са посебним санитарним чвором и одвојеним простором за смештај средстава, опреме и прибора за хигијену. 
Испуњеност санитарно-хигијенских и епидемиолошких услова објекта за карантин, утврђује санитарни инспектор, у сладу са законом.
Члан 5.
Здравствени надзор над лицима у карантину врши надлежни завод односно институт за јавно здравље, као и медицински тим који борави у карантину.
Потребан број и састав медицинског тима и опреме зависи од броја лица којима је наређена мера карантина.
Медицински тим и лица на одржавању хигијене који бораве у карантину, као и опрема обезбеђује се из здравствене установе из Плана мреже у којој се обавља здравствена делатност, на територију општине на којој се налази објекат који је Влада својим актом одредила за спровођење мера карантина.
Координацију рада и надзор над карантином врши епидемиолошка служба завода, односно института за јавно здравље на територији за коју су основани.
3. Услови и начин стављања лица под здравствени надзор
Члан 6.
Здравствени надзор представља меру која се спроводи у циљу праћења здравственог стања лица која долазе из земаља у којима има колере, куге, великих богиња, жуте грознице, вирусних хеморагијских грозница (изузев хеморагијске грознице са бубрежним синдромом) маларије и/или других обољења која представљају претњу по међународно јавно здравље или постоји епидемија и ризик од обољевања од заразних болести које се могу унети у земљу и које могу угрозити здравље становништва Републике Србије.
Здравствени надзор се спроводи над лицима која долазе директно, или преко других земаља, из земаља у којима има заразних болести из става 1. овог члана, ради уочавања првих симптома болести и предузимања здравствених мера у циљу спречавања ширења заразних болести.
Члан 7.
Здрaвствeни нaдзoр мoжe сe, у склaду сa зaкoнoм и у склaду сa oдрeдбaмa Meђунaрoднoг здрaвствeнoг прaвилникa, oдрeдити и зa лицa која долазе из земаља у којима се организују скупови који су од стране Светске здравствене организације процењени као скупови високог епидемиолошког ризика.
Члан 8.
Лице под здравственим надзором мора пружити истините и потпуне податке о свом здравственом стању и придржавати се налога доктора медицине.
Члан 9.
Дужину трајања мера здравственог надзора, одређује Завод на основу мишљења Комисије, а спроводи се у трајању максималне инкубације одређене заразне болести, наведене у члану 6. став 1. овог правилника.
4. Завршне одредбе
Члан 10.
Даном ступања на снагу овог правилника престаје да важи Прaвилник o ближим услoвимa и нaчину oдрeђивaњa мeрe кaрaнтинa, oднoснo стaвљaњa лицa пoд здрaвствeни нaдзoр („Службени гласник РС’’, број 18/15).
Члан 11.
Овај правилник ступа на снагу осмог дана од дана објављивања у „Службеном гласнику Републике Србије’’.
Број 110-00-364/2016-10
У Београду, 24. октобра 2016. године
Министар,
асс. др Златибор Лончар, с.р.