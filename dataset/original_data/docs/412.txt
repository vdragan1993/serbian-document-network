На основу члана 61. став 1. Закона о државној управи („Службени гласник РС”, бр. 79/05, 101/07, 95/10 и 99/14) и члана 43. став 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), на предлог Министарства привреде,
Влада доноси
 
ЗАКЉУЧАК
"Службени гласник РС", број 37 од 24. 
				априла 2015.
 
1. Овим закључком усмерава се и усклађује рад органа државне управе у обављању послова државне управе који се односе на јавна предузећа и друштва капитала која обављају делатност од општег интереса (у даљем тексту: јавна предузећа).
2. Министарство привреде, у обављању пословa државне управе, који се односе на јавна предузећа: 
– израђује стручно упутство за припрему годишњих програма пословања и прати усклађеност ових програма са упутством;
– припрема предлоге аката којима се даје сагласност на годишње програме пословања, као и на програме о изменама и допунама годишњих програма пословања јавних предузећа чији је оснивач Република Србија;
– припрема предлоге аката којима се даје сагласност на статуте јавних предузећа, статусне промене, оснивање других правних субјеката и расподелу добити, односно начин покрића губитка јавних предузећа чији је оснивач Република Србија;
– припрема предлоге аката којима се даје сагласност на улагање капитала јавних предузећа чији је оснивач Република Србија у друга друштва капитала за обављање делатности од општег интереса или делатност која није делатност од општег интереса;
– припрема предлоге аката којима се даје сагласност на давање гаранција, авала, јемстава, залога и других средстава обезбеђења за послове који нису из оквира делатности од општег интереса;
– припрема предлоге аката којима се даје сагласност на финансијске извештаје јавних предузећа чији је оснивач Република Србија;
– предлаже подзаконски пропис којим се одређују услови и критеријуми, као и висина стимулације директора и извршних директора у јавним предузећима која послују са позитивним пословним резултатима;
– припрема предлоге аката о именовању и разрешењу органа управљања у јавним предузећима чији је оснивач Република Србија;
– припрема предлоге одлука о спровођењу јавних конкурса за именовање директора јавних предузећа чији је оснивач Република Србија;
– припрема огласе о јавним конкурсима за именовање директора јавних предузећа чији је оснивач Република Србија;
– припрема предлоге аката о именовању директора јавних предузећа чији је оснивач Република Србија, након спроведених изборних поступака;
– припрема предлоге аката о именовању вршиоца дужности директора јавних предузећа чији је оснивач Република Србија;
– предлаже разрешење директора јавних предузећа чији је оснивач Република Србија;
– прикупља усвојене програме пословања јавних предузећа чији је оснивач аутономна покрајина, односно јединица локалне самоуправе, као и зависних друштава капитала чији је оснивач то јавно предузеће;
– прикупља и прати тромесечне извештаје о реализацији програма пословања јавних предузећа чији је оснивач Република Србија, аутономна покрајина, односно јединица локалне самоуправе;
– информише Владу о степену усклађености планираних и реализованих активности из програма пословања јавних предузећа;
– прати кључне финансијске и нефинансијске показатеље перформанси јавних предузећа чији је оснивач Република Србија;
– предлаже препоруке за побољшање перформанси јавних предузећа чији је оснивач Република Србија;
– сарађује са Министарством финансија на испуњавању услова из Аранжмана из предострожности са Међународним монетарним фондом.
3. Министарство финансија, у обављању послова државне управе који се односе на јавна предузећа:
– прописује обрасце за достављање тромесечних извештаја о реализацији годишњих програма пословања јавних предузећа и зависних друштава капитала чији су оснивачи јавна предузећа;
– прописује обрасце месечних извештаја о роковима измирења новчаних обавеза јавних предузећа и зависних друштава капитала чији су оснивачи јавна предузећа према привредним субјектима, утврђених законом којим се одређују рокови измирења новчаних обавеза у комерцијалним трансакцијама;
– прати финансијске показатеље јавних предузећа укључујући и процену фискалних ризика и израђује обједињени извештај за Владу;
– контролише обрачун и исплату зарада у јавним предузећима и оверава образац за исплату зарада у јавним предузећима чији је оснивач Република Србија;
– прати износ уплаћених средстава по основу Закона о привременом уређивању основица за обрачун и исплату плата, односно зарада и других сталних примања код корисника јавних средстава;
– сарађује са јавним предузећима чији је оснивач Република Србија на испуњавању услова из Аранжмана из предострожности са Међународним монетарним фондом.
4. Министарство за рад, запошљавање, борачка и социјална питања у обављању послова државне управе који се односе на јавна предузећа, контролише обрачун и исплату зарада у јавним предузећима и оверава образац за исплату зарада у јавним предузећима чији је оснивач Република Србија.
5. Министарства надлежна за област којој припада делатност јавног предузећа и службе Владе у чијој су надлежности јавна предузећа, у обављању послова државне управе који се односе на јавна предузећа:
– припремају предлоге аката којима се даје сагласност за упис права својине јавних предузећа на непокретностима из члана 72. ст. 7, 8. и 9. Закона о јавној својини;
– припремају предлоге аката којима се даје сагласност на располагање (прибављање и отуђење) средствима веће вредности у јавној својини која су пренета у својину јавних предузећа, а која је у непосредној функцији обављања делатности од општег интереса;
– припремају предлоге аката којима се даје сагласност на опште услове за испоруку производа и услуга;
– припремају предлоге аката којима се даје сагласност на план реструктурирања, односно реорганизације јавних предузећа;
– припремају предлоге аката којима се даје сагласност на процену вредности капитала и исказивању тог капитала у акцијама, као и на програм и одлуку о својинској трансформацији;
– припремају предлоге аката којима се даје сагласност на тарифу (одлуку о ценама, тарифни систем и сл.);
– припремају предлоге аката којима се даје сагласност на распоред и коришћење средстава која су планирана на разделу министарства надлежног за област којој припада делатност предузећа;
– припремају предлоге аката којима се даје сагласност на колективне уговоре, односно правилнике о раду јавних предузећа;
– предлажу заснивање радног односа са новим лицима у јавним предузећима;
– предлажу и сва друга акта која су у вези са делатношћу јавних предузећа чији је оснивач Република Србија, а која нису наведена у претходним тачкама као послови Министарства привреде, Министарства финансија и Министарства за рад, запошљавање, борачка и социјална питања;
– сарађују са Министарством финансија на испуњавању услова из Аранжмана из предострожности са Међународним монетарним фондом.
6. Овај закључак објавити у „Службеном гласнику Републике Србије”.
 
05 број 023-4473/2015
У Београду, 22. априла 2015. године
Влада
Председник,
Александар Вучић, с.р.