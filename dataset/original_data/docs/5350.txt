На основу члана 54. став 7. Закона о трговини („Службени гласник РС”, број 53/10),
Министар пољопривреде, трговине, шумарства и водопривреде доноси 
 
 
ПРАВИЛНИК
о програму и начину полагања посебног стручног испита за тржишног инспектора
"Службени гласник РС", број 59 од 10. августа 
				2011.
 
 
Члан 1.
Овим правилником прописује се програм и начин полагања посебног стручног испита за тржишног инспектора (у даљем тексту: испит).
 
Члан 2.
Испит се полаже по утврђеном програму и на начин којим се омогућава провера стручне оспособљености тржишног инспектора за самостално обављање инспекцијског надзора над спровођењем закона којим се уређују услови и начин за обављање трговине и прописа донетих на основу тог закона, односно за проверу оспособљености комуналног инспектора за обављање поверених послова инспекцијског надзора за који има овлашћења и дужности тржишног инспектора у складу са законом. 
Испит се састоји од:
1) писменог рада;
2) решавања теста.
 
Члан 3.
Писмени рад обухвата израду нацрта решења и нацрта захтева за покретање прекршајног поступка у вези поступка инспекцијског надзора у складу са Законом о трговини а на основу елемената датих у задатку. 
 
Члан 4.
Тест садржи питања из области трговине и услуга, као и начину поступања у надзору над применом тих прописа.
 
Члан 5. 
Испит обухвата питања уређена Законом о трговини, чији је списак дат у у Прилогу – Списак испитних питања за полагање посебног стручног испита за тржишног инспектора (у даљем тексту: Списак), који је одштампан уз овај правилник и чини његов саставни део. 
 
Члан 6.
Писмени рад и решавање теста обавља се пред Комисијом за полагање испита (у даљем тексту: комисија) коју решењем образује министар надлежан за послове трговине (у даљем тексту: министар).
Комисија има председника и четири члана од којих су три члана из Сектора тржишне инспекције.
Председник и чланови комисије су државни службеници министарства надлежног за послове трговине (у даљем тексту: министарство) који имају стечено високо образовање на студијама другог степена (дипломске академске студије – мастер, специјалистичке академске студије и специјалистичке струковне студије), односно на основним студијама у трајању од најмање четири године и најмање седам година радног искуства на пословима инспекцијског надзора, односно на пословима државне управе и положен државни стручни испит или правосудни испит. 
Председник и чланови комисије имају заменике који испуњавају услове из става 3. овог члана.
Административне послове за комисију обавља секретар комисије који се одређује решењем о образовању комисије.
Секретар комисије има заменика.
Комисија доноси Пословник о раду.
 
Члан 7.
Захтев за полагање испита подноси се на Обрасцу 1, који је одштампан уз овај правилник и чини његов саставни део.
Захтев за полагање испита подноси служба надлежна за људске ресурсе у:
1) министарству – за тржишне инспекторе; 
2) органима локалне самоуправе – за комуналне инспекторе.
Захтев за полагања испита подноси најкасније у року од 30 дана од дана положеног државног стручног испита ако кандидат није претходно положио државни стручни испит.
Захтев за полагање испита подноси се најкасније у року од 30 дана од дана заснивања радног односа на неодређено време, ако је кандидат претходно положио државни стручни испит.
 
Члан 8.
О захтеву за полагање испита одлучује министар решењем које се доставља подносиоцу захтева.
Комисија одређује датум, време и место полагања испита, о чему обавештава подносиоца захтева најкасније 10 дана пре дана одређеног за полагање испита.
 
Члан 9.
Трошковe полагања испита, као и поправног испита сноси министарствo. 
 
Члан 10.
Пре почетка испита, секретар комисије утврђује идентитет кандидата увидом у личну карту и упознаје га са начином и правилима полагања испита.
Испит започиње израдом писменог рада. 
 
Члан 11.
Секретар и чланови комисије дужни су да присуствују изради писменог рада.
У току израде писменог рада није дозвољена међусобна комуникација кандидата, употреба мобилног телефона или других средстава која ометају писмени испит .
Кандидат при изради писменог рада може користити законе, друге прописе и стручну литературу.
 
Члан 12.
Задатак за писмени рад одређује комисија и кандидату доставља пример записника о извршеној инспекцијској контроли, на основу кога кандидат утврђује повреде прописа и сачињава нацрте: 
1) решења којим се налаже отклањање утврђене повреде закона; 
2) захтева за покретање прекршајног поступка. 
Израда писменог рада не може трајати дуже од 120 минута.
 
Члан 13.
Кандидат је дужан да преда свој писмени рад најкасније истеком времена одређеног за трајање израде писменог рада и изађе из просторије у којој се одржава испит.
Време предаје бележи се на писменом раду.
 
Члан 14.
Комисија прегледа предат писмени рад и утврђује оцену успеха писменог рада са: „задовољава”, односно „не задовољава”. 
Оценом „задовољава” оцењује се писмени рад који садржи:
1) нацрт решења (са правним основом за доношење; диспозитивом који мора бити концизан, јасан, прецизан и извршив; образложењем и упутством о правном средству); 
2) нацрт захтева за покретање прекршајног поступка (са прописаном садржином).
 
Члан 15.
Секретар и чланови комисије дужни су да присуствују решавању теста.
При решавању теста није дозвољена међусобна комуникација кандидата, употреба мобилног телефона или других средстава која ометају решавање теста.
При решавању теста кандидат не може користити законе, друге прописе и стручну литературу.
 
Члан 16.
Тест утврђује комисија.
Тест се састоји од 20 питања из области утврђених Списком.
Тест се решава одабиром и заокруживањем једног од понуђених одговора, допуњавањем непотпуног одговора и уписивањем одговора.
Време за решавање теста не може бити дуже од сто двадесет минута.
 
Члан 17.
Кандидат је дужан да преда тест најкасније истеком времена одређеног за његово решавање и изађе из просторије у којој се одржава решавање теста. 
Време предаје теста бележи се на тесту.
 
Члан 18.
Комисија прегледа предати тест и утврђује оцену успеха теста са: „задовољава”, односно „не задовољава”. 
Са оценом „задовољава” оцењује се тест који садржи најмање 12 тачних одговора. 
 
Члан 19.
После завршетка испита комисија утврђује кандидату оцену општег успеха на испиту која може бити „положио” или „није положио”. 
Оценом „положио” оцењује се кандидат који је добио оцену „задовољава” и на писменом раду и на тесту.
Оценом „није положио”оцењује се кандидат који је добио оцену „не задовољава”:
1) на писменом раду и тесту;
2) на писменом раду или тесту.
 
Члан 20.
Кандидат који није положио део испита има право да полаже поправни испит из тог дела. 
Комисија позива кандидата на полагање поправног испита из дела којим је оцењен оценом „не задовољава”, у року који не може бити краћи од 15 дана ни дужи од 30 дана, од дана претходног полагања.
Кандидат који на поправном испиту добије оцену „не задовољава” или не приступи полагању поправног испита, није положио испит.
 
Члан 21.
Кандидат који „није положио” испит јер је добио оцену „не задовољава” на писменом раду и тесту, као и кандидат који је на поправном испиту добио оцену „није положио” или није приступио полагању поправног испита, не може поново полагати испит пре истека рока од 10 дана од дана претходног полагања.
 
Члан 22.
Комисија може, на писмени захтев кандидата, одложити полагање испита, односно полагање поправног испита, због болести или других оправданих разлога.
 
Члан 23.
О току испита води се записник за сваког кандидата на Обрасцу 2, који је одштампан уз овај правилник и чини његов саставни део. 
Записник потписују комисија и секретар комисије.
Записнику се прилаже писмени рад и тест кандидата.
 
Члан 24.
Кандидату који је положио посебан стручни испит издаје се Уверење о положеном посебном стручном испиту на Обрасцу 3, који је одштампан уз овај правилник и чини његов саставни део.
 
Члан 25.
Министарство води евиденцију о полагању посебног стручног испита.
Евиденција садржи: име и презиме кандидата, јединствени матични број грађана (ЈМБГ), школску спрему, назив органа у коме је запослен, датум полагања испита и податке о успеху на испиту. 
 
Члан 26.
Даном ступања на снагу овог правилника престаје да важи Правилник о програму посебног дела стручног испита за приправнике и запослене на пословима државне управе у области трговине и туризма („Службени гласник РС”, број 35/93). 
 
Члан 27.
Овај правилник ступа на снагу осмог дана од дана објављивања у „Службеном гласнику Републике Србије”.
 
 
Број 110-00-00131/2011-09
 У Београду, 20. јула 2011. године
Министар,
Душан Петровић, с.р.
СПИСАК ИСПИТНИХ ПИТАЊА
ЗА ПОЛАГАЊЕ ПОСЕБНОГ СТРУЧНОГ ИСПИТА ЗА ТРЖИШНОГ ИНСПЕКТОРА
1. Својство трговца; 
2. Облици трговине ван продајног објекта; 
3. Пуномоћник у трговини ван продајног објекта; 
4. Исправе које прате робу у промету; 
5. Појам и врсте цена; 
6. Евиденција промета; 
7. Декларација на роби; 
8. Истицање цене; 
9. Пословно име; 
10. Радно време; 
11. Обављање послова инспекцијског надзора; 
12. Овлашћења тржишног инспектора; 
13. Дужности тржишног инспектора; 
14. Дужности комуналног инспектора; 
15. Мере у поступку инспекцијског надзора; 
16. Отклањање неправилности; 
17. Привремена забрана промета; 
18. Привремено затварање продајног објекта; 
19. Привремена забрана обављања трговине ван продајног објекта;
20. Одузимање робе; 
21. Покретање поступка инспекцијског надзора; 
22. Записник о радњама у поступку инспекцијског надзора; 
23. Жалба – допуштеност и рок; 
24. Лица која подлежу прекршајној одговорности; 
25. Врсте заштитних мера; 
26. Примена Закона о трговини на неокончане предмете инспекцијског надзора;
27. Прописи који престају да важе даном почетка примене Закона о трговини.