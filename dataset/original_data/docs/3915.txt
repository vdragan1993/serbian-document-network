На основу члана 14. став 2. Закона о безбедности производа
(„Службени гласник РС”, број 41/09) и члана 42. став 1. Закона о Влади („Службени
гласник РС”, бр. 55/05, 71/05 – исправка, 101/07 и 65/08),
Влада доноси
 
 
УРЕДБУ
о начину успостављања и рада система
брзе размене информација о опасним производима
„Службени гласник РС“, број 89 од
2. новембра 2009.
 
 
Члан 1.
Овом уредбом уређује се начин успостављања и рада система
брзе размене информација о опасним производима који представљају озбиљан ризик,
као и сваки други ризик за здравље и безбедност потрошача и других корисника тих
производа и одређује орган надлежан за прикупљање, обједињавање и дистрибуцију тих
информација. 
 
Члан 2.
Ова уредба не примењује се на размену информација о храни,
сточној храни, лековима, медицинској опреми и другим опасним производима који представљају
озбиљан ризик и сваки други ризик за здравље и безбедност потрошача и других корисника
тих производа, ако је то питање посебно уређено прописима којима се уређују технички
захтеви за ту врсту производа. 
 
Члан 3.
Поједини изрази употребљени у овој уредби имају следеће
значење:
1) систем брзе размене информација јесте скуп усклађених
активности надлежних органа и организација у Републици Србији, којима се обезбеђује
хитно обавештавање и узбуњивање о мерама и активностима које се предузимају у вези
са ризицима које опасан производ представља по здравље и безбедност потрошача и
других корисника тог производа;
2) озбиљан ризик јесте сваки ризик који захтева хитно поступање
надлежних органа и организација у Републици Србији, укључујући и ризик чије последице
нису тренутне, односно непосредне, а чија се озбиљност процењује нарочито на основу
озбиљности могућих последица по здравље и безбедност потрошача и других корисника
тог производа, као и на основу учесталости тих последица;
3) ограничење трговине јесте свака принудна мера, односно
добровољна активност која представља опозив, забрану, одрицање или ограничење стављања
на тржиште производа, у складу са законом којим се уређује општа безбедност производа;
4) контактна тачка јесте Министарство трговине и услуга
које преко тржишне инспекције прикупља, обједињује и дистрибуира информације о опасним
производима који представљају озбиљан ризик, као и сваки други ризик за здравље
и безбедност потрошача и других корисника тих производа, на начин прописан овом
уредбом;
5) надлежна инспекција је инспекција која врши надзор над
производима или групом производа који представљају озбиљан ризик, као и сваки други
ризик за здравље и безбедност потрошача и других корисника тих производа;
6) произвођач јесте:
а) правно лице, предузетник или физичко лице које израђује
производ или се представља као произвођач стављањем на производ свог пословног имена,
имена или назива, жига или неке друге препознатљиве ознаке или то чини на други
начин, односно правно лице, предузетник или физичко лице које је преправило производ,
ако су уписани у одговарајући регистар који води надлежни орган или организација
у Републици Србији, односно ако имају пребивалиште на територији Републике Србије;

б) заступник произвођача, ако произвођач није уписан у
одговарајући регистар који води надлежни орган или организација у Републици Србији,
односно ако нема пребивалиште на територији Републике Србије; 
в) увозник, ако произвођач односно његов заступник није
уписан у одговарајући регистар који води надлежни орган или организација у Републици
Србији, односно ако нема пребивалиште на територији Републике Србије; 
г) друго правно лице, предузетник или физичко лице које
је у оквиру делатности коју обавља укључено у ланац испоруке и чија активност утиче
на безбедност производа;
7) дистрибутер јесте правно лице, предузетник или физичко
лице које је у оквиру делатности коју обавља укључено у ланац испоруке, чија активност
не утиче на безбедност производа;
8) потрошач јесте физичко лице коме се производ испоручује
или чини доступним и који употребљава производ за личне потребе или потребе свог
домаћинства;
9) други корисник јесте свако лице коме се производ испоручује
или чини доступним и које тај производ употребљава, односно користи за сопствене
потребе, односно за обављање своје делатности. 
 
Члан 4. 
Систем брзе размене информација успоставља се остваривањем
усклађене сарадње надлежних органа и организација у Републици Србији координира
контактна тачка у размени информација о опасним производима који представљају озбиљан
ризик, као и сваки други ризик за здравље и безбедност потрошача и других корисника
тих производа, о предузетим принудним мерама, као и о добровољним активностима и
мерама произвођача и дистрибутера. 
 
Члан 5.
Када надлежна инспекција у вршењу инспекцијског надзора
у реализацији  планираних активности или поводом обавештења произвођача, односно 
дистрибутера, односно Управа царина у царинском поступку, утврде да се на тржишту
налази опасан производ, односно производ који би могао бити опасан у смислу ове
уредбе, поред мера које предузима у складу са прописаним овлашћењима, без одлагања
контактној тачки достављају обавештење о постојању таквог производа на тржишту. 
 
Члан 6. 
Обавештење из члана 5. ове уредбе нарочито садржи:
1) податке на основу којих се производ може идентификовати,
као што су подаци о партији, серији, робној марки, врсти производа, тарифној ознаци
у коју се производ сврстава, а ако је могуће доставити и дигиталну фотографију производа;
2) податке о произвођачу, његовом заступнику, а по потреби
и податке о лицу које је одговорно за стављање производа на тржиште;
3) опис ризика који би настао или би могао настати коришћењем
производа и могућности угрожавања здравља, односно безбедности, као и констатације
које се односе на извршену процену ризика у том смислу да ли производ представља
озбиљан ризик или неки други ризик;
4) податке о резултатима извршених испитивања, односно
вредновања;
5) врсту и трајање предузетих добровољних мера и активности
произвођача или дистрибутера;
6) врсту и трајање изречених принудних мера од стране надлежне
инспекције. 
 
Члан 7.
По пријему обавештења из члана 5. ове уредбе, контактна
тачка проверава да ли обавештење садржи све прописане елементе, као и друге елементе
од значаја за утврђивање постојања опасног производа, односно проверава да ли је
обавештење потпуно.
Ако контактна тачка утврди да је обавештење из ста-ва
1. овог члана непотпуно, обавестиће о томе надлежну инспекцију, односно Управу царина 
и одредити рок који не може бити дужи од три радна дана од дана достављања обавештења
контактне тачке да допуни раније достављено обавештење.
Ако обавештење из става 1. овог члана  садржи све
елементе, односно када се изврши његова допуна, контактна тачка га доставља надлежној
инспекцији и Управи царина. 
Органи из става 3. овог члана којима је достављено обавештење
од стране контактне тачке, дужни су да, у оквиру своје надлежности овлашћења и одговорности,
проуче информације из достављеног обавештења, спроведу све радње и предузму све
мере како би:
1) утврдили да ли се примерци партије или серије предметног
производа налазе још негде на тржишту Републике Србије, односно да би спречили њихово
стављање на тржиште;
2) проверили да ли је произвођач, односно дистрибутер предузео
све потребне добровољне мере или активности за спречавање стављања на тржиште предметног
производа;
3) урадили додатну процену ризика, ако је то потребно;
4) прикупили додатне информације. 
 
Члан 8.
На основу законом утврђених овлашћења, а поводом примљеног
обавештења из члана 7. став 3. ове уредбе, надлежна инспекција врши појачан надзор
на целој територији Републике Србије и у случају додатног проналажења примерака
опасног производа предузима потребне мере.
О спроведеним радњама и предузетим мерама из става 1. овог
члана, надлежна инспекција, без одлагања, доставља контактној тачки обавештење које
нарочито садржи податке о:
1) нађеном опасном производу, броју примерака тог производа
и локацији на којој су нађени;
2) правном лицу, предузетнику, односно физичком лицу које
је учествовало у ланцу испоруке опасног производа;
3) предузетим добровољним или принудним мерама и разлозима
за њихово предузимање, укључујући и резултате евентуално спроведених испитивања
и анализа, као и
4) друге важне информације о разматраном ризику.
 
Члан 9.
На основу законом утврђених овлашћења, а поводом примљеног
обавештења из члана 7. став 3. ове уредбе, Управа царина врши појачан надзор у царинском
поступку и у случају додатног проналажења примерка предметног производа предузима
неопходне мере.
О спроведеном надзору и предузетим мерама из става 1. овог
члана, Управа царина, без одлагања, доставља контактној тачки обавештење које нарочито
садржи податке о:
1) евентуално нађеном примерку опасног производа, броју
примерака тог производа и локацији на којој су нађени;
2) правним лицима, предузетницима, односно физичким лицима
која су учествовала у ланцу испоруке тог производа;
3) претходном увозу тог типа производа, ако је такав увоз
у Републику Србију већ извршен, са подацима о производу и лицима из тач. 1) и
2) овог члана;
4) принудним мерама и разлозима за њихово предузимање,
као и
5) друге важне информације о разматраном ризику, укључујући
резултате свих спроведених испитивања и анализа. 
 
Члан 10.
Контактна тачка:
1) обједињује и дистрибуира информације о опасним производима
и води централну евиденцију свих података о опасним производима, предузетим мерама
и активностима које ограничавају трговину;
2) благовремено информише јавност о опасним производима
који представљају озбиљан ризик;
3) припрема годишње извештаје о раду система брзе размене
информација и доставља их влади на разматрање.
Подаци које поседује контактна тачка и који су повезани
са ризицима које производи представљају за здравље и безбедност потрошача и других
корисника су јавни.
Контактна тачка је дужна да на захтев заинтересованог лица
том лицу достави информације из става 1. тачка 1) овог члана, при чему ће прецизно
описати предметни производ, категорију и врсту ризика повезаног са његовим коришћењем
и предузете мере и активности са циљем отклањања или смањења ризика на прихватљив
ниво. 
 
Члан 11.
Када контактна тачка увидом у доступне међународне базе
података или базе података других држава о опасним производима који би могли представљати
озбиљан ризик за потрошаче или друге кориснике посумња да би такав производ могао
бити стављен на тржиште Републике Србије, о томе без одлагања обавештава надлежну
инспекцију и Управу царина.
Обавештење из става 1. овог члана нарочито садржи:
1) податке на основу којих се производ може идентификовати,
као што су подаци о партији, серији, робној марки, врсти производа, тарифној ознаци
у коју се производ сврстава, а ако је могуће, и дигиталну фотографију производа;
2) податке о произвођачу, ако су доступни;
3) опис ризика који би настао или би могао настати коришћењем
производа и могућности угрожавања здравља, односно безбедности, као и констатације
које се односе на извршену процену ризика.
По достављеном обавештењу из става 1. овог члана, надлежна
инспекција и Управа царина поступају на начин прописан у чл. 7. до 9. ове уредбе. 
 
Члан 12.
Ова уредба ступа на снагу осмог дана од дана објављивања
у „Службеном гласнику Републике Србије”, а примењиваће се од 11. децембра 2009.
године.
 
 
05 број
110-6944/2009-1
У Београду, 29. октобра
2009. године

Влада
Први потпредседник Владе
–
заменик председника
Владе,

Ивица Дачић, с.р.