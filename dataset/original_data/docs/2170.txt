На основу члана 50. став 6. Закона о играма на срећу („Службени
гласник РС”, бр. 84/04 и 85/05 – др. закон),
Министар за економске односе са иностранством, који је на
основу Одлуке председника Владе број 02-01-00001/2006-01 од 14. новембра 2006. године,
објављене у „Службеном гласнику РС”, број 102/06, преузео овлашћења министра финансија,
доноси
 
ПРАВИЛНИК
о ближим елементима за
трајну базу података о лицима која улазе у играчницу
„Службени гласник
РС”, број
14 од 6. фебруара 2007.  
 
 
Члан 1.
Овим правилником одређују се ближи елементи за трајну базу
података о лицима која улазе у играчницу.
 
Члан 2.
Приређивач игара на срећу у играчницама (у даљем тексту:
приређивач) води трајну базу података о лицима која улазе у играчницу у складу са
Законом о играма на срећу („Службени гласник РС”, бр. 84/04 и 85/05 – у даљем тексту:
Закон) и овим правилником.
 
Члан 3. 
Идентификацију лица која улазе у играчницу, овлашћено лице
приређивача врши на основу личног документа са фотографијом.
 
Члан 4.
Приређивач води трајну базу података о лицима која су идентификована
на улазу у играчницу, осим лица запослених у играчници и униформисаних и других
овлашћених лица запослених у државним органима и органима јединица покрајинске аутономије
и локалне самоуправе, која имају приступ у играчницу само за вршење своје службене
дужности.
 
Члан 5.
Трајна база података о лицима из члана 4. овог правилника
садржи следеће елементе:
1) име и презиме;
2) податке о пребивалишту;
3) назив државе и пребивалиште, ако је страни држављанин;
4) ЈМБГ, односно регистарски број пасоша;
5) датум и време уласка у играчницу;
6) датум и време изласка из играчнице.
 
Члан 6.
Подаци прописани чланом 5. овог правилника представљају
пословну тајну, и приређивач их не може саопштити другим лицима, осим у случајевима
предвиђеним законом.
 
Члан 7 .
Приређивач води трајну базу података путем рачунара, а у
случају квара рачунарског система, дужан је да до отклањања квара обезбеди вођење
трајне базе података из члана 2. овог правилника у писменом облику, тако да садржи
све елементе прописане чланом 5. овог правилника.
 
Члан 8.
О квару на рачунарском систему у којем води трајну базу
података из члана 2. овог правилника, приређивач је дужан да обавести Управу за
игре на срећу у року од 24 часа од настанка квара. 
 
Члан 9.
Приређивач је дужан да, по отклањању квара на рачунарском
систему, све податке из базе података о лицима која улазе у играчницу, коју је водио
у писменом облику, унесе у базу података коју води путем рачунара.
 
Члан 10.
Приређивач је дужан да чува трајну базу података о лицима
која улазе у играчницу, најмање пет година, сагласно члану 9. став 2. Закона.
 
Члан 11.
Овај
правилник ступа на снагу осмог дана од дана објављивања у „Службеном гласнику Републике
Србије”.
 
Број 110-00-5/2006-01
У Београду, 3. јануара
2007. године
Министар,
др 
Милан Париводић, с.р