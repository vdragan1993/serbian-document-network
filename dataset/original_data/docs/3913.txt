На основу члана 14. став 2. Закона о безбедности хране („Службени гласник РС”, број 41/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси
 
УРЕДБУ
о начину пружања информација и поступку обавештавања о примени санитарних, ветеринарских и фитосанитарних мера у области безбедности хране, ветерине и заштите биља

				"Службени гласник РС", број 102 од 26. октобра 2012.
 
Члан 1.
Овом уредбом уређује се начин пружања информација и поступак обавештавања у складу са обавезама преузетим Споразумом о санитарним и фитосанитарним мерама Светске трговинске организације (у даљем тексту: СТО).
Обавезе преузете Споразумом о санитарним и фитосанитарним мерама СТО обухватају пружање информација и поступак обавештавања о санитарним, ветеринарским и фитосанитарним мерама које се примењују у области безбедности хране, ветерине и заштите биља.
Члан 2.
Министарство пољопривреде, шумарства и водопривреде (у даљем тексту: Министарство) као орган који у оквиру својих надлежности обезбеђује безбедност хране, представља центар за информисање и обавештавање о санитарним, ветеринарским и фитосанитарним мерама.
Члан 3.
Санитарна, ветеринарска или фитосанитарна мера у смислу ове уредбе је свака мера која се примењује у циљу:
1) заштите здравља и живота животиња и биљака на територији Републике Србије од ризика уласка, настанка или ширења штеточина, болести и организама који преносе или изазивају болест;
2) заштите здравља и живота људи и животиња на територији Републике Србије од ризика који стварају адитиви, загађивачи, токсини или организми који изазивају болест у храни, пићу и храни за животиње;
3) заштите здравља и живота људи на територији Републике Србије од ризика који настају услед болести које преносе животиње или њихови производи или од уласка, појаве или ширења штеточина;
4) спречавања или ограничавања других штета на територији Републике Србије од уласка, појаве или ширења штеточина.
Санитарне, ветеринарске и фитосанитарне мере из става 1. овог члана обухватају правни оквир којим се уређују, између осталог, захтеви које мора да испуњава финални производ, процеси и начин производње, поступци тестирања, инспекције, издавања уверења и одобрења, карантински третман укључујући и одговарајуће услове у вези са транспортом животиња и биљака или у вези са материјалима неопходним за њихов живот у току транспорта, одговарајуће статистичке методе, процедуре узимања узорака и методе процене ризика, као и захтеви у вези са паковањем и означавањем који се директно односе на безбедност хране.
Члан 4.
Министарство пружа информације о санитарним, ветеринарским и фитосанитарним мерама у Републици Србији тако што обезбеђује одговоре на разумне захтеве чланица СТО (у даљем тексту: чланице) и других заинтересованих страна и обезбеђује копије докумената у вези са:
1) усвојеним или предложеним прописима у Републици Србији у којима се примењују санитарне, ветеринарске и фитосанитарне мере (у даљем тексту: санитарни, ветеринарски и фитосанитарни пропис); 
2) производним и карантинским поступцима, поступцима за утврђивање дозвољеног нивоа пестицида и адитива у храни и поступцима контроле који се примењују у Републици Србији;
3) поступцима процене ризика, факторима који се при том поступку узимају у обзир и одређивањем одговарајућег нивоа санитарне, ветеринарске и фитосанитарне заштите везане за тај ризик;
4) чланством и учешћем Републике Србије или надлежних тела са њене територије у међународним санитарним, ветеринарским или фитосанитарним организацијама и телима, као и у билатералним и мултилатералним споразумима и аранжманима и са текстовима тих споразума и аранжмана.
Министарство може да обезбеди и друге релевантне информације, ако су оне доступне.
Документа из става 1. овог члана обезбеђују се на српском језику, у електронском или писаном облику.
Члан 5.
Трошкови достављања докумената из члана 4. ове уредбе плаћају се према стварним трошковима за пружене услуге и једнаки су за домаћа и страна лица, осим трошкова поштарине.
Члан 6.
Министарство у складу са овом уредбом и правилима СТО и релевантних међународних организација обавештава Секретаријат СТО, као и релевантне међународне организације, о санитарним, ветеринарским и фитосанитарним прописима. 
Поступак обавештавања о промени санитарног, ветеринарског и фитосанитарног прописа на територији Републике Србије, Министарство спроводи ако:
1) не постоје међународни стандарди, смернице или препоруке или садржај предложеног санитарног, ветеринарског и фитосанитарног прописа значајно одступа од међународног стандарда, смернице или препоруке; 
2) предложени санитарни, ветеринарски и фитосанитарни пропис може да има значајан утицај на трговину.
Значајан утицај на трговину из става 2. тачка 2) овог члана може се односити на:
1) један или комбинацију више санитарних, ветеринарских или фитосанитарних прописа;
2) специфичне производе, групу производа или производе уопште; 
3) две или више земаља.
Члан 7.
Обавештавање из члана 6. ове уредбе спроводи се на следећи начин:
1) објављивањем обавештења у раној фази припреме санитарног, ветеринарског и фитосанитарног прописа, на начин који чланицама омогућава да се упознају са предлогом за доношење прописа укључујући и објављивање на интернет страни Министарства;
2) обавештавањем чланице, у складу са правилима СТО и других релевантних међународних организација, о производима на које се санитарни, ветеринарски и фитосанитарни пропис односи и достављањем кратког образложења циља и предложеног прописа како би се омогућило да се узму у обзир предлози за измене и коментари;
3) достављањем на захтев чланица текста предложеног санитарног, ветеринарског и фитосанитарног прописа и када је то могуће идентификовањем делова који у значајној мери одступају од међународних стандарда, смерница и препорука;
4) омогућавањем без дискриминације чланицама да у разумном временском периоду доставе коментаре на текст предложеног санитарног, ветеринарског и фитосанитарног прописа у писаној форми, спровођењем на њихов захтев консултација о коментарима узимајући у обзир коментаре и резултате консултација приликом доношења тог прописа.
Санитарни, ветеринарски и фитосанитарни пропис може да буде усвојен тек по протеку рока од најмање 60 дана од дана извршеног обавештавања.
Члан 8.
У хитним случајевима када је угрожено здравље, односно када постоји опасност од настанка таквих околности у Републици Србији, Министарство није дужно да приликом доношења санитарног, ветеринарског и фитосанитарног прописа поступа на начин из члана 7. ове уредбе ако:
1) одмах обавести чланице о таквом санитарном, ветеринарском и фитосанитарном пропису и о производима на које се пропис односи са кратким образложењем прописа, циља његовог доношења и природе хитности случаја;
2) на захтев достави копију санитарног, ветеринарског и фитосанитарног прописа чланицама;
3) омогући чланицама да доставе своје коментаре у писаној форми, на њихов захтев спроведе консултације о коментарима узимајући у обзир коментаре и резултате консултација.
Члан 9.
Ако је за припрему и доношење санитарног, ветеринарског и фитосанитарног прописа надлежан други орган или организација, тај орган, односно организација дужни су да у раној фази припреме санитарног, ветеринарског и фитосанитарног прописа доставе Министарству обавештење које садржи:
1) податке о органу, односно организацији надлежном за доношење санитарног, ветеринарског и фитосанитарног прописа (број телефона и факса, електронску адресу и податке о лицу одређеном за комуникацију са Министарством);
2) правни основ за доношење санитарног, ветеринарског и фитосанитарног прописа;
3) одредбу релевантног међународног споразума која је основ за спровођење обавештавања;
4) податке о државама на које се санитарни, ветеринарски и фитосанитарни пропис односи, ако се тај пропис односи на појединачне државе;
5) податке о области и обиму примене санитарног, ветеринарског и фитосанитарног прописа;
6) списак производа на које се санитарни, ветеринарски и фитосанитарни пропис односи;
7) кратак опис садржаја санитарног, ветеринарског и фитосанитарног прописа;
8) ако се санитарни, ветеринарски и фитосанитарни пропис доноси по хитном поступку, податке о циљу и разлозима за доношење и образложење хитних разлога;
9) податке о међународним стандардима, смерницама и препорукама, који се користе као основа за израду санитарног, ветеринарског и фитосанитарног прописа;
10) податке о одступањима од међународних стандарда, смерница и препорука, а ако та одступања постоје и разлоге за та одступања;
11) планиран датум доношења санитарног, ветеринарског и фитосанитарног прописа, односно његовог ступања на снагу.
Уз обавештење из става 1. овог члана доставља се и нацрт санитарног, ветеринарског и фитосанитарног прописа, ако тај нацрт постоји.
Члан 10.
На основу обавештења из члана 9. став 1. ове уредбе, Министарство одлучује о потреби обавештавања чланице.
Када је за доношење санитарног, ветеринарског и фитосанитарног прописа надлежан други орган или организација, Министарство обавештава тај орган, односно организацију да је покренут поступак обавештавања и да је у складу са чланом 7. став 2. ове уредбе потребно одложити доношење санитарног, ветеринарског и фитосанитарног прописа за најмање 60 дана.
На захтев Министарства, други орган или организација надлежна за доношење санитарног, ветеринарског и фитосанитарног прописа може да продужи рок из става 2. овог члана.
Члан 11.
Коментар на нацрт санитарног, ветеринарског и фитосанитарног прописа који прими од чланице Министарство доставља органу, односно организацији надлежном за припрему, односно доношење прописа, уз захтев за давање одговора на коментар.
Одговор на коментаре мора да садржи јасну изјаву да ће коментари бити узети у целини или делимично у обзир приликом израде санитарног, ветеринарског и фитосанитарног прописа, а ако коментари неће бити узети у обзир одговор садржи разлоге за такву одлуку.
Ако правила СТО и других релевантних међународних организација предвиђају консултације са чланицом, чији коментари нису прихваћени, Министарство спроводи консултације, по потреби, у сарадњи са органом, односно организацијом надлежном за доношење санитарног, ветеринарског и фитосанитарног прописа. 
Члан 12.
Копија обавештења о страним санитарним, ветеринарским и фитосанитарним прописима које Министарство прими од чланица доставља се органу, односно организацији надлежној за санитарна, ветеринарска или фитосанитарна питања на која се пропис односи или другој заинтересованој страни.
Ако сматра да би доношење санитарног, ветеринарског и фитосанитарног прописа у другој држави могло да има значајан утицај на трговину, надлежни орган, односно организација, или друга заинтересована страна из става 1. овог члана обавештава о томе Министарство у писменој форми, доставља примедбе са образложењем и предлаже измене нацрта санитарног, ветеринарског и фитосанитарног прописа.
Обавештење из става 2. овог члана може да садржи и предлог да Министарство захтева да доношење санитарног, ветеринарског и фитосанитарног прописа буде одложено, као и да отпочне преговоре, aко су предвиђени правилима СТО и других релевантних међународних организација. 
Члан 13.
Одредбе чл. 6 – 12. ове уредбе сходно се примењују и у случају значајне измене и допуне санитарног, ветеринарског и фитосанитарног прописа, укључујући и промену врсте, односно групе производа на које се санитарни, ветеринарски и фитосанитарни пропис односи. 
Члан 14.
Сва обавештења, примљена и послата, објављују се на интернет страни Министарства.
Члан 15.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-7240/2012
У Београду, 25. октобра 2012. године
Влада
Председник,
Ивица Дачић, с.р.