На основу члана 41а став 2. Закона о заштити природе („Службени гласник РС”, бр. 36/09, 88/10 и 91/10 – исправка) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
Влада доноси
 
УРЕДБУ
о проглашењу Специјалног резервата природе „Тителски брег”

"Службени гласник РС", број 56 од 5. јуна 
	2012.
 
Члан 1.
Подручје одсека и падина тителског лесног платоа, односно Тителског брега проглашава се заштићеним подручјем од изузетног значаја, односно I категорије као специјални резерват природе под именом „Тителски брег” (у даљем тексту: Специјални резерват природе „Тителски брег”).
Члан 2.
Специјални резерват природе „Тителски брег” ставља се под заштиту да би се:
1) очували разноврсни, бројни и изузетно физички изражени облици геолошких, геоморфолошких и педолошких процеса који су се у последњих 600.000 година леденог доба одвијали у области навејавања леса на ушћу Тисе у Дунав и створили један од најистакнутијих и најдетаљнијих палеоклиматских и паелоеколошких архива тог времена на европском копну;
2) очувао разноврстан и богат дивљи биљни и животињски свет који чине: биљне заједнице фрагилних екосистема на стаништима од приоритетног значаја за заштиту на националном и међународном нивоу међу којима се истиче вегетација степе на лесу, панонских термофилних шума медунца и руја и ксерофилних шибљака; 630 таксона виших биљака, од којих је 19 биљака строго заштићено на националном нивоу, а најзначајније врсте представљају бабалушка, патуљаста перуника, гороцвет, валдштајнов лук, тамнољубичасти лук, бобовњаста трноплодка и прутасти осак, док је Тителски брег последње забележено станиште ишчезле врсте ланолист (Alyssum linifolium) у Панонској низији и Србији; бројна фауна инсеката са 25 ретких и угрожених врста; 10 врста водоземаца, од којих су 6 врста строго заштићене (црвенотрби мукач, обична крастача, зелена крастача, гаталинка, обична чешњарка и жаба травњача) и 7 врста гмизаваца, са 4 строго заштићене врсте (барска корњача, ескулапов смук, белоушка, рибарица); око 140 врста птица, од којих су преко 70 врста гнездарице, 115 врста су строго заштићене, а најзначајније врсте птица су пчеларица, брегуница, голуб дупљаш, обична белка, ветрушка, пупавац, степски соко, степска трептељка, обична траварка, црноглава траварка, пољска шева, мали сврачак; 33 врсте сисара, у које није укључен недовољно истражен ред слепих мишева односно љиљака, при чему 9 представника сисара чине строго заштићене врсте (водена ровчица, текуница, патуљасти миш, пух лешникар, хермелин, твор, степски твор, видра, дивља мачка), а посебно су значајне текуница и дивља мачка;
3) очувала атрактивна и карактеристична предеона обележја лесног одсека и очувао интегритет арехолошких налазишта (Феудвар, Стубарлија /Чот/, Бостаниште /Кувеждин/, Калварија, Под Грацом и Краљев сурдук), међу којима је најзначајнији Феудвар, насеље бронзаног и гвозденог доба, из периода 1700-400 године пре нове ере; 
	
4) обезбедило повољно стање природних станишта и унапредило стање појава и објеката геонаслеђа, биолошких, предеоних и културних вредности; 
	
5) омогућило коришћење заштићеног подручја у интересу науке, образовања, културе, рекреације и одрживог развоја туризма, пољопривреде, шумарства и ловства.
Члан 3.
Специјални резерват природе „Тителски брег” налази се на територији општине Тител и обухвата делове подручја катастарских општина (у даљем тексту: КО) Тител, Мошорин, Вилово и Лок, укупне површине 496 ha, од чега је 489 ha у јавној својини, а 7 ha у приватној својини. 
	
Подручје Специјалног резервата природе „Тителски брег” чине три просторно одвојене целине односно сектора, и то сектор Тител – Мошорин, КО Тител и КО Мошорин, површине 243,20 ha, сектор Мошорин – Вилово, КО Мошорин и КО Вилово, површине 70,00 ha и сектор Вилово – Лок, КО Вилово, КО Лок и КО Тител, површине 182,80 ha.
Око Специјалног резервата природе „Тителски брег” успоставља се заштитна зона на територији општине Тител, делови КО Шајкаш, КО Вилово, КО Лок, КО Тител и КО Мошорин, површине 8643 ha.
Опис и графички приказ граница Специјалног резервата природе „Тителски брег” и заштитне зоне одштампани су уз ову уредбу и чине њен саставни део. 
	
Члан 4.
На подручју Специјалног резервата природе „Тителски брег” утврђују се режими заштите I, II и III степена.
Режим заштите I степена, укупне површине 69,00 ha, односно 13,94% подручја, обухвата делове источног и североисточног одсека Тителског брега, односно следеће површине:
1) Пирамида – Циглана, површине 11,00 ha, КО Тител;
2) Циглана – Стрелиште, површине 1,70 ha, КО Тител;
3) Стрелиште – сурдук Дукатар, површине 56,30 ha, КО Тител и КО Мошорин.
Режим заштите II степена, укупне површине 246,00 ha, односно 49,62 % подручја, обухвата одсек Тителског брега од сурдука Стубанлија код Мошорина до Лока и пашњаке на лесној тераси код Лока, односно следеће површине:
1) Северни обод, површине 65,40 ha, КО Мошорин;
2) Западни обод, површине 37,80 ha, КО Мошорин и КО Вилово;
3) Јужни обод, површине 85,60 ha, КО Вилово, КО Лок и КО Тител;
4) Пашњаци код Лока, површине 17,80 ha, КО Лок;
5) Пашњаци код Водица, површине 39,40 ha, КО Лок.
Режим заштите III степена, укупне површине 181,00 ha, односно 36,44 % подручја, обухвата видиковац Калварију, делове источног и североисточог одсека Тителског брега и десну алувијалну раван Тисе, коридоре путева у оквиру површина са режимом заштите II степена и простор сурдука североисточно од Лока, односно преостали део заштићеног подручја који није обухваћен режимом заштите I и II степена, КО Тител и КО Мошорин, КО Вилово и КО Лок.
Члан 5.
На подручју Специјалног резервата природе „Тителски брег” и заштитне зоне из члана 3. ове уредбе није дозвољено обављати радове и активности за које се у складу са законом којим се уређује заштита природе утврди да могу одштетити вредности из члана 2. ове уредбе, пре свега структуру лесног одсека и пратеће облике његовог рељефа, популације, заједнице и станишта биљних и животињских врста, као и нарушити природне процесе, еколошку целовитост подручја и интегритет простора археолошких налазишта или значајно неповољно утицати на карактеристична обележја предела.
На површинама са режимом заштите I, II или III степена непосредно се примењују забране радова и активности које су као такве утврђене законом којим се уређује заштита природе, а које регулишу режиме заштите у заштићеним подручјима.
На подручју Специјалног резервата природе „Тителски брег” и на подручју заштитне зоне, осим на површинама са режимом заштите I степена, непосредно се примењују одредбе закона којим се уређује заштита природе и прописа донетих на основу тог закона које се односе на коришћење биолошких, биотехничких и хемијских средстава за заштиту екосистема и очување биолошке разноврсности, еколошки значајна подручја и еколошку мрежу, очување покретних заштићених природних докумената и заштиту и очување дивљих врста, укључујући контролу уношења алохтоних дивљих врста и сузбијање инвазивних врста.
Члан 6.
На површинама на којима је утврђен режим заштите I степена спроводи се строга заштита којом се омогућава спонтано одвијање природне сукцесије и других еколошких и природних процеса, очување објеката геонаслеђа, станишта, животних заједница и популација биљака и животиња у условима дивљине, односно са незнатним утицајем и присуством човека. 
	
Радови и активности ограничавају се на: 
1) научна истраживања и праћење природних процеса;
2) контролисану посету у образовне, рекреативне и општекултурне сврхе;
3) спровођење заштитних, санационих и других неопходних мера у случају пожара, елементарних непогода и удеса, појава биљних и животињских болести и пренамножавања штеточина, у складу са законом. 
	
Члан 7.
На површинама на којима је утврђен режим заштите II степена спроводи се активна заштита ради очувања и унапређења природних вредности, посебно кроз мере конзервације, уређења и приказивања профила на лесном одсеку и других облика лесног рељефа, управљања популацијама дивљих биљака и животиња, одржање и побољшање услова у природним стаништима, истраживање, рестаурацију и уређење археолошких налазишта и традиционално коришћење природних ресурса.
Радови и активности ограничавају се на:
1) изградњу објеката и уређење простора за потребе очувања, унапређења и приказивања природних и културних вредности, реконструкцију и одржавање постојећих објеката саобраћајне и остале инфраструктуре; 
	
2) промену намене површина за потребе ревитализације и унапређења природних станишта, ремедијације и рекултивације деградираних површина и дозвољених активности на изградњи објеката и уређењу простора, а друга промена намене површина је забрањена;
3) геолошка и хидро-геолошка истраживања и коришћење подземних вода, осим истраживања ради експлоатације леса, глине, земље и речног материјала, која је забрањена;
4) газдовање шумама тако да се обезбеди очување и одржавање делова постојећих природних шума, фрагментарно пошумљавање аутохтоним врстама, ревитализација шумских, шумо-степских и степских станишта, контролисана чиста сеча засада багрема на појединачним површинама до једног хектара, спречавање ширења багрема ван постојећих површина, очување стабала са гнездима строго заштићених врста птица; 
	
5) реинтродукцију врста дивље флоре и фауне ишчезлих са заштићеног подручја или његових појединих делова и предузимање мере активне заштите фауне као што су хранилишта, вештачка гнезда и др.;
6) санитарни лов дивљачи, заштиту и унапређивање популација дивљачи у ловишту и мере на унапређивању станишта дивљачи;
7) контролисано, просторно и временски ограничено кошење и паљење травне вегетације и испашу, осим испаше свиња и постављања торова за стоку, који су забрањени;
8) коришћење и одржавање ливада и пашњака као травних станишта, а забрањено је њихово преоравање и пошумљавање, преоравање сурдука и уклањање травног покривача и хумусног слоја, осим на малим површинама за потребе дозвољених радова на изградњи и реконструкцији објеката и уређењу простора;
9) уређење и презентацију облика лесног рељефа, уређење видиковца, едукативних стаза и других образовних и рекреативних садржаја;
10) очување, рестаурацију и стављање у функцију објеката културно-историјског наслеђа и традиционалног градитељства;
11) приступ, обављање посла и боравак власника и корисника земљишта и других непокретности на својим имањима, уз сакупљање и одношење направљеног отпада на прописан начин, а забрањено је руковати моторним возилима, пољопривредним машинама и другим средствима и алатима тако да се угрозе или оштете природне вредности и животна средина;
12) контролисан приступ и боравак посетилаца, уз одношење направљеног отпада или његово одлагање на местима одређеним за те намене, а камповање је забрањено.
Дозвољени су радови и активности из члана 6. став 2. ове уредбе. 
Члан 8.
На површинама на којима је утврђен режим заштите III степена спроводи се проактивна заштита ради очувања интегритета лесног одсека, рестаурације, одржања и унапређења природних екосистема и предела, очувања еколошке целовитости и одрживог коришћења природних ресурса.
Радови и активности ограничавају се на: 
1) реконструкцију и одржавање објеката електроенергетске, телекомуникационе, хидро-техничке, саобраћајне и комуналне инфраструктуре, као и изградњу објеката, уређење простора и друге радове за потребе очувања, унапређења и приказивања природних и културних вредности, прихват и одмор посетилаца и рекултивације деградираних површина, посебно на локалитетима Феудвар, Калварија и стара циглана-стрелиште;
2) газдовање засадима еуроамеричких топола на еколошки и економски прихватљив начин и формирање нових шумских засада на шумском земљишту аутохтоним врста дрвећа; 
	
3) одрживо газдовање популацијама и стаништима аутохтоних врста дивљачи, у складу са законом; 
	
4) обраду постојећих њива и коришћење и одржавање ливада и пашњака као травних станишта, а забрањује се преоравање и пошумљавање травних површина, орање земљишта на ивици лесног платоа и завршних делова сурдука и уклањање травног покривача и хумусног слоја, осим на малим површинама за потребе дозвољених радова на изградњи и реконструкцији објеката и уређењу простора;
5) уређење места и постављање опреме за привремено одлагање и сакупљање комуналног, пољопривредног и шумског отпада;
6) унапређење туристичке понуде и развој и промоцију одрживог туризма.
Дозвољени су радови и активности из члана 6. став 2. и радови и активности из члана 7. став 2. тач. 1), 4), 5), 6), 9) и 10) ове уредбе.
Члан 9.
Специјални резерват природе „Тителски брег” поверава се на управљање Јавном предузећу „Тителски брег”, Тител (у даљем тексту: Управљач).
Управљач је овлашћен и дужан нарочито да: организује чуварску службу, чува и одржава заштићено подручје, обележава заштићено подручје и подручје заштитне зоне, доноси план управљања, годишњи програм управљања, извештаје о њиховом спровођењу и правилник о унутрашњем реду и чуварској служби, обавештава кориснике заштићеног подручја и заштитне зоне о могућностима за обављање радова и активности, учествује у поступку утврђивања накнаде за ускраћивање или ограничавање права коришћења, издаје сагласности и одобрења, прати стање, води евиденције и извештава о природним вредностима, непокретностима и људским активностима заштићеног подручја и заштитне зоне, утврђује и наплаћује накнаде за коришћење заштићеног подручја, подстиче израду и/или израђује и реализује програме и пројекте уређења и презентације заштићеног подручја, истраживачког и образовног рада и одрживог развоја туризма.
Управљач је дужан да у року од 60 дана од дана ступања на снагу ове уредбе изврши упис делатности управљања заштићеним подручјем, у складу са прописима који уређују класификацију делатности и регистрацију привредних субјеката. 
	
Члан 10.
Очување, унапређење, одрживо коришћење и приказивање природних и других вредности подручја Специјалног резервата природе „Тителски брег” спроводи се према плану управљања који доноси Управљач за период од десет година (у даљем тексту: План управљања), са садржином и на начин прописан законом којим се уређује заштита природе.
План управљања садржи и смернице за очување повољног стања заштитне зоне, као и превентивне мере противпожарне заштите у складу са законом којим се уређује заштита од пожара. 
	
План управљања Управљач ће доставити на сагласност министарству надлежном за послове заштите животне средине (у даљем тексту: Министарство) најкасније у року од 6 месеци од дана ступања на снагу ове уредбе. 
	
У поступку давања сагласности на План управљања, Министарство прибавља мишљења министарстава надлежних за послове науке, просвете, културе, пољопривреде, шумарства и водопривреде, просторног планирања, урбанизма и изградње, туризма, унутрашњих послова и финансија.
Управљач је дужан да најмање једном у пет година анализира спровођење Плана управљања и остварене резултате и по потреби изврши његову ревизију.
До доношења Плана управљања, Управљач ће вршити послове на основу годишњег програма управљања који је дужан да донесе и достави Министарству на сагласност у року од 30 дана од дана ступања на снагу ове уредбе.
Годишњи програм управљања из става 6. овог члана садржи нарочито: сажет приказ природних и других вредности заштићеног подручја, циљева заштите и одрживог коришћења, могућности и ограничења за њихово остваривање, као и преглед задатака до доношења Плана управљања; детаљан приказ задатака односно послова у периоду до истека календарске године на чувању, одржавању, унапређењу, приказивању и одрживом коришћењу заштићеног подручја за потребе науке, образовања, рекреације и туризма и укупног социо-економског развоја; приказ конкретних послова на изради и доношењу управљачких документа, првенствено Плана управљања, правилника о унутрашњем реду и чуварској служби и акта о накнади за коришћење заштићеног подручја; приказ задатака на обележавању, заснивању информационог система и противпожарној заштити; приказ субјеката и организационих и материјалних услова за извршења програма, висине и извора потребних финансијских средстава. 
	
Члан 11.
Управљач је дужан да обезбеди спровођење режима заштите односно унутрашњи ред и чување заштићеног подручја у складу са правилником о унутрашњем реду и чуварској служби (у даљем тексту: Правилник) који доноси уз сагласност Министарства у року од 6 месеци од дана ступања на снагу ове уредбе. 
	
У оквиру садржине прописане законом којим се уређује заштита природе, Правилником се ближе утврђују забрањени радови и активности и правила и услови обављања радова и активности који су допуштени на подручју Специјалног резервата природе „Тителски брег”, као и начин и услови обављања делатности, управљања отпадом и спровођења превентивних мера заштите од пожара на подручју заштитне зоне.
Правилник се објављује у „Службеном гласнику Републике Србије” и на други погодан начин који одреди Управљач.
Члан 12.
Управљач је дужан да на прописан начин обележи Специјални резерват природе „Тителски брег”, његове спољне границе, границе површина са режимом заштите I и II степена и подручја заштитне зоне најкасније у року од годину дана од дана ступања на снагу ове уредбе.
Управљач ће у року од 10 месеци од дана ступања на снагу ове уредбе, у сарадњи са Републичким геодетским заводом, Београд и Покрајинским заводом за заштиту природе, Нови Сад, извршити идентификацију граница Специјалног резервата природе „Тителски брег” на терену, дигиталној ортофото карти и катастарском плану.
На операт, односно записник о утврђивању граница из става 2. овог члана, Влада даје сагласност на предлог Министарства.
Границе и површине, утврђене, описане и верификоване на начин прописан у ст. 2. и 3. овог члана, сматраће се меродавним у свим стварима које се тичу спровођења ове уредбе.
Члан 13.
Управљач ће у року од две године од дана ступања на снагу ове уредбе засновати дигиталну базу података, односно географски информациони систем о природним и створеним вредностима, непокретностима, активностима и другим подацима од значаја за управљање Специјалним резерватом природе „Тителски брег”.
Члан 14.
Управљач ће најкасније у року од 90 дана од дана ступања на снагу ове уредбе донети и доставити Министарству на сагласност акт о накнади за коришћење заштићеног подручја Специјалног резервата природе „Тителски брег”.
Члан 15.
Средства за спровођење Плана управљања обезбеђују се из буџета Републике Србије, Фонда за заштиту животне средине, од накнаде за коришћење заштићеног подручја, прихода остварених обављањем делатности Управљача и из других извора у складу са законом. 
	
Члан 16.
Планови уређења простора, планови, програми и основе из области шумарства, ловства, водопривреде, пољопривреде и туризма и други програми и планови који се односе на коришћење природних ресурса и простора у заштићеном подручју Специјалног резервата природе „Тителски брег” и заштитној зони усагласиће се са Просторним планом Републике Србије, овом уредбом и Планом управљања.
Члан 17.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-3739/2012
У Београду, 30. маја 2012. године

Влада
Председник, 
др 
	Мирко Цветковић, с.р.
 
ОПИС ГРАНИЦАСПЕЦИЈАЛНОГ РЕЗЕРВАТА ПРИРОДЕ „ТИТЕЛСКИ БРЕГ” И ЗАШТИТНЕ ЗОНЕ
1. Границе Специјалног резервата природе „Тителски брег”
1.1. Сектор Тител – Мошорин
Граница почиње на четворомеђи катастарских парцела број (у даљем тексту: к.п.бр.) 3985/2 и 4125, катастарска општина (у даљем тексту: КО) Мошорин и к.п.бр. 2442 и 4674, КО Тител, иде на северозапад кроз КО Мошорин границом к.п.бр. 3985/2 и 4125 до тачке удаљене 84 m од међне тачке к.п.бр. 3985/1, затим скреће на југозапад, пресеца к.п.бр. 3985/2 до к.п.бр. 3987, где скреће на северозапад границом к.п.бр. 3987 и 3985/2, 3987 и 3985/1, 4439 и 3985/1, 4439 и 2357, наставља на северозапад границом к.п.бр. 2782 и 4175, 2783 и 4175, 2784 и 4175; 2882 и 4175 и к.п.бр. 2969 и 4175, повија у правцу запада границом к.п.бр. 2969, 2980 и 2988 и границом грађевинског подручја насеља Мошорин до крајње северозападне тачке к.п.бр. 2988. Граница затим скреће на југ западном границом к.п.бр. 2988, пресеца к.п.бр. 4364 до њене јужне преломне тачке где скреће на исток идући јужном граничном линијом к.п.бр. 4364 до њене крајње јужне међне тачке, савија у правцу истока и обухвата к.п.бр. 4352 до њене крајње југоисточне међне тачке, повија у правцу југоистока и иде границом к.п.бр. 2790 и 2784, 2790 и 2783 и к.п.бр. 4349 и 2783 до к.п.бр. 4348 наставља даље на југоисток обухватајући к.п.бр. 4348 њеном јужном међном линијом крајње међне тачке и граничне тачке са КО Тител. Граница даље иде кроз КО Тител у истом правцу и обухвата к.п.бр. 4743 до преломне тачке наспрам к.п.бр. 4802, затим скреће на североисток пресецајући к.п.бр. 4743, а онда обухвата к.п.бр. 4802 до јужне преломне међне тачке, наспрам к.п.бр. 3109. Граница затим скреће на југоисток пресецајући к.п.бр. 4802, онда иде западном граничном линијом к.п.бр. 2443, пресеца к.п.бр. 735 и наставља западном граничном линијом к.п.бр.774 и 771/1, даље скреће на исток јужном међном линијом к.п.бр. 771/1, онда савија у правцу севера источном међном линијом к.п.бр. 774 до северозападне међне тачке к.п.бр. 775 где скреће на исток северном међном линијом к.п.бр. 775 и иде до к.п.бр. 4674 (река Тиса), а онда скреће на север западном граничном линијом к.п.бр. 4674 и иде до почетне тачке. 
	
1.2. Сектор Мошорин – Вилово
Граница почиње на североисточној међној тачки к.п.бр. 3079, КО Мошорин, онда иде на запад северном границом к.п.бр. 3079, 3126, 3165, 3164, 3627 до међног камена на граници КО Мошорин и КО Вилово, затим скреће у правцу југа и иде западном границом к.п.бр. 801, 802, 894, 967, КО Мошорин, до к.п.бр. 1100 где скреће на север источном границом к.п.бр. 1100 до к.п.бр. 1879, затим пресеца к.п.бр. 1879 и иде на запад северном и источном границом к.п.бр. 943 до југозападне међне тачке к.п.бр. 942. Граница затим скреће на запад и пресеца к.п.бр. 1878 до северозападне међне тачке к.п.бр. 1866, онда скреће на југ западном, па затим на северозапад северном границом к.п.бр. 1866 до међног камена на граници КО Вилово и КО Мошорин. Граница даље скреће на североисток источном границом к.п.бр. 4374, КО Мошорин, до њене крајње југоисточне међне тачке, затим иде у правцу северозапада, а онда североистока и обухвата к.п.бр. 4373 до североисточне међне тачке к.п.бр. 3062 где скреће на север, пресеца к.п.бр. 4373, а онда иде источном границом к.п.бр. 3079 до почетне тачке. 
	
1.3. Сектор Вилово – Лок
Граница почиње на северној међној тачки к.п.бр. 1238, КО Вилово, иде на југоисток источном међном линијом к.п.бр. 1238 до к.п.бр. 1909, наставља у правцу југоистока и пресеца исту и наставља источном граничном линијом к.п.бр. 1909 до њене крајње северозападне међне тачке, онда у правцу југоистока пресеца к.п.бр. 1835, онда скреће на југозапад па на југоисток обухватајући к.п.бр. 1919 до к.п.бр. 1920. Граница овде скреће на исток границом к.п.бр. 191 и 1920, к.п.бр. 1256 и 1920 и к.п.бр. 1921 и 1920, затим скреће на југозапад и обухвата к.п.бр. 1921 до к.п.бр. 1920, онда иде на југозапад источном граничном линијом к.п.бр. 1926 до наспрам к.п.бр. 1927. Овде граница скреће на запад, пресеца к.п.бр. 1926 и иде спољном границом к.п.бр. 1927 до к.п.бр. 1348, затим њеном границом иде на југоисток до преломне тачке са к.п.бр. 1926, пресеца к.п.бр. 1926 и наставља на југоисток спољном границом к.п.бр. 1926 до њене северне међне тачке, затим скреће на исток, пресеца к.п.бр. 1925 до међног камена на граници КО Вилово и КО Лок. Граница затим у правцу југ-југоистока обухвата к.п.бр. 2415, КО Лок, до њене крајње међне тачке, онда скреће на југ до к.п.бр. 1473/2 где савија на исток па на север спољном границом к.п.бр. 1473/2 и 2408 до међне тачке к.п.бр. 2413. Овде граница скреће на исток, пресеца к.п.бр. 2408, а затим скреће на југ њеном источном граничном линијом, до к.п.бр. 1265, обухвата к.п.бр. 1265 до к.п.бр. 2396, наставља у правцу југоистока и обухвата к.п.бр. 2393 до к.п.бр. 2380, затим скреће на исток и пресеца к.п.бр. 2380, савија на југ источном граничном линијом к.п.бр. 2395 до к.п.бр. 2394, даље скреће на исток јужном међном линијом к.п.бр. 2394 и 2388 до североисточне међне тачке к.п.бр. 2391, иде у правцу југоистока и обухвата к.п.бр. 2391 до наспрам северозападне међне тачке к.п.бр. 1219, савија на југ и пресеца к.п.бр. 2391, онда иде границом к.п.бр. 1221 и 1219 и к.п.бр. 1221 и 1220 до к.п.бр. 2392. Граница даље обухвата к.п.бр. 2392 и иде у правцу југа источном границом к.п.бр. 1218 до међног камена на граници КО Лок и КО Тител, затим иде на исток северном међном линијом к.п.бр. 4781, КО Тител, до међне тачке к.п.бр. 3911, онда скреће прво на исток па затим на север северном и западном границом к.п.бр. 3911 до к.п.бр. 4783 где скреће на југоисток јужном границом к.п.бр. 4783 до североисточне међне тачке к.п.бр. 3912 а затим њеном источном границом иде на југ, пресеца к.п.бр. 4781 и источном границом к.п.бр. 3916 иде до к.п.бр. 4741 коју пресеца до међне тачке на граници КО Тител и КО Лок, односно до преломне међне тачке к.п.бр. 1634, КО Лок. Граница затим иде на југ источном границом к.п.бр. 1634 до југоисточне међне тачке к.п.бр. 243, онда у правцу запада и северозапада обухвата к.п.бр. 2431 до к.п.бр. 2338, наставља на северозапад јужном границом к.п.бр. 2338, 2430, 2337, 2427, 2378, 2336, 1615, 2426, 1614 до к.п.бр. 2417, затим скреће на североисток западном границом к.п.бр. 1614 и пресеца к.п.бр. 2416 и 2377 до унутрашње ивице путног појаса јавног пута Вилово-Мошорин преко Тителског брега. Граница овде скреће на севорозапад идући ивицом асфалтног пута до међног камена на граници КО Лок и КО Вилово, затим иде даље на северозапад ивицом асфалтног пута кроз к.п.бр. 1832, КО Вилово, до међне тачке са грађевинским подручјем насеља Вилово, наставља у истом правцу и иде границом грађевинског подручја и к.п.бр. 1243 и 1238 до почетне тачке.
2. Границе површина са режимом заштите I и II степена
2.1. Површине са режимом заштите I степена
1) Пирамида – Циглана 
Граница почиње на јужној међној тачки к.п.бр. 774, КО Тител, иде на север границом заштићеног подручја до југоисточне међне тачке к.п.бр. 2443, наставља на север источном границом к.п.бр. 2443 до наспрам југоисточне међне тачке к.п.бр. 3101, онда скреће на запад и пресеца к.п.бр. 2443, затим иде на југ западном границом к.п.бр. 2443 и 774 и долази до почетне тачке. 
	
2) Циглана – Стрелиште
Граница почиње на тромеђи к.п.бр. 4743, 3099 и 2443, КО Тител, иде на североисток, пресеца к.п.бр. 2443 до к.п.бр. 2442, затим скреће на север границом к.п.бр. 2443 и 2442 у дужини од 210 m, онда скреће на запад, пресеца к.п.бр. 2443, даље иде на југ западном границом к.п.бр. 2443 до почетне тачке. 
	
3) Стрелиште – сурдук Дукатар
Граница почиње на преломној тачки к.п.бр. 2443 и 2442, иде на северозапад границом к.п.бр. 2443 и 2442 до међног камена на граници КО Тител и КО Мошорин, наставља у истом правцу границом к.п.бр. 3987 и 3985/2, КО Мошорин, до тачке удаљене 84 m од југозападне међне тачке к.п.бр. 3985/1, даље скреће на југозапад, и пресеца к.п.бр. 3987 до к.п.бр.4348. Овде граница скреће на југоисток границом к.п.бр. 3987 и 4348 до међног камена на граници КО Мошорин и КО Тител, наставља у истом правцу границом к.п.бр. 4743 и 2443 до наспрам почетне тачке, затим скреће на североисток, пресеца к.п.бр. 2443 и иде до почетне тачке. Катастарска парцела број 3986, КО Мошорин, и некатегорисани пут кроз сурдук источно од те катастарске парцеле, а који су обуваћени претходно описаном границом, су у режиму заштите III степена.
2.2. Површине са режимом заштите II степена
1) Северни обод 
Граница почиње на преломној тачки на граници к.п.бр. 3987, КО Мошорин, која је удаљена 84 m од југозападне међне тачке к.п.бр. 3985/1, затим иде на северозапад границом к.п.бр. 3987 и 3985/2, к.п.бр. 3987 и 3985/1, к.п.бр. 3987 и 4439 и к.п.бр. 3987 и 4348 до преломне тачке на граници к.п.бр. 3987 наспрам почетне тачке, онда скреће на североисток и пресеца к.п.бр. 3987 до почетне тачке. Граница Северног обода даље обухвата у целости к.п.бр. 2782, 2784, 2882, 2969, 2980, 2988, 3079, 3126, 3165 и 3164, КО Мошорин.
2) Западни обод 
Границом се обухватају у целости к.п.бр. 3627, КО Мошорин и к.п.бр. 801, 802, 894, 967, KO Вилово.
3) Јужни обод 
Границом се обухватају у целости к.п.бр 943, 1100, 1238, 1243, 1348 и 1349, КО Вилово, к.п.бр. 1473/2, 1265, 1264, 1222, 1221 и 1218, KO Лок, к.п.бр. 3627, КО Мошорин, и к.п.бр. 3915, KO Тител.
4) Пашњаци код Лока
Граница почиње на југозападној међној тачки к.п.бр. 1614, КО Лок, иде на североисток границом к.п.бр. 1614, пресеца к.п.бр. 2416, затим скреће на југоисток границом к.п.бр. 2416 и 2377 до крајње међне тачке к.п.бр. 2416, онда скреће на југозапад источном границом к.п.бр. 2336 до њене југоисточне међне тачке где скрећ на северозапад и иде границом к.п.бр. 2325 и 2336, к.п.бр. 2325 и 1615, к.п.бр. 2325 и 2426 и к.п.бр. 2325 и 1614 до почетне тачке. 
	
5) Пашњаци код Водица
Граница почиње на југозападној међној тачки к.п.бр. 1633, КО Лок, иде на североисток до к.п.бр. 2377, затим скреће на исток-југоисток северном границом к.п.бр. 1633 обухватајући у целости к.п.бр. 1634, 2338, 2429, 2337, онда иде у правцу северозапада јужном границом к.п.бр. 1633 до почетне тачке.
3. Граница заштитне зоне
Граница заштитне зоне почиње од северне међне тачке к.п.бр. 3985/1, КО Мошорин и иде на југоисток десном обалом реке Тисе која се поклапа са границом Специјалног резервата природе „Тителски брег” до ресторана „Алас” на Тиси. Граница затим скреће на запад до Потиске улице у Тителу и иде даље кроз насеље Тител улицом Рибарском, Доситејевом, Светозара Милетића, Јована Рајића, Ђорђа Стратимировића, Мошоринском, Милоша Цветића и улицом Ледине, онда наставља на запад јужном границом к.п.бр.4825, КО Тител до к.п.бр.3945, затим скреће на југ источном међом к.п.бр. 3945 до к.п.бр. 4827, даље скреће на запад северном границом к.п.бр. 4827, пресеца пут, к.п.бр. 4741 и западном међом к.п.бр. 4741 односно ивицом пута иде на југ до железничке пруге, к.п.бр. 4739. Граница овде скреће на запад северном границом к.п.бр. 4739 (железничка пруга), улази у КО Лок и иде до канала, к.п.бр. 2340, КО Лок, онда наставља на северозапад западном границом к.п.бр. 2340, затим иде јужном границом к.п.бр. 2434 до границе грађевинског подручја насеља Лок и иде даље на запад том границом до к.п.бр. 2425, онда севереном к.п.бр. 2425 и 2423, а затим иде на запад до железничке пруге. Овде граница скреће на северозапад до границе КО Вилово, пресеца к.п.бр.1825, КО Вилово, онда иде даље на северозапад спољашњом границом к.п.бр. 1825 до грађевинског подручја насеља Вилово, односно до улице Жарка Зрењанина где скреће прво на север, па на северозапад улицом 22. октобра, Тиме Берара и Светозара Марковића, до к.п.бр. 1834. Граница затим наставља на северозапад границом к.п.бр.1834, 1883 и спољашњом међном линијом к.п.бр.1814 до КО Шајкаш, онда иде на северозапад западном граничном линијом к.п.бр. 3650, КО Шајкаш, затим скреће на исток северном границом к.п.бр.3759 до к.п.бр. 4165, КО Мошорин и иде на исток, па на североисток каналом до атарског пута к.п.бр.4387, КО Мошорин. Граница даље наставља на североисток кроз КО Мошорин међом к.п.бр. 4387 (пут) до међне тачке грађевинског подручја насеља Мошорин, затим скреће на југ до главног пута који улази у насеље. Граница даље иде кроз насеље Мошорин у правцу истока улицом Книћанском, Петра Драпшина, Јовановићевом, Новосадском, Косовском и Светозара Милетића, до насипа, к.п.бр. 4173, где скреће на северозапад границом к.п.бр. 4173 до канала, к.п.бр. 4161. Граница затим наставља у правцу истока, пресеца к.п.бр. 4173 и иде северном линијом к.п.бр. 4161 до канала, к.п.бр. 4150, онда скреће на југоисток пратећи северну границу к.п.бр. 4150 до насипа, к.п.бр. 4171, наставља у правцу истока, пресеца насип и иде до десне обале реке Тисе. Граница овде скреће на југоисток и иде обалом Тисе, односно границом к.п.бр. 2357 и 4125, до почетне тачке границе заштитне зоне.