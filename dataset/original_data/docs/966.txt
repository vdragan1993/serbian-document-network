На основу члана 77. тачка 5. и члана 201. Закона о општенародној одбрани („Службени лист СФРЈ“, бр. 21/82), 

Савезни извршно веће доноси
 
 
ОДЛУКУ

о основама јединствене методологије и јединственим показатељима за 
	планирање развоја општенародне одбране
„Службени лист СФРЈ”, број 61 од 15. новембра 1985.
 
 
I. ОПШТЕ ОДРЕДБЕ
1. Овом одлуком утврђују се основе јединствене методологије и јединствени показатељи за припремање, израду и праћење остваривања планова развоја општенародне одбране у самоуправним организацијама и заједницама и друштвено-политичким заједницама.
 
2. Планови развоја општенародне одбране припремају се, израђују се и њихово се остваривање прати истовремено са плановима развоја самоуправних организација и заједница и друштвеним плановима друштвено-политичких заједница.
 
II. ЕЛЕМЕНТИ ПЛАНОВА РАЗВОЈА ОПШТЕНАРОДНЕ ОДБРАНЕ
 
3. Планови развоја општенародне одбране обухватају:
а) развој оружаних снага;
б) развој цивилне заштите;
в) развој службе осматрања и обавештавања;
г) развој веза и криптозаштите за потребе руковођења;
д) припреме привреде и друштвених делатности за рад у рату;
ђ) одбрамбене припреме становништва;
е) припреме органа и организација друштвено-политичких заједница и месних заједница;
ж) припреме органа за унутрашње послове за рад у рату;
з) изградњу, опремање и одржавање склоништа и других објеката за склањање становништва и материјалних добара;
и) образовање робних резерви и изградњу складишног простора.
 
4. Део плана развоја општенародне одбране који се односи на развој оружаних снага, као интегрални део Друштвеног плана Југославије, односно друштвених планова друштвено-политичких заједница, израђује се у складу са прописима које доноси савезни секретар за народну одбрану.
У посебним деловима планова развоја самоуправних организација и заједница и друштвених планова друштвено-политичких заједница који се односе на развој општенародне одбране исказују се основни елементи из планова развоја оружаних снага који се односе на:
а) основне циљеве, задатке, политику и приоритете развоја Југословенске народне армије и територијалне одбране;
б) потребна средства, по основним наменама;
в) изворе средстава и критеријуме за њихову расподелу.
 
5. Део плана развоја општенародне одбране који се односи на развој цивилне заштите израђује се у складу са одредбама ове одлуке.
Део плана развоја општенародне одбране из става 1. ове тачке садржи:
а) основне циљеве, задатке и показатеље развоја цивилне заштите;
б) програме формирања, обучавања и оспособљавања јединица, штабова и других органа цивилне заштите;
в) обезбеђење опреме и других материјално-техничких средстава за потребе јединица, штабова и других органа цивилне заштите;
г) обезбеђење опреме и материјално-техничких средстава за спровођење мера заштите и спасавања;
д) одржавање и ремонт опреме и материјално-техничких средстава цивилне заштите;
ђ) потребна финансијска средства и изворе финансирања.
 
6. Део плана развоја општенародне одбране који се односи на развој службе осматрања и обавештавања у друштвено-политичким заједницама израђује се у складу са одредбама ове одлуке.
Део плана развоја општенародне одбране из става 1. ове тачке садржи:
а) основне циљеве, задатке и показатеље развоја;
б) програме обучавања и оспособљавања припадника службе осматрања и обавештавања;
в) опремање средствима и опремом;
г) програме изградње објеката за смештај центара за обавештавање и визуелних осматрачких станица;
д) одржавање и ремонт средстава и опреме;
ђ) потребна финансијска средства и изворе финансирања.
 
7. Део плана развоја општенародне одбране који се односи на везе и криптозаштиту за потребе руковођења израђује се у складу са одредбама ове одлуке и са основним елементима система ваза за потребе руковођења у друштвено-политичким заједницама.
Део плана развоја општенародне одбране из става 1. ове тачке садржи:
а) основне циљеве, задатке и показатеље развоја;
б) програме обучавања и оспособљавања припадника веза и криптозаштите;
в) опремање средствима и опремом;
г) изградњу објеката за смештај средстава и опреме;
д) одржавање и ремонт средстава и опреме;
ђ) потребна финансијска средства и изворе финансирања.
 
8. Део плана развоја општенародне одбране који се односи на припрему привреде и друштвених делатности за рад у рату, обухвата само оне припреме које су непосредно намењене за рад у рату.
Овај део плана садржи:
а) припрему за производњу и пружање услуга у рату у постојећим капацитетима (припрема производне и друге документације, обезбеђење резерви сировина, репродукционог материјала, резервних делова и алата и др.);
б) адаптацију постојећих и изградњу резервних привредних капацитета и капацитета друштвених делатности за рад у рату, као и импровизованих и измештених капацитета, и њихово опремање и оспособљавање;
в) организацијске и кадровске припреме, укључујући и обуку радника по основу радне обавезе;
г) потребна финансијска средства и изворе финансирања.
Осим наведених припрема привреде и друштвених делатности, друштвено-политичке заједнице планирају развој појединих капацитета који су од посебног значаја за одбрану земље (енергетски, сировински и прехрамбени капацитети, затим капацитети снабдевања водом, као и здравствени и информативно-пропагандни капацитети и други капацитети).
 
9. Део плана развоја општенародне одбране који се односи на припреме становништва садржи:
а) активности и средства за извођење основне и допунске обуке за оспособљавање и обучавање становништва за одбрану и заштиту (омладина и становништво без војне обавезе);
б) програме и мере за обезбеђивање резерви хране и других животних потреба у домаћинствима и др.;
в) потребна финансијска средства и изворе финансирања.
 
10. Део плана развоја општенародне одбране који се односи на припреме органа и организација друштвено-политичких заједница, месних заједница (осим органа унутрашњих послова за функционисање у рату) садржи:
а) активности и средства за оспособљавање за рад у ратним условима;
б) потребна финансијска средства и извор финансирања.
За припреме органа и организација из става 1. ове тачке планирају се потребна средства и активности и у друштвено-политичким организацијама.
 
11. Део плана развоја општенародне одбране који се односи на припрему органа за унутрашње послове за рад у рату израђује се у складу са одредбама ове одлуке и са критеријумима и упутствима које утврди друштвено-политичка заједница.
Део плана развоја општенародне одбране из става 1. ове тачке садржи:
а) основне циљеве, задатке и показатеље развоја;
б) програме обучавања и оспособљавања припадника органа унутрашњих послова;
в) опремање средствима и опремом;
г) изградњу објеката за смештај материјално-техничких средстава;
д) одржавање и ремонт средстава и опреме;
ђ) потребна финансијска средства и изворе финансирања.
 
12. Део плана развоја општенародне одбране који се односи на изградњу, опремање и одржавање склоништа, адаптацију других објеката (природни простори, тунели и др.) за склањање становништва и материјалних добара, израђује се у складу са овом одлуком.
Део плана развоја општенародне одбране из става 1. ове тачке садржи:
а) основне циљеве и задатке;
б) основне програме за изградњу, опремање и одржавање склоништа и адаптацију других објеката за склањање становништва и материјалних добара;
в) потребна финансијска средства и изворе финансирања.
 
13. Део плана развоја општенародне одбране који се односи на образовање робних резерви основних прехрамбених и индустријских производа у друштвено-политичким заједницама и одређеним организацијама удруженог рада и изградњу складишног простора за смештај ових резерви, припрема се у складу са Законом о основама система робних резерви и о савезним робним резервама („Службени лист СФРЈ”, бр. 58/84) и прописима социјалистичких република и социјалистичких аутономних покрајина о робним резервама.
Део плана развоја општенародне одбране из става 1. ове тачке садржи:
а) програма образовања и попуне робних резерви основних прехрамбених и индустријских производа за потребе у рату у свим друштвено-политичким заједницама у одређеним организацијама удруженог рада;
б) изградњу, опремање и адаптацију складишног простора за смештај робних резерви основних прехрамбених и индустријских производа само за потребе у рату;
в) потребна финансијска средства за попуну робних резерви основних прехрамбених и индустријских производа и изградњу складишног простора за смештај тих резерви са утврђеним сталним и стабилним изворима средстава за финансирање.
 
III. ИСКАЗИВАЊЕ ИЗВОРА СРЕДСТАВА ЗА ФИНАНСИРАЊЕ РАЗВОЈА ОПШТЕНАРОДНЕ ОДБРАНЕ
 
14. Средства за финансирање развоја општенародне одбране (изузев средстава за финансирање Југословенске народне армије), која се обезбеђују одговарајућим прописима, договорима и из других извора, ради јединственог планирања и праћења остваривања развоја општенародне одбране, исказују се према изворима средстава, и то:
1) договорена издвајања из националног дохотка;
а) средства самоуправних организација и заједница, која се на основу самоуправних споразума и друштвених договора издвајају за финансирање припрема у развоју општенародне одбране:
– за сопствене припреме;
– за заједничке припреме (део који се издваја у посебне фондове друштвено-политичке заједнице);
б) средства која се на основу самоуправних споразума и договора обезбеђују у буџетима друштвено-политичких заједница;
2) сопствена средства самоуправних организација и заједница која се посебним одлукама издвајају за финансирање развоја општенародне одбране (изван обавеза по самоуправним споразумима, договорима и другим програмима);
3) додатна издвајања из буџета друштвено-политичких заједница (изван обавеза по самоуправним споразумима, договорима и другим прописима);
4) средства из кредита (банкарски и други кредити);
5) наменска средства по основу законских обавеза:
а) за робне резерве и изградњу складишта;
б) за склоништа;
6) средства грађана;
7) остали извори средстава.
 
IV. ПРИПРЕМАЊЕ, ИЗРАДА И ПРАЋЕЊЕ ОСТВАРИВАЊА ПЛАНОВА РАЗВОЈА ОПШТЕНАРОДНЕ ОДБРАНЕ
 
15. У складу са одредбама Одлуке о обавезним елементима јединствене методологије друштвеног планирања, самоуправне организације и заједнице и друштвено-политичке заједнице за припремање и израду планова развоја општенародне одбране доносе своје програме рада у којима утврђују активности, носиоце послова и рокове.
 
16. У фази припреме и израде планова развоја општенародне одбране, самоуправне организације и заједнице и друштвено-политичке заједнице полазе од:
а) смерница за припремање средњорочних планова;
б) потреба које произлазе из планова одбране;
в) анализе развоја општенародне одбрана за протекли период;
г) развојних могућности за период за који се доноси план развоја општенародне одбране;
д) научних и аналитичко-документационих материјала;
ђ) одлука друштвено-политичких заједница које се односе на поједине компоненте општенародне одбране.
 
17. Самоуправне организације и заједнице и друштвено-политичке заједнице, у току припреме и израде планова развоја општенародне одбране, утврђују и усклађују заједничке интересе и циљеве на начелима самоуправног споразумевања и договарања и полазећи од тога, утврђују и доносе своје планове развоја општенародне одбране.
 
18. Месне заједнице, својим плановима, поред сопствених задатака и потреба, обухватају и мере и активности за извршавање обавеза грађана које су предвиђене прописима или самоуправним споразумима и договорима и задатке које на месне заједнице пренесе општина.
 
19. У плановима развоја општенародне одбране, самоуправне организације и заједнице и друштвено-политичке заједнице исказују задатке и потребе за петогодишњи период. У годишњим планским актима разрађују се задаци из средњорочних планова и, у складу с тим, обезбеђују се финансијска средства потребна за њихово остваривање.
Средњорочне планове развоја општенародне одбране доносе надлежни органи самоуправних организација и заједница и органи друштвено-политичких заједница.
 
20. Средњорочни планови развоја општенародне одбране друштвено-политичких заједница обухватају општу политику развоја и стварање материјалних и других услова за остваривање и развој општенародне одбране од интереса за њихово подручје, основне задатке и програме од заједничког интереса које обезбеђује друштвено-политичка заједница, као и укупне задатке свих носилаца планирања развоја општенародне одбране са њихове територије. Ти планови обухватају и непосредне задатке друштвено-политичких заједница и њихових органа и организација по обавезама које произлазе из закона и договора, средства потребна за обезбеђивање тих задатака, као и договорене мере и неопходне активности за остваривање планова развоја општенародне одбране.
 
21. Сагласно обавезама и овлашћењима у систему општенародне одбране, општина израђује планове развоја општенародне одбране на основу сопствених обавеза и задатака из тачке 20. ове одлуке, као и на основу планова самоуправних организација и заједница, чиме се обезбеђује потребно сагледавање, усклађивање и праћење укупног развоја општенародне одбране на територији општине.
Планови развоја општенародне одбране у републици, односно аутономној покрајини израђују се на основу показатеља из планова развоја општенародне одбране општина и података друштвеног система информисања, као и елемената о развоју општенародне одбране које припремају одговарајући републички, односно покрајински органи и организације.
Савезни завод за друштвено планирање, у сарадњи са Савезним секретаријатом за народну одбрану и другим одговарајућим савезним органима и организацијама, израђује план развоја општенародне одбране Социјалистичке Федеративне Републике Југославије на основу добијених показатеља из планова развоја општенародне одбране република и аутономних покрајина и система друштвеног информисања, као и на основу елемената о развоју општенародне одбране које припремају одговарајући савезни органи и организације.
 
22. Органи управљања и други органи у самоуправним организацијама и заједницама и надлежним органима друштвено-политичких заједница из тачке 21. ове одлуке редовно прате, анализирају и оцењују остваривање планова развоја општенародне одбране у претходном периоду, дају одговарајуће оцене, предвиђања и могућности развоја у текућој и наредној години и о резултатима анализа благовремено обавештавају органе шире друштвено-политичке заједнице.
Анализе и оцене остваривања планова развоја општенародне одбране, у смислу става 1. ове тачке, врше се најмање једанпут годишње. Надлежни органи за друштвено планирање социјалистичких република и социјалистичких аутономних покрајина достављају ове анализе и оцене Савезном заводу за друштвено планирање сваке године до краја септембра.
 
V. ЈЕДИНСТВЕНИ ПОКАЗАТЕЉИ
 
23. Јединствене показатеље за планирање општенародне одбране исказују:
1) самоуправне организације и заједнице;
2) месне заједнице;
3) општине, градске заједнице и регионалне заједнице;
4) републике и аутономне покрајине;
5) федерација.
 
24. За припремање, израду и праћење остваривања планова развоја општенародне одбране утврђују се следећи јединствени показатељи:
 

 



 
25. За припремање, израду и праћење остваривања планова развоја општенародне одбране, као и за међусобно информисање, показатеље из ове одлуке самоуправне организације и заједнице и друштвено-политичке заједнице користе из властите евиденције и процена, или их добијају од органа и служби надлежних за послове статистике, као и од других субјеката планирања.
Органи и службе надлежни за послове статистике, у оквиру својих надлежности, а у складу са програмима статистичких истраживања, дужни су да расположиве показатеље о достигнутом степену и реализацији планова развоја општенародне одбране ставе на располагање самоуправним организацијама и заједницама и друштвено-политичким заједницама.
Носиоци статистичких истраживања, у сарадњи са Савезним заводом за друштвено планирање и Савезним секретаријатом за народну одбрану и другим заинтересованим савезним органима и организацијама, као и са одговарајућим републичким и покрајинским органима и организацијама, израђују потребна упутства и номенклатуре за компоненте развоја општенародне одбране из тачке 3. ове одлуке.
 
VI. ПРЕЛАЗНЕ И ЗАВРШНЕ ОДРЕДБЕ
 
26. Генерални директор Савезног завода за друштвено планирање доноси упутство за примену јединствених показатеља у планирању развоја општенародне одбране.
 
27. Вредносни показатељи за период за који се планови доносе исказују се у сталним ценама, а вредносни показатељи остваривања планова исказују се у текућим и сталним ценама.
Сталне цене су цене из последње године претходног средњорочног периода.
У плановима развоја општенародне одбране друштвено-политичих заједница, као сводним плановима, показатељи се исказују само вредносно, а у појединим деловима планова развоја општенародне одбране (оружане снаге, цивилна заштита, осматрање и обавештавање, везе и криптозаштита за потребе руковођења, становништво, органи за унутрашње послове, склоништа, резерве и складишта) – вредносно и натурално.
 
28. Самоуправне организације и заједнице и друштвено-политичке заједнице у планирању развоја општенародне одбране обавезне су да обезбеде прописане мере безбедности и заштите тајности података и материјала који се односе на те планове.
 
29. Ова одлука ступа на снагу осмог дана од дана објављивања у „Службеном листу СФРЈ”.
 
Е. п. бр. 388
17. октобра 1985. године
Београд

Савезно извршно веће
Потпредседник,

Борисав Сребрић, с. р.