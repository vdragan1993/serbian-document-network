Редакцијски пречишћен текст

 

 

На основу члана 100. став 2. Закона о државним службеницима („Службени
гласник РС”, бр. 79/05, 81/05 – исправка, 83/05 – исправка, 64/07, 67/07 – исправка
и 116/08), 

Влада доноси

 

УРЕДБУ

о програму
и начину полагања државног стручног испита

 „Службени гласник РС“, бр 16 од 6. марта 2009, 84 од 8. августа 2014, 81 од 5. октобра 2016.

 

НАПОМЕНА ИЗДАВАЧА:
Уредбa о изменама и допунама Уредбе о програму и начину полагања државног стручног испита ("Службени гласник РС", број 81/2016) ступила је на снагу осмог дана од дана објављивања у „Службеном гласнику Републике Србије”, односно 13. октобра 2016. године, а примењује се од 1. јуна 2017. године (види члан 4. Уредбе - 81/2016). Текст Уредбе који се примењује до 1. јуна 2017. године можете погледати са десне 
стране у делу "Верзије пречишћеног текста".

 

Садржина
уредбе

 Члан 1.

 
 Овом уредбом уређује се програм и начин полагања државног стручног
испита за рад у министарствима, органима управе у саставу министарстава, посебним
организацијама, судовима, јавним тужилаштвима, Републичком јавном правобранилаштву,
службама Народне скупштине, председника Републике, Владе, Уставног суда, службама
органа чије чланове бира Народна скупштина, као и стручним службама управних округа.


Обим примене
уредбе

 Члан 2.

 
 Одредбе ове уредбе сходно се примењују на имаоце јавних овлашћења када
врше поверене послове државне управе, као и на органе аутономних покрајина, општина,
градова и града Београда – у њиховом делокругу. 

Ко подлеже
обавези полагања

 Члан 3.

Државни стручни испит обавезан је да полаже државни службеник који
је засновао радни однос на неодређено време, ако нема положен државни стручни испит,
односно други одговарајући испит у складу са законом или се налази на пробном раду
и приправник у органу из члана 1. ове уредбе (у даљем тексту: кандидат).


Посебни случајеви
у којима постоји обавеза полагања

 Члан 4.

Државни службеник који је положио државни стручни испит по програму
за кандидате са стеченим средњим образовањем, а у току рада је стекао виши степен
образовања, дужан је да, пре премештаја на радно место за које је услов виши степен
образовања, положи државни стручни испит по програму за кандидате са стеченим високим
образовањем. 

Програм државног
стручног испита

 Члан 5.

У току испита проверава се познавање важећих прописа којима су уређене
области из испитних предмета.

Области које чине садржину испитних предмета наведене су у Програму
државног стручног испита (Прилог 1), који је одштампан уз ову уредбу и чини њен
саставни део. 

Испитни предмети

 Члан 6.

Државни стручни испит за кандидате са стеченим високим образовањем
на студијама другог степена (дипломске академске студије – мастер, специјалистичке
академске студије, специјалистичке струковне студије), односно на основним студијама
у трајању од најмање четири године и за кандидате са стеченим високим образовањем
на студијама првог степена (основне академске студије, основне струковне студије),
односно на студијама у трајању до три године (у даљем тексту: кандидати са високим
образовањем) садржи следеће испитне предмете: 

 
 1) Уставно уређење;

 
 2) Основи система Европске уније;

 
 3) Систем државне управе;

 
 4) Радно законодавство;

 
 5) Канцеларијско пословање;

6) Управни поступак и управни спор.

 
 Државни стручни испит за кандидате са стеченим средњим образовањем
садржи следеће испитне предмете: 

 
 1) Основи система државне управе и уставног уређења;

 
 2) Основи система Европске уније;

 
 3) Основи система  радних односа и радни односи државних службеника;


 
 4) Канцеларијско пословање;

5) Управни поступак.

*Службени гласник РС, број 81/2016

Начин и рокови
полагања државног стручног испита за лица која конкуришу за постављење за које је
услов положен државни стручни испит

 Члан 7.

 
 Државни стручни испит могу полагати и лица која поднесу пријаву на
јавни конкурс за попуњавање положаја у државном органу као и лица која поднесу пријаву
на јавни оглас за постављење у органу јединице локалне самоуправе, и у том случају
се на њих сходно примењују одредбе ове уредбе. 

 
 Лица из става 1. овог члана дужна су да поднесу захтев за полагање
државног стручног испита у року од пет дана од дана истека рока за подношење пријава
на јавни конкурс за попуњавање положаја у државном органу, односно јавног огласа
за постављење у органу јединица локалне самоуправе. 

 
 Испитна комисија дужна је да утврди време полагања државног стручног
испита тако да се испит одржи најкасније у року од седам дана од дана пријема захтева
за полагање државног стручног испита.

Полагање
државног стручног испита других лица  

 Члан 8.

 
 Државни стручни испит могу полагати и лица са којима је, у складу са
законом, закључен уговор о стручном оспособљавању и усавршавању ради обављања приправничког
стажа и полагања стручног испита.

 
 Државни стручни испит могу полагати и лица заинтересована за рад на
пословима за чије обављање је потребан положен државни стручни испит и у том случају
на њих се сходно примењују одредбе ове уредбе.

 
 Лица из става 2. овог члана морају имати најмање једну годину радног
искуства у струци о чему, уз захтев за полагање државног стручног испита, прилажу
доказ. 

Испитне комисије

 Члан 9.

 
 За спровођење државног стручног испита образују се испитне комисије.

 
 Испитне комисије јесу:

 
 1) Испитна комисија за полагање државног стручног испита за кандидате
са високим образовањем, и

 
 2) Испитна комисија за полагање државног стручног испита за кандидате
са средњим образовањем.

 
 Испитна комисија из става 2. тачка 1. овог члана има председника, заменика
председника и три члана, а испитна комисија из става 2. тачка 2. председника, заменика
председника и два члана. 

 
 Испитна комисија одлучује већином гласова од укупног броја чланова.

 
 Административне послове за испитну комисију обавља секретар.

Секретар
испитне комисије има заменика.  

 Члан 10.

 
 Испитну комисију решењем образује министар надлежан за послове управе,
на период од 2 године.

 
 Решењем о образовању испитне комисије, поред председника, заменика
председника и чланова испитне комисије, одређују се и испитивачи за поједине испитне
предмете. 

 Члан 11.

 
 Председник, заменик председника и чланови испитне комисије морају бити
државни службеници који имају стечено високо образовање на студијама другог степена
(дипломске академске студије – мастер, специјалистичке академске студије, специјалистичке
струковне студије), односно на основним студијама у трајању од најмање четири године.

 
 Испитивачи морају имати најмање онај степен образовања који одговара
степену образовања за који се образује испитна комисија, осим испитивача у испитној
комисији за кандидате са високим образовањем који морају имати стечено високо образовање
на студијама другог степена (дипломске академске студије – мастер, специјалистичке
академске студије, специјалистичке струковне студије), односно на основним студијама
у трајању од најмање четири године. 

 Члан 12.

 
 Председнику, заменику председника, члановима испитне комисије, испитивачима,
секретару и заменику секретара испитне комисије, као и лицима која учествују у организацији
и спровођењу испита припада накнада за рад чију висину решењем утврђује министар
надлежан за послове управе. 

Захтев за
полагање испита

 Члан 13.

 
 Захтев за полагање државног стручног испита, са потребним доказима,
подноси се на Обрасцу 1, који је одштампан уз ову уредбу и чини њен саставни део.


 Члан 14.

 
 Захтев за полагање државног стручног испита подноси орган у коме је
запослен државни службеник, а може га поднети и сам државни службеник, као и лице
из чл. 7. и 8. ове уредбе (у даљем тексту: подносилац захтева).

 
 Орган је у обавези да захтев за полагање државног стручног испита поднесе
најкасније 60 дана пре истека рока у коме је запослени, сагласно закону или другом
посебном пропису, обавезан да испит положи. Уколико орган не поступи у утврђеном
року, захтев може поднети кандидат.

Трошкови полагања
испита

 Члан 15.

 
 Орган  у коме је кандидат запослен, односно подносилац захтева,
дужан је да уплати трошкове полагања државног стручног испита пре полагања испита.


 
 Трошкове полагања државног стручног испита решењем утврђује министар
надлежан за послове управе.

Одлука о
захтеву за полагање испита

 Члан 16.

 
 О захтеву за полагање државног стручног испита одлучује министар надлежан
за послове управе решењем које се доставља подносиоцу захтева. 

 
 Водећи рачуна о року у коме је кандидат обавезан да положи државни
стручни испит, испитна комисија одређује дан, време и место полагања испита, о чему
обавештава подносиоца захтева. 

 
 Испитна комисија одређује и распоред чланова испитне комисије, односно
испитивача за сваки испитни рок.

Ток испита

 Члан 17.

 
 Испит је јаван и полаже се, по правилу, усмено.

 
 Испит започиње постављањем испитних питања кандидату. 

 Члан 18.

 
 О току испита води се записник у који се уносе подаци о резултатима
испита, на основу појединачних писаних извештаја чланова испитне комисије, односно
испитивача.

 
 Записник потписују чланови и секретар испитне комисије. 

 Члан 19.

 
 Знање које је кандидат показао из сваког испитног предмета оцењује
се посебно описном оценом „положио” или „није положио”. 

 
 Оцена се саопштава кандидату непосредно по полагању испита из сваког
испитног предмета. 

 Члан 20.

 
 После завршетка државног стручног испита испитна комисија утврђује
општи успех који је кандидат постигао на испиту оценом „положио” или „није положио”.

 
 Резултат полагања испита уноси се у записник по утврђивању општег успеха
кандидата. 

 
 Државни стручни испит није положио кандидат који је из више од два
испитна предмета добио оцену „није положио”. 

Поправни
испит

 Члан 21.

 
 Кандидат који је из једног или два испитна предмета добио оцену „није
положио” позива се на поправни испит из тих предмета, у року који не може бити дужи
од 60 дана од дана претходног полагања.

 
 Кандидат који на поправном испиту из једног предмета добије  оцену
„није положио” или не приступи полагању испита у року из става 1. овог члана, није
положио државни стручни испит.

Одлагање
испита

 Члан 22.

 
 На молбу кандидата, председник испитне комисије може одлучити да започети
испит одложи за други дан у коме се испит одржава, а најдуже до 30 дана, ако је
кандидат због болести или других оправданих разлога, спречен да настави полагање
испита.

 
 Кандидат је дужан да разлоге због којих тражи одлагање започетог испита
учини вероватним. 

 
 Рок на који је испит одложен рачуна се од дана доношења одлуке о одлагању
испита. 

Поновно полагање
испита

 Члан 23.

 
 Кандидат који није положио државни стручни испит не може поново полагати
испит пре истека рока од 15 дана од дана претходног полагања.

 
 Изузетно, кандидат који је дужан да положи државни стручни испит у
року утврђеном законом или другим посебним прописом, може полагати испит пре истека
рока из става 1. овог члана. 

Право на
приговор

 Члан 24.

 
 Кандидат који сматра да његов успех из неког предмета није правилно
оцењен, има право приговора испитној комисији у року од 48 часова после саопштења
резултата о полагању испита. 

 Члан 25.

 
 Кандидат који је изјавио приговор, поново полаже испит из предмета,
на које се приговор односи пред испитном комисијом наредног радног дана од дана
пријема приговора у време које му саопштава секретар испитне комисије.

Уверење о
положеном испиту

 Члан 26.

 
 На основу резултата испита, кандидату који је положио државни стручни
испит издаје се Уверење о положеном државном стручном испиту по програму за високо
образовање (Образац 2) или Уверење о положеном државном стручном испиту по програму
за средње образовање (Образац 3), који су одштампани уз ову уредбу и чине њен саставни
део. 

Евиденција
о полагању испита

 Члан 27.

 
 Министарство надлежно за послове управе води евиденцију о полагању
државног стручног испита. 

 
 Евиденција садржи: име и презиме кандидата, јединствени матични број
грађана (ЈМБГ), школску спрему, назив органа или организације у којој је запослен,
датум полагања испита и податке о успеху на испиту. 

Прелазна
одредба

 Члан 28.

 
 Државни стручни испит започет по прописима који су важили до почетка
примене ове уредбе окончаће се по тим прописима.

Завршне одредбе

 Члан 29.

 
 Даном ступања на снагу ове уредбе престаје да важи Уредба о стручном
испиту запослених у органима државне управе („Службени гласник РС”, бр. 80/92,
62/01 и 38/07). 

 Члан 30.

 
 Ова уредба ступа на снагу осмог дана од дана објављивања у „Службеном
гласнику Републике Србије”, а примењује се од 1. априла 2009. године.

 

  05 број 110-917/2009

 У Београду, 26. фебруара
2009. године

 color:black; font-weight:700">Влада

 Први потпредседник Владе
–

 заменик председника Владе,

Ивица Дачић, 
с.р.

  

ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" УРЕДБЕ

 

Уредбе о изменама и допунама Уредбе о програму и начину полагања државног 
стручног испита: "Службени гласник РС", број 81/2016-3

 

Члан 3.

Кандидат који је започео полагање државног стручног испита према 
програму државног стручног испита, који је важио до почетка примене ове уредбе, 
окончаће полагање испита према том програму.

Члан 4.

Ова уредба ступа на снагу осмог дана од дана објављивања у „Службеном 
гласнику Републике Србије”, а примењује се од 1. јуна 2017. године.

 

 

Прилози

 


НАПОМЕНА ИЗДАВАЧА: 


Уредбом о  допунама Уредбе о програму и начину полагања 
државног стручног испита ("Службени гласник РС", број 84/2014) допуњен је 
Програм државног стручног испита (Прилог 1) (види члан 1. Уредбе - 84/2014-4).


Уредбом о изменама 
и
допунама Уредбе о програму и начину полагања 
државног стручног испита ("Службени гласник РС", број 81/2016) 

измењен
је 
Програм државног стручног испита (Прилог 1) (види члан 

2. Уредбе - 81/2016-3).

 

Прилог 1 -
Програм државног стручног испита

Образац 
1 
- 

Захтев за 
полагање државног стручног испита

Образац 2 -
Уверење о положеном државном стручном 
испиту по програму за високо образовање

Образац 3 -
Уверење 

о положеном 
државном стручном испиту по програму за средње образовање