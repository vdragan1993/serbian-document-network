Редакцијски пречишћен текст
 

    На основу члана 27. став 1. Закона о спољним пословима („Службени гласник РС”, бр. 116/07, 126/07 – исправка и 41/09), 



    Влада доноси


    



    



УРЕДБУ


о коришћењу, одржавању и управљању непокретностима за потребе дипломатско-конзуларних представништава Републике Србије


„Службени гласник РС“, бр. 6 од 12. фебруара 2010, 36 од 28. маја 2010.


 


 


I. ОПШТЕ ОДРЕДБЕ


 


Члан 1.


      Овом уредбом уређује се начин коришћења, одржавања и управљања непокретностима које се користе за потребе дипломатско-конзуларних представништава Републике Србије (у даљем тексту: ДКП).


 


Члан 2.


      Под непокретностима које Министарство спољних послова (у даљем тексту: Министарство) користи за потребе ДКП, у смислу ове уредбе, подразумевају се оне непокретности у иностранству које се наменски користе за обављање редовне делатности ДКП или су неопходне за несметани рад у ДКП, а које су у својини Републике Србије, или се користе по основу закупа. 



 


Члан 3.


      Под начином коришћења непокретности, у смислу ове уредбе, подразумева се наменско коришћење непокретности  за обављање редовних послова из делокруга рада ДКП, становање шефова и особља ДКП, као и наменско коришћење осталих непокретности (гаража, магацина, изложбених простора и др.).


    Под управљањем непокретностима, у смислу ове уредбе, подразумева се спровођење мера одржавања непокретности и предузимање оних активности које ће допринети обнављању и унапређивању  непокретности, као и извршавању законских и других  обавеза у вези са непокретностима (обавеза осигурања и др.).


    Под мерама одржавања непокретности подразумевају се мере инвестиционог, текућег и хигијенско-санитарног одржавања, као и мере противпожарне заштите и физичко-техничког обезбеђења.


 


Члан 4.


      ДКП је дужно да непокретну имовину одржава и њоме управља на начин којим ће се спречити настанак било какве директне или индиректне штете на непокретности у целини, као и на њеним посебним и заједничким деловима.


    Са истом одговорношћу ДКП је обавезно да се опходи како према објектима у државној својини, тако и објектима који се користе по основу закупа, водећи рачуна и о локалним прописима и одредбама предвиђеним уговором.


 


Члан 5.


      ДКП су дужна да право својине на непокретностима упишу у корист Републике Србије у јавне књиге о евиденцији непокретности и правима на њима, код локалних органа земље пријема, а у складу са локалним прописима. 



    Доказ о упису права на непокретности доставља се надлежној организационој јединици Министарства.


    О непокретностима у својини Републике Србије чији је корисник Министарство за потребе ДКП, воде се евиденције и у пословним књигама Министарства.


 


Члан 6.


      Документација у вези са својином на непокретностима чува се трајно.


    Документација о закупу непокретности чува се пет година по престанку важења уговора о закупу.


Члан 7.


      Непокретности у својини Републике Србије, које су прибављене за потребе ДКП, а које се привремено не користе за своје намене, Министарство може издати у закуп на основу одлуке Владе.


 


II. КОРИШЋЕЊЕ, ОДРЖАВАЊЕ И УПРАВЉАЊЕ НЕПОКРЕТНОСТИМА


 


Члан 8.


      Шеф ДКП непосредно је одговоран за наменско коришћење пословних и стамбених објеката и других непокретности, као и за спровођење мера чувања, одржавања и заштите тих објеката, у складу са прописима Министарства којима се регулишу ова питања, као и прописима државе пријема.


 


Члан 9.


      ДКП је обавезно да осигура непокретну имовину коју користи и којом управља.


 


Члан 10.


      ДКП, на основу упутства министра спољних послова и у складу са прописима државе пријема, организује физичко-техничко обезбеђење пословних и стамбених објеката и других непокретности и предузима мере у вези са коришћењем и одржавањем непокретности којима се обезбеђује несметано вршење послова из делокруга рада ДКП.


 


Члан 11.


      Мере противпожарне заштите пословних и стамбених објеката и других непокретности организује ДКП у складу са упутством Министарства и прописима државе пријема.


 


Члан 12.


      Организовање послова инвестиционог, текућег и хигијенско-санитарног одржавања пословних и стамбених објеката и других непокретности, којима се обезбеђује њихово наменско коришћење, на основу претходне сагласности надлежне службе Министарства,  врши шеф ДКП.


    Инвестиционо одржавање пословних и стамбених објеката и других непокретности вршиће се у оквиру средстава обезбеђених за те намене финансијским планом Министарства за текућу годину и у складу са приоритетима које одреди надлежна служба Министарства.


     Изузетно од става 2. овог члана, инвестиционо одржавање одређених пословних и стамбених објеката и других непокретности вршиће се у оквиру средстава обезбеђених за те намене финансијским планом Републичке дирекције за имовину Републике Србије за текућу годину, преко те дирекције, а у складу са приоритетима које, на предлог Министарства, одреди Влада.*


     Републичка дирекција за имовину Републике Србије вршиће контролу организације и обављања инвестиционог одржавања пословних и стамбених објеката и других непокретности из става 3. овог члана за које су обезбеђена средства за те намене финансијским планом Републичке дирекције за имовину Републике Србије.*


 


*Службени гласник РС, број 36/2010


 


Члан 13.


      ДКП је обавезно да благовремено достави надлежној служби Министарства предлоге за инвестициона улагања за наредну годину, како би се исти унели у програм инвестиционог улагања и укључили у нацрт буџета Републике Србије за наредну годину. 


 


Члан 14.


      Стручно-технички послови на одржавању могу се поверити особљу ДКП или  специјализованим организацијама у држави пријема.


 


III. ПРЕЛАЗНЕ И ЗАВРШНЕ ОДРЕДБЕ


 


Члан 15.


      Унутрашњи акти Министарства који ближе уређују питања уређена овом уредбом ускладиће се са овом уредбом у року од 60 дана од дана њеног ступања на снагу.


 


Члан 16.


      Ова уредба ступа на снагу осмог дана од дана објављивања у „Службеном гласнику Републике Србије”.

    
 
          05 број 110-701/2010
          У Београду, 4. фебруара 2010. године
          Влада
            Председник,
          др 
	Мирко Цветковић, с.р.