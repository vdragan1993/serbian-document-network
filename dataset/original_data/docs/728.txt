На основу члана 32. став 1. Закона о објављивању закона и других прописа и аката („Службени гласник РС”, број 45/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси
 
УРЕДБУ
о Правно-информационом систему Републике Србије

	"Службени гласник РС", број 113 од 20. децембра 2013.
 
I. УВОДНА ОДРЕДБА
Члан 1.
Овом уредбом ближе се прописује начин на који се успоставља и води Правно-информациони систем Републике Србије (у даљем тексту: Правно-информациони систем), а посебно: ближа садржина Правно-информационог система, управљање подацима и документацијом, размена и достављање података и документације, приступ том систему и начин његовог коришћења.
II. БЛИЖА САДРЖИНА ПРАВНО-ИНФОРМАЦИОНОГ СИСТЕМА
Збирка података у електронском облику 
Члан 2.
Правно-информациони систем као збирка података у електронском облику садржи: 
	
1) електронски облик „Службеног гласника Републике Србије” (у даљем тексту: Службени гласник);
2) архиву службених гласила;
3) базу која садржи регистар и текстове важећих прописа и других аката Републике Србије објављених у Службеном гласнику;
4) базу која садржи судску праксу;
5) друге податке о правном систему Републике Србије; 
6) везу са правним актима Европске уније.
Правно-информациони систем, у складу са законом, објављује се на интернет странама Jавног предузећа „Службени гласник” (у даљем тексту: Јавно предузеће).
Електронски облик Службеног гласника
Члан 3.
Електронски облик основног издања Службеног гласника садржи, у PDF и HTML формату, све акте, пречишћенe текстовe прописа, исправкe аката, јавне конкурсе, огласе, јавне позиве и друга обавештења органа, правних и физичких лица, који су, у складу са законом, објављени у одговарајућем броју основног издања Службеног гласника.
Електронски облик посебног издања Службеног гласника „Службени гласник Републике Србије – Међународни уговори” садржи, у PDF и HTML формату, све потврђене међународне уговоре и друге међународне споразуме и акте, који су, у складу са законом, објављени у одговарајућем броју тог посебног издања Службеног гласника. 
	
Електронски облик посебног издања Службеног гласника „Службени гласник Републике Србије – Просветни гласник” садржи, у PDF и HTML формату, све републичке прописе којима се уређују наставни планови и програми образовања, простор, опрема и наставна средства, програм приправничког стажа и програми усавршавања и оспособљавања наставника и сарадника у основним и средњим школама, као и друге акте, који су, у складу са законом, објављени у одговарајућем броју тог посебног издања Службеног гласника.
У складу са законом, електронски облик Службеног гласника мора имати исти датум као и штампани облик Службеног гласника и мора бити са штампаним обликом садржински усаглашен.
Архива службених гласила
Члан 4.
Архива службених гласила садржи, у PDF и HTML формату, збирку свих бројева основног и посебних издања Службеног гласника објављених након успостављања Правно-информационог система. 
	
Архива службених гласила садржи и збирку, у PDF формату, основног и посебних издања Службеног гласника објављених пре успостављања Правно-информационог система, као и збирку службених гласила државне заједнице Србија и Црна Гора и службених гласила бивше савезне државе. 
	
База која садржи регистар и текстове важећих прописа и других аката
Члан 5.
База која садржи регистар и текстове важећих прописа и других аката Републике Србије објављених у Службеном гласнику садржи:
1) регистар заснован на класификацији прописа и других аката која је утврђена на основу материје, правног основа за доношење прописа и других аката и на основу хијерархије општих правних аката;
2) текст важећих прописа и других аката објављених у Службеном гласнику;
3) званично пречишћене текстове прописа, као и незванично пречишћене текстове прописа сачињене у Јавном предузећу;
4) службена гласила у којима су објављени основни текстови прописа и других аката и службена гласила у којима су објављене њихове измене, допуне и исправке, у PDF формату.
База која садржи судску праксу
Члан 6.
База која садржи судску праксу обухвата:
1) одабране судске одлуке и правне ставове Уставног суда, судова опште и посебне надлежности, као и пресуде Европског суда за људска права које се односе на Републику Србију;
2) везу са службеним гласилима у којима су објављени прописи битни за доношење судских одлука;
3) везу са званично и незванично пречишћеним текстовима важећих прописа који су битни за доношење судских одлука; 
	
4) везу са другим актима који су битни за доношење судских одлука.
База која садржи судску праксу води се у складу са прописима којима се уређује прикупљање и обједињавање судске праксе.
Други подаци о правном систему Републике Србије
Члан 7.
Правно-информациони систем садржи и збирке података у електронском облику у којима су систематизовани: одабрана мишљења и други акти настали у раду државних органа и државних и других организација, правна литература, модели аката, преводи прописа Републике Србије на енглески језик и други подаци значајни за тумачење и примену правних норми.
Веза са правним актима Европске уније
Члан 8.
Веза са правним актима Европске уније успоставља се повезивањем Правно-информационог система са одговарајућим базама Европске уније које омогућавају приступ правној регулативи Европске уније.
III. ВОЂЕЊЕ ПРАВНО-ИНФОРМАЦИОНОГ СИСТЕМА
Члан 9.
Правно-информациони систем, у складу са законом, води Јавно предузеће. 
	
Правно-информациони систем има Одбор уредника Правно-информационог система, који, у складу са законом, усмерава и надзире развој Правно-информационог система. 
	
Одбор уредника Правно-информационог система има председника и десет чланова, који се именују из реда функционера и државних службеника у министарству надлежном за правосуђе и државну управу, министарству надлежном за спољне послове, министарству надлежном за просвету, министарству надлежном за информационо друштво, Служби Народне скупштине, Генералном секретаријату председника Републике, Генералном секретаријату Владе и Републичком секретаријату за законодавство, као и из реда запослених у Јавном предузећу и стручњака из области права и информатике. 
	
У складу са законом, председника и чланове Одбора уредника Правно-информационог система именује Влада на предлог Републичког секретаријата за законодавство.
Начин рада Одбора уредника Правно-информационог система подробније се уређује пословником Одбора уредника Правно-информационог система.
IV. УПРАВЉАЊЕ ПОДАЦИМА И ДОКУМЕНТАЦИЈОМ
Члан 10.
Јавно предузеће управља подацима и документацијом који чине садржај Правно-информационог система.
Управљање обухвата унос, обраду и објављивање у електронском облику података и документације из става 1. овог члана. 
	
V. РАЗМЕНА И ДОСТАВЉАЊЕ ПОДАТАКА И ДОКУМЕНТАЦИЈЕ
Члан 11.
Државни органи и државне и друге организације који располажу подацима и документацијом потребним за вођење Правно-информационог система (укључујући и податке и документацију који се односе на акте који настану у њиховом раду, а од значаја су за вођење тог система) дужни су, у складу са законом, да Јавном предузећу благовремено, а најмање једном у три месеца, достављају те податке и документацију.
Достављање података и документације врши се у електронском облику.
Податке и документацију из става 1. овог члана које државни органи и државне и друге организације учине јавно доступним Јавно предузеће може преузети у истоветној садржини, на начин на који су учињени јавно доступним.
Ако Одбор уредника Правно-информационог система приликом праћења да ли државни органи и државне и друге организације благовремено пружају податке и документацију потребну за вођење Правно-информационог система утврди да ти органи и организације нису податке и документацију достављали Јавном предузећу благовремено, обавестиће о томе те органе и организације, а по потреби и органе надлежне за вршење надзора над њиховим радом. 
	
VI. ПРИСТУП ПРАВНО-ИНФОРМАЦИОНОМ СИСТЕМУ
Члан 12.
У бази која садржи регистар и текстове важећих прописа и других аката Републике Србије објављених у Службеном гласнику свим корисницима интернета доступни су, у складу са законом, без накнаде: незванично пречишћени текстови прописа, оригинална службена гласила у PDF формату у којима су објављени основни текстови прописа и службена гласила у којима су објављене њихове измене и допуне. 
	
За приступ осталим подацима које садржи Правно-информациони систем плаћа се, у складу са законом, накнада чија се висина одређује актом Јавног предузећа, на који сагласност даје Влада.
База која садржи судску праксу доступна је без накнаде органима и организацијама за које је то одређено законом.
VII. НАЧИН КОРИШЋЕЊА ПРАВНО-ИНФОРМАЦИОНОГ СИСТЕМА
Члан 13.
Јавно предузеће обезбеђује коришћење Правно-информационог система без ограничења и подношења посебног захтева ако се тај систем користи у делу који обухвата базу која садржи регистар и текстове важећих прописа и других аката.
Јавно предузеће обезбеђује коришћење Правно-информационог система у делу који обухвата базу која садржи судску праксу свим органима и организацијама за које је то одређено законом, без ограничења, достављањем посебних приступних шифара, и без накнаде.
Ради обезбеђивања коришћења Правно-информационог система у делу за који се, у складу са законом, приступ обезбеђује уз плаћање посебне накнаде, Јавно предузеће са корисником закључује уговор. 
	
VIII. ЗАВРШНА ОДРЕДБА
Члан 14.
Ова уредба ступа на снагу 1. јануара 2014. године.
 
05 број 110-10657/2013
У Београду, 18. децембра 2013. године
Влада
Председник,
Ивица Дачић, 
	с.р.