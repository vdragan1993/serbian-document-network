Редакцијски пречишћен текст

 

 

На основу члана 43. став 4. Закона о заштити животне средине („Службени гласник РС”, бр. 66/91, 83/92, 53/93, 67/93, 48/94, 53/95 и 135/04),

Влада Републике Србије доноси

 

 

УРЕДБУ 


о 
заштити Парка природе "Шарган-Мокра гора"*


 "Службени гласник РС", бр. 52 од 21. јуна 
2005, 105 од 28. новембра 
2005, 81 од 5. 

септембра 
2008, 
49 од 15. маја 2012 - УС
 

*Службени гласник РС, број 81/2008

 

 

Члан 1.

Подручје планине Шарган, мокрогорске котлине, долине Белог Рзава и јужних делова планине Таре са Добрим и Љутим пољем и долином потока Братешина, ставља се под заштиту као Парк природе ’Шарган–Мокра гора’ и утврђује за заштићено природно добро од изузетног значаја, односно И категорије (у даљем тексту: Парк природе "Шарган–Мокра гора").*

 

*Службени гласник РС, број 81/2008

 

Члан 2.

Парк природе "Шарган–Мокра гора"* ставља се под заштиту ради очувања и унапређења разноврсности и лепоте предела, разноврсности и богатства дивљег биљног и животињског света, а посебно очувања угрожених, ретких и ендемичних врста биљака, животиња, њихових заједница и високих старих шума црног и белог бора, очувања и одржавања квалитета главних чинилаца животне средине (вода, ваздуha и земљишта), објеката народног градитељства, „Шарганске осмице” и етно-комплекса „Дрвенград” и примера и облика традиционалног начина живота, планског уређења простора и одрживог развоја туризма, пољопривреде и шумарства, а у интересу науке, образовања, културе и рекреације. 


 

*Службени гласник РС, број 81/2008

 

Члан 3.

Парк природе "Шарган–Мокра гора" налази се на подручју општине Ужице, на деловима територије катастарских општина Мокра гора и Кремна, на подручју општине Чајетина, на делу територије катастарске општине Семегњево и на подручју општине Бајина Башта, на делу територије катастарске општине Зауглине. *

Укупна површина Парка природе ’Шарган–Мокра гора’ износи 10.813,73 ha, од чега је 4433,33 ha у државној својини, а 6380,40 ha у приватној и другим облицима својине. *

Опис граница Парка природе "Шарган–Мокра гора" са графичким приказом одштампан је уз ову уредбу и чини њен саставни део.*

 

*Службени гласник РС, број 81/2008

 

Члан 4.

На подручју Парка природе "Шарган–Мокра гора"* успостављају се режими заштите I, II и III степена, и то: 


1. Режим заштите I степена, укупне површине 351,98 ha, на следећим местима: 


1) Јеловац, површине 56,55 ha, КО Мокра Гора и КО Кремна, ГЈ „Шарган”, одељење 20. у целости,


2) Клисура Дубошца, површине 106,01 ha, КО Кремна, ГЈ „Шарган”, одељења 62, 63. и 64. у целости,


3) Међедова љеска, површине 116,30 ha, КО Мокра Гора, ГЈ „Мокра Гора–Кршање”, део одељења 46. и одељења 48. и 49. у целости,


4) Ограђеница, површине 73,12 ha, КО Мокра Гора, ГЈ „Мокра Гора–Кршање”, делови одељења 38. и 47;


2. Режим заштите II степена, укупне површине од 1187,46 ha, на следећим местима и потесима:


1) Брдо Вао, површине 157,01 ha, КО Мокра Гора, ГЈ „Мокра Гора–Кршање”, део одељења 53. и земљиште у приватној својини између границе Предела изузетних одлика „Шарган–Мокра Гора” на западу и северозападу, одељења 52. и 56. ГЈ „Мокра Гора–Кршање” и Подстењског потока и подножја брда Вао на истоку и северу,


2) Тусто брдо–Божурица, површине 439,80 ha, КО Мокра Гора, ГЈ „Мокра Гора–Кршање”, одељења 39. и 40. у целости и делови одељења 38, 46. и 47. ГЈ „Мокра Гора–Кршање”, одељење 36. ГЈ „Мокра Гора–Пањак” у целости и земљиште у приватној својини у оквиру наведених одељења ГЈ „Мокра Гора–Кршање” и између те газдинске јединице и одељења 36. ГЈ „Мокра Гора–Пањак”,


3) Шишатовац, површине 115,94 ha, КО Мокра Гора, ГЈ „Шарган”, одељења 34, 35. и 36. у целости,


4) Ђога–Козја стена, површине 474,71 ha, КО Мокра Гора, КО Кремна и КО Семегњево, ГЈ „Мокра Гора–Пањак”, одељења 51, 52, 53, 54, 55, 59. и 60. у целости, ГЈ „Шарган”, одељење 65. у целости и део земљишта у приватној својини између вододелнице на брду Ђога, одељења 59. и 60. ГЈ „Мокра Гора–Пањак” и одељења 62. ГЈ „Шарган”;


3. Режим заштите III степена, укупне површине 9.274,29 ha, КО Мокра Гора, КО Кремна, КО Семегњево и КО Зауглине, на осталом делу Парка природе "Шарган–Мокра гора".*

 

*Службени гласник РС, број 81/2008

 

Члан 5.

На површинама на којима је утврђен режим заштите III степена забрањује се:


1) изградња индустријских објеката, складишта индустријске робе, објеката за фармерски узгој стоке и живине већег габарита, других привредних објеката и објеката комуналне, саобраћајне и енергетске инфраструктуре чије грађење, реконструкција и рад могу изазвати неповољне промене особина и квалитета земљишта, вода, ваздуha, живог света, шума, лепоте предела и културних добара;


2) изградња и реконструкција стамбених, економских и помоћних објеката пољопопривредних домаћинстава и викенд објеката изван грађевинских рејона и грађевинског земљишта утврђених и проглашених у складу са законом, а до доношења одговарајућих планова забрањена је и изградња објеката пољопривредних домаћинстава изван постојећих грађевинских парцела;


3) експлоатација минералних сировина, осим планског отварања привремених позајмишта грађевинског или украсног камена за локалне потребе;


4) разградња и други видови оштећивања и уништавања објеката који по својим архитектонско-грађевинским одликама, времену настанка и намени представљају споменике народног градитељства;


5) прекомерно, нестручно и непрописно коришћење и сеча шуме;


6) брање, сакупљање, убијање и друге радње којима се уништавају или угрожавају биљке и животиње заштићене као природне реткости;


7) преоравање земљишта, крчење шума и обављање других радњи на местима и на начин који могу изазвати процесе јаке и ексцесивне водне ерозије и неповољне промене изгледа предела;


8) одлагање и бацање комуналног смећа и отпадака пољопривредних домаћинстава изван места одређених за ту намену, одлагање расходованих возила;


9) одлагање отпада грађевинског материјала, амбалаже, индустријског и другог отпада, нерегулисано складиштење стајског ђубрета;


10) руковање отровним хемијским препаратима и нафтним дериватима на начин који може проузроковати загађивање земљишта и вода;


11) нерегулисано испуштање отпадних вода домаћинстава, туристичко-угоститељских, услужних и других објеката;


12) запуштање и закоровљавање обрадивог пољопривредног земљишта, путева, водотока и површина за рекреацију, народне светковине и друге скупове, земљишта у путном и водном појасу, окружењу културних добара, историјских споменика и јавних чесми.


На површинама на којима је утврђен режим заштите II степена, осим забрана из става 1. овог члана забрањује се:


1)


престала 
је да важи (види 
Одлуку УС - 49/2012-199)

2) експлоатација минералних сировина, укључујући привремена позајмишта, детаљна геолошка истраживања и коришћење камена и другог материјала везаних за наведена истраживања;


3) каптирање извора ради водоснабевања;


4) лов, осим санитарног одстрела и планских активности на регулисању бројности дивљачи и риболов, осим у научноистраживачке сврхе;


5) ** крчење шуме, одлагање и депоновање посечене дрвне масе у шуми и крај путева, сеча највећих, репрезентативних и најстаријих стабала дрвећа и примерака ретких и значајних врста дрвећа и жбуња;


6) садња, засејавање и насељавање нових врста биљака и животиња страних за природни, изворни живи свет западне Србије, осим на малим површинама и у строго контролисаним условима у циљу хортикултурног уређења рекреативних површина;


7) улазак моторних возила у шуму и кретање изван шумских путева, осим у оквиру шумарских радова и у посебно утврђене службене сврхе;


8) ложење ватре, камповање, паркирање возила, брање и сакупљање гљива, шумских плодова, биљака и животиња, осим на местима и на начин који ће се посебно утврдити.


На површинама на којима је утврђен режим заштите 
I степена забрањују се коришћење природних богатстава и све активности осим научних истраживања и ограничене едукације.


На подручју Парка природе "Шарган–Мокра гора"* обезбеђује се: неговање и унапређење уредности, чистоће, амбијенталне разноврсности и лепоте предеоног лика и високог квалитета чинилаца животне средине; уређење и одржавање дворишта и окућница постојећих пољопривредних домаћинстава, викендица, културних добара, јавних, службених и других објеката; планска изградња нових објеката уз стручно и пажљиво утврђивање грађевинских рејона и правила грађења; одржавање објеката „Шарганске осмице”, „Дрвенграда”, јавних чесми и уређење површина на којима се налазе; одржавање јавних, сеоских и шумских путева; очување и обнављање објеката народног градитељства (кућа, вајата, бунара, амбара/кошева, сеника, качара, воденица и др.) и уређење места на којима се налазе; сакупљање, конзервација и чување предмета, алата и опреме везаних за традиционални сеоски живот, сакупљање, очување и планско гајење старих сорти воћа и других биљних култура и аутохтоних раса домаћих животиња; одржавање живица на међама парцела и очување усамљених примерака или група шумског дрвећа на ливадама, њивама, поред путева и у двориштима; праћење стања, очување и увећање разноврсности аутохтоног живог света, посебно ретких и у другом погледу значајних биљних и животињских врста, њихових популација и станишта; побољшање стања фонда ловне дивљачи, постављање наменских објеката и опреме за потребе њене прихране, чувања и надзора; примена мера у газдовању шумама којима се осигурава умерено повећање површина под шумским екосистемима и побољшање њихове структуре и здравственог стања, посебно у погледу заступљености виших узгојних типова и већих дебљинских разреда, количине и квалитета дрвне масе, разноврсности и аутохтоности флористичко-дендролошког састава; изградња, инфраструктурно опремање и уређење простора за потребе рекреације и туризма, образовног и научног рада и планинарских активности. 

 

*Службени гласник РС, број 81/2008

**Службени гласник РС, 
број 49/2012 (Одлука 
УС)

 

Члан 6.

О Парку природе "Шарган–Мокра гора"* стара се 
Друштво с ограниченом одговорношћу "Парк природе Мокра Гора" из Мокре Горе, општина Ужице* (у даљем тексту: старалац). 


У обављању послова старања, старалац:


1) чува заштићено природно добро и спроводи утврђене заштитне режиме, односно прописане забране и правила унутрашњег реда;


2) обележава заштићено природно добро и његове границе и границе површина у режиму заштите I и II степена;


3) доноси програм управљања, акт о унутрашњем реду и чуварској служби, годишњи програм управљања и извештај о његовом извршавању;


4) иницира доношење одговарајућих урбанистичких планова и других докумената којима се уређује изградња објеката и организација простора;


5) организује спровођење програма управљања, а посебно подстиче и прати израду и примену програма и пројеката развоја туризма, пољопривреде, уређења предела, санације и рекултивације оштећених и деградираних површина, истраживања, очувања и презентације културно-историјских вредности, мониторинга и заштите живог света, научноистраживачког и образовног рада.


 

*Службени гласник РС, број 81/2008

**Службени гласник РС, број 

105/2005

 

Члан 7.

Заштита и развој
Парка природе "Шарган–Мокра гора"* спроводи се према програму управљања који се доноси као средњорочни документ за период од пет година. 


Програм управљања из става 1. овог члана нарочито садржи:


1) циљеве заштите и развоја, услове, мере, погодности и органичења за њихово остваривање;


2) приоритетне задатке на чувању и одржавању заштићеног природног добра, уређењу предела и изградњи објеката, заштити живог света и биолошке разноврсности, коришћењу природних богатстава (првенствено пољопривредног земљишта, шума и вода) и развоја на њима заснованих привредних активности, развоју туризма и рекреације и осталих функција заштићеног природног добра (наука и образовање, планинарство, ловство), заштити културних добара, објеката народног градитељства и етнографских и фолклорних обележја и вредности, промоцији и приказивању заштићеног природног добра;


3) динамику и субјекте реализације програмских задатака;


4) средства потребна за реализацију програма управљања, као и начин њиховог обезбеђења.


На програм управљања из става 1. овог члана, на који су претходно прибављена мишљења министарстава надлежних за послове туризма, науке, просвете, просторног планирања, урбанизма и изградње објеката, пољопривреде, шумарства, водопривреде и финансија, сагласност даје министарство надлежно за послове заштите животне средине (у даљем тексту: министарство).


Програм управљања из става 1. овог члана остварује се кроз годишњи програм управљања. Годишњи програм управљања за наредну годину, заједно са извештајем о остваривању програма у текућој години старалац доставља министарству до 15. децембра.


 

*Службени гласник РС, број 81/2008

 

Члан 8.

Старалац је дужан да обезбеди унутрашњи ред и чување заштићеног природног добра у складу са актом који доноси, уз сагласност министарства.


Актом из става 1. овог члана утврђују се правила за спровођење прописаног режима заштите, а нарочито: начин и услови понашања посетилаца, власника и корисника непокретности при кретању, боравку и обављању делатности на заштићеном природном добру, услови и поступак планирања радова на изградњи објеката и уређењу простора, услови заштите приликом обављања научних истраживања, као и начин чувања и одржавања заштићеног природног добра.


Правила одређена актом из става 1. овог члана и друге неопходне информације за спровођење режима заштите старалац је дужан да јавно огласи и на погодан начин учини доступним посетиоцима и корисницима.


 

Члан 9.

Средства за заштиту и развој
Парка природе "Шарган–Мокра гора" обезбеђују се из прихода остварених обављањем делатности стараоца, од накнаде за коришћење заштићеног природног добра, из буџета Републике и из других извора у складу са законом. 


 

*Службени гласник РС, број 81/2008

 

Члан 10.

Програм управљања и годишњи програм управљања Парка природе ’Шарган–Мокра гора’старалац ће донети у року од шест месеци од дана ступања на снагу ове уредбе.


До доношења докумената из става 1. овог члана, старалац ће послове заштите и развоја обављати према привременом програму управљања који ће донети у року од 30 дана од дана ступања на снагу ове уредбе, уз сагласност министарства.


Старалац ће у року од шест месеци од дана ступања на снагу ове уредбе извршити идентификацију граница заштићеног природног добра и површина у режиму заштите 
I и II степена на катастарским плановима и на терену, израдити и у јавном гласилу објавити попис граничних катастарских парцела, уз претходну сагласност министарства.


 

Члан 11.

Планови уређења простора, шумске, ловне, водопривредне, пољопривредне и друге основе и програми који обухватају заштићено природно добро усагласиће се са Просторним планом Републике Србије и програмом управљања из члана 7. ове уредбе.


 

Члан 12.

Ова уредба ступа на снагу осмог дана од дана објављивања у „Службеном гласнику Републике Србије”.


  

05 број 110-3741/2005-001

У Београду, 17. јуна 2005. године

Влада Републике Србије

Потпредседник

Мирољуб Лабус, с.р.

 

 

ОПИС ГРАНИЦА

ПАРКА ПРИРОДЕ „ШАРГАН–МОКРА ГОРА”

  

Крајња западна тачка границе Парка природе „Шарган-Мокра гора” почиње на коти 1174 м на месту званом Бијела липа, на државној граници између Републике Србије и БиХ–Република Српска, односно на граници између КО Мокра гора (општина Ужице) и КО Заовине (општина Бајина Башта). Од наведене коте граница иде у правцу север-североисток дуж границе између КО Мокра гора и КО Заовине која уједно представља и границу Предела изузетних одлика „Заовине”. У овом делу граница прелази преко коте 989 м на локалитету Божурица, сече корито реке Бели Рзав, у наставку прати ток његове притоке Трешњице и прелази преко узвишења Мраморак. У продужетку, пратећи административну границу наведених катастарских општина и источну границу Предела изузетних одлика „Заовине”, граница овог парка природе сече Радељевски поток и по изохипси наставља у правцу севера пролазећи непосредно испод коте 1304 м на локалитету Овсјек. Од Овсјека граница иде преко Никшића преседа, прелази преко коте 1304 м, затим наставља преко Змајевца, скреће према северозападу западним обронцима Милошевца где прелази преко коте 1368 м, наставља испод подножја брда Гавран, долази до коте 1337 м на локалитету Бијела вода и иде у правцу северозапада све до локалитета непосредно испод коте 1150 м. Од ове тачке граница скреће према североистоку преко места звано Гувниште пратећи и даље границу између општина Ужице (КО Мокра Гора) и Бајина Башта (КО Коњска Река). У продужетку граница овог природног добра прати границу КО Коњска Река и КО Кремна (општина Ужице) западним ободом Љутог поља преко коте 1235 м, а затим и западним ободом Карајића баре, које су у границама овог парка природе, долази до коте 1282 м на Јањића брду. Од наведене коте скреће према истоку дуж границе Националног парка „Тара”, односно спољашњим ободима одељења 110/а, 111/а и 132/а ГЈ Тара, на административној граници између КО Кремна (општина Ужице) и КО Бесеровина (општина Бајина Башта). У продужетку, у правцу североистока, граница иде дуж границе Националног парка „Тара” ободом одељења 134/б у КО Кремна, а затим наставља спољашњим ободом одељења 134/а и 135/а ГЈ „Тара” пролазећи преко коте 1293 м на локалитету Паљевине, односно пратећи границу између КО Кремна и КО Зауглине (општина Бајина Башта). Даље граница малим делом улази у КО Зауглине пратећи спољашњи обод одељења 136/а и 149/а ГЈ „Тара”, а затим наставља границом КО Кремна и КО Зауглине у правцу североистока до коте 1226 м на локалитету Гребен где почиње граница између КО Кремна и КО Рача (општина Бајина Башта). И ова административна граница прати границу Националног парка „Тара”, односно ободе одељења 152/1, 167/а, 168/а, 169/а и 170/а ГЈ „Тара”, све до коте 1153 м на Тарабића брду. Од наведене коте, граница Парка природе „Шарган–Мокра гора” одваја се од границе Националног парка „Тара” и спушта праволинијски у правцу југа до локалног земљаног пута Расово–Добро поље, односно до његове раскрснице са локалним земљаним путем који води у Кошутово, улазећи у КО Кремна. Од наведене раскрснице, граница се вијугаво спушта у правцу југа пролазећи преко коте 1228 м на брду Караула, преко Барица, затим преко коте 1136 м и коте 1137 м на брду Кик, а затим вододерином у Курјачком долу до коте 1234 м на Острељцу и земљаним путем преко локалитета Ивица до коте 1257 м на брду Ивички оглавак. Од наведене коте граница скреће према југоистоку пратећи земљани пут преко Кулиша пролазећи поред коте 1148 м, а затим долази до коте 1082 м на Мргачевом брду. Од ове коте наставља према истоку земљаним путем до коте 830 м изнад трасе магистралног пута Ужице–Вишеград и железничке станице Шарган–Витаси, спушта се на овај магистрални пут, сече га код локалитета Братешина, обухвата железничку станицу Шарган–Витаси, савија према југоистоку и наставља вододелницом и коритом потока пратећи границе одељења 18 и 36 ГЈ „Шарган” на територији КО Мокра Гора (општина Ужице). Од одељења 36, граница се креће у правцу југоистока коритом потока и долази до тачке разграничења одељења 65 и 64 ГЈ „Шарган”. Затим граница лучно савија дуж спољашњих граница одељења 64, 63 и 62 ГЈ „Шарган” улазећи у територију КО Семегњево (општина Чајетина). У наставку прелази преко коте 723 м, прати вододелницу на темену брда Ђого, долази до вододелнице на локалитету Шпијунски ловци где поново улази на територију КО Мокра гора и прати спољашње границе одељења 59, 55 и 51 ГЈ „Мокра гора–Пањак”. У наставку, од места Којадиновићи до локалитета Божурица, граница праволинијски пресеца земљиште у приватној својини у правцу запада и долази до границе одељења 36 ГЈ „Мокра гора–Пањак”, наставља вододелницом и теменом Божурице и спушта се на регионални пут Ужице–Вишеград. У наставку прати овај регионални пут све до државне границе између Републике Србије и БиХ–Република Српска. Граница природног добра даље иде државном границом у правцу северозапада и долази до почетне тачке на коти 1174 м на месту званом Бијела липа.