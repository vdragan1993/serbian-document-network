На основу члана 160. Закона о пензијском и инвалидском осигурању ("Службени 
гласник РС", број 34/03), члана 13. Статута Републичког фонда за пензијско и 
инвалидско осигурање самосталних делатности ("Службени гласник Републике 
Србије", бр. 75/03 и 79/03) и члана 9. Правилника о радним местима, односно 
пословима на којима се стаж осигурања рачуна са увећаним трајањем ("Службени 
гласник Републике Србије", број 105/03),
Управни одбор Републичког фонда за пензијско и инвалидско осигурање 
самосталних делатности, на седници одржаној 21. маја 2004. године, доноси
ПРАВИЛНИК
о поступку утврђивања радних места, односно послова на којима се стаж осигурања рачуна са увећаним трајањем
"Службени гласник РС", број 68 од 15. јуна 2004.
Члан 1.
Овим правилником уређује се поступак утврђивања радних 
места, односно послова (у даљем тексту: послови) на којима се стаж осигурања 
рачуна с увећаним трајањем, са степеном увећања и друга питања од значаја за 
њихово утврђивање.
Члан 2.
Поступак из члана 1 овог правилника се, у складу са чланом 
9 став 1 Правилника о радним местима, односно пословима на којима се стаж 
осигурања рачуна са увећаним трајањем (у даљем тексту: Правилник) покреће на 
захтев осигураника, односно лица које је раније имало статус осигураника 
самосталних делатности (у даљем тексту: подносилац захтева).
Поступак из става 1 овог члана може покренути фонд по 
службеној дужности или на иницијативу професионалног удружења, савеза, уније или 
друге асоцијације осигураника самосталних делатности.
Члан 3.
Захтев за покретање поступка из члана 2 став 1 овог 
правилника се подноси Републичком фонду за пензијско и инвалидско осигурање 
самосталних делатности (у даљем тексту: Фонд).
У захтеву се наводи:
- назив посла чије се утврђивање као посла на коме се стаж 
осигурања рачуна са увећаним трајањем тражи, уз навођење и назива посла и 
делатности из члана 2 Правилника, односно из прописа који су били на снази до 
дана његовог ступања на снагу, и
- податак о томе да ли је тај посао раније утврђен као 
посао на коме се стаж осигурања рачуна са увећаним трајањем.
Уз захтев се подноси:
- доказ о регистрацији и врсти делатности;
- копија записника о раније извршеном утврђивању послова на 
којима се стаж осигурања рачуна са увећаним трајањем, уколико је утврђивање 
раније извршено, и
- други релевантни докази.
Члан 4.
Комисију за утврђивање послова на којима се стаж осигурања 
рачуна с увећаним трајањем (у даљем тексту: Комисија), у саставу од три члана, 
именује директор Фонда.
Комисију чине представник Фонда, представник организације 
регистроване за обављање делатности из области безбедности и здравља на раду (у 
даљем тексту: стручна организација) и подносилац захтева, односно представник 
професионалног удружења, савеза, уније или друге асоцијације осигураника 
самосталних делатности.
Члан 5.
Члан Комисије - представник Фонда именује се из реда 
запослених у Фонду који раде на пословима спровођења пензијског и инвалидског 
осигурања.
Члан Комисије - представник стручне организације именује се 
на предлог те организације, при чему она води рачуна о његовом профилу 
стручности у зависности од врсте делатности подносиоца захтева.
Члан Комисије - представник професионалног удружења, 
савеза, уније или друге асоцијације осигураника самосталних делатности се 
именује на њихов предлог.
 Члан 6.
По пријему захтева из члана 2 став 1 овог правилника, 
стручна служба Фонда оцењује његову уредност и основаност.
Након покретања поступка из члана 2 овог правилника, Фонд 
ангажује стручну организацију за израду анализе која служи за утврђивање 
конкретних послова на којима се стаж осигурања рачуна са увећаним трајањем.
Анализа из става 2 овог члана обавезно садржи:
- назив и опис конкретног посла који се утврђује као посао 
на коме се стаж осигурања рачуна са увећаним трајањем; 
- релевантне податке и чињенице у вези са тим послом, и
- мишљење са образложењем.
Члан 7.
 Комисија сачињава записник о утврђивању послова на којима 
се стаж осигурања рачуна са увећаним трајањем (у даљем тексту: записник), на 
основу:
- анализе из члана 6 овог правилника;
- стручне документације која је служила као основ да се тај 
посао утврди као посао на коме се стаж осигурања рачуна са увећаним трајањем у 
члану 2 Правилника, односно у прописима који су били на снази до дана његовог 
ступања на снагу;
- других релевантних доказа, и
- непосредног увида.
Члан 8.
Записник садржи:
- назив посла са степеном увећања стажа осигурања према 
члану 2 Правилника, односно према прописима који су били на снази до дана 
његовог ступања на снагу, уз навођење тих прописа и периода у којима је важио 
тај назив, односно назив посла који се не утврђује као посао на коме се стаж 
осигурања рачуна са увећаним трајањем, и
- образложење.
Члан 9.
Записник потписују сви чланови Комисије.
Уколико представник Фонда или подносилац захтева, односно 
представник професионалног удружења, савеза, уније или друге асоцијације 
осигураника самосталних делатности не потпише записник, дужан је да наведе 
разлоге због чега то не чини.
Непотписивање записника се сматра давањем примедбе из члана 
10 Правилника.
По један примерак записника се доставља, односно задржавају 
га Фонд, подносилац захтева, односно професионално удружење, савез, унија или 
друга асоцијација осигураника самосталних делатности и стручна организација.
Члан 10.
Примедбе на записник, у складу са чланом 10 Правилника, 
могу дати представник Фонда и подносилац захтева, односно представник 
професионалног удружења, савеза, уније или друге асоцијације осигураника 
самосталних делатности.
Одлуку о примедбама из става 1 овог члана доноси директор 
Фонда у року од 30 дана од дана њиховог достављања.
Примерак одлуке из става 2 овог члана се доставља 
подносиоцу захтева, односно професионалном удружењу, савезу, унији или другој 
асоцијацији осигураника самосталних делатности и стручној организацији. 
Члан 11.
Трошкови рада у Комисији подносиоца захтева падају на његов 
терет, представника професионалног удружења, савеза, уније или друге асоцијације 
осигураника самосталних делатности на њен терет, представника Фонда на терет 
Фонда, а представника стручне организације су урачунати у накнаду за извршење 
послова израде анализе из члана 6 став 2 овог правилника.
Члан 12.
Накнада за израду анализе за утврђивање послова на којима 
се стаж осигурања рачуна са увећаним трајањем из члана 6 став 2 овог правилника 
утврђује се споразумно између Фонда и стручне организације.
Висина накнаде из става 1 овог члана зависи од броја 
послова утврђених у члану 2 Правилника, односно у прописима који су били на 
снази до дана његовог ступања на снагу, обухваћених анализом.
Члан 13.
Овај правилник ступа на снагу осмог дана од дана 
објављивања у "Службеном гласнику Републике Србије".
 
Број 5335/5
У Београду, 21. маја 2004. године
Управни одбор Републичког фонда 
за пензијско и инвалидско 
осигурање самосталних делатности
Председник,
Љубиша Самарџић, с.р.