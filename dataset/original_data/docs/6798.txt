На основу члана 41. Закона о ефикасном коришћењу енергије („Службени гласник РС”, број 25/13), члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС), 
Mинистар енергетикe, развојa и заштитe животне средине доноси
 
ПРАВИЛНИК 
о oзначавању енергетске ефикасности машина за прање веша у домаћинству 
"Службени гласник РС", број 24 од 28. фебруара 
				2014.
 
Предмет и подручје примене
Члан 1.
Овим правилником прописују се захтеви у погледу означавања енергетске ефикасности машина за прање веша у домаћинству које се напајају из електричне мреже, машинa за прање веша у домаћинству с мрежним напајањем које се могу напајати и батеријски и уградних машина за прање веша у домаћинству, као и други подаци о тим производима.
Овај правилник се не примењује на комбиноване машине за прање и сушење веша у домаћинству.
Значење израза
Члан 2.
Поједини изрази употребљени у овом правилнику имају следеће значење:
1) „машина за прање веша у домаћинству” је машина за прање веша у домаћинству која пере, испира и цеди веш центрифугирањем користећи воду и пре свега се користи у непрофесионалне сврхе;
2) „уградна машина за прање веша у домаћинству” је машина за прање веша у домаћинству предвиђена за постављање у уградно место као што је нпр. припремљен отвор у зиду, при чему се користе делови намештаја;
3) „аутоматска машина за прање веша у домаћинству” је машина за прање веша у домаћинству у којој се веш у целини пере машином, без посредовања корисника у било којој фази рада;
4) „комбинована машина за прање и сушење веша у домаћинству” је машина за прање веша у домаћинству која поред функције центрифугирања има и функцију сушења веша која обично подразумева загревање и окретање веша у бубњу;
5) „програм” је низ унапред дефинисаних операција који је испоручилац означио као подесан за прање одређене врсте веша;
6) „циклус” је цео процес прања, испирања и центрифугирања, како је то дефинисано за одабрани програм;
7) „време трајања програма” је време које прође од почетка до завршетка програма, у које се не рачуна време одгађања почетка програма које подеси потрошач;
8) „номинални капацитет” је највећа маса сувог веша одређене врсте у килограмима, изражена у интервалима од по 0,5 кg, коју према наводима испоручиоца може да опере машина за прање веша при одабраном програму, ако је напуњена у складу са упутством испоручиоца;
9) „делимично оптерећење” је половина номиналног капацитета машине за прање веша за одређени програм;
10) „масени удео преостале влаге” је количина влаге коју садржи веш на крају центрифугирања;
11) „искључено стање” је стање у коме је машина за прање веша искључена помоћу управљачког уређаја или прекидача којима потрошач рукује током уобичајеног коришћења машине како би постигао најмању потрошњу електричне енергије изражене у W, које може да траје неограничено дуго док је машина за прање веша прикључена на електричну мрежу и користи се у складу са упутством испоручиоца; у случајевима кад нема управљачког уређаја или прекидача, „искључено стање” се постиже када се машина за прање веша сама врати у стање устаљене потрошње електричне енергије изражене у W;
12) „стање мировања” је стање најниже потрошње електричне енергије изражене у W које може да траје неограничено дуго након завршетка програма, без икаквог посредовања потрошача, осим вађења веша из машине;
13) „истоветна машина за прање веша” је модел машине за прање веша у домаћинству стављен на тржиште са истим номиналним капацитетом, истих техничких карактеристика и учинка, са истом потрошњом енергије и воде и нивоом буке током прања и центрифугирања, као и неки други модел машине за прање веша стављен на тржиште под другом тржишном ознаком од стране истог испоручиоца;
14) „потрошач” је правно лице, предузетник или физичко лице које купује или се очекује да купи машину за прање веша у домаћинству;
15) „продајно место” је место на коме су машине за прање веша у домаћинству изложене или на коме се нуде на продају, продају на рате или у закуп.
Други изрази који су употребљени у овом правилнику а нису дефинисани у ставу 1. овог члана, имају значење дефинисано прописом којим се уређују врсте производа који утичу на потрошњу енергије за које је неопходно означавање потрошње енергије и других ресурса.
Подаци и документација везани за предметни производ које обезбеђује испоручилац
Члан 3.
Испоручилац обезбеђује:
1) да свака машина за прање веша у домаћинству има штампану ознаку чији су изглед и садржај података прописани у члану 5. овог правилника;
2) доступност листе са подацима о машини за прање веша у домаћинству, у складу са чланом 6. овог правилника;
3) да техничка документација, прописана у члану 7. овог правилника, буде доступна на захтев надлежним органима Републике Србије;
4) да свако оглашавањe продаје или изнајмљивања одређеног модела машине за прање веша у домаћинству садржи и класу енергетске ефикасности ако се приликом оглашавања наводе подаци који се односе на потрошњу енергије или на цену;
5) да сви технички промотивни материјали који се односе на одређени модел машине и описују његове специфичне техничке карактеристике, садрже и класу енергетске ефикасности тог модела.
Подаци везани за предметни производ које обезбеђује продавац
Члан 4.
Продавац обезбеђује:
1) да се на свакој машини за прање веша у домаћинству на продајном месту, на предњој или горњој страни, постави јасна и видљива ознака прописана у члану 5. овог правилника, коју обезбеђује испоручилац;
2) да се уз машине за прање веша у домаћинству које се продају, изнајмљују или продају на рате, када се од потрошача не може очекивати да види изложен производ, приложе подаци које обезбеђује испоручилац у складу са чланом 8. овог правилника;
3) да свако оглашавање продаје или изнајмљивања одређеног модела машине за прање веша у домаћинству садржи и класу енергетске ефикасности ако се приликом оглашавања наводе подаци који се односе на потрошњу енергије или на цену;
4) да сви технички промотивни материјали који се односе на одређени модел машине за прање веша у домаћинству и описују његове специфичне техничке карактеристике, садрже и класу енергетске ефикасности тог модела.
Ознака
Члан 5.
На ознаци за машине за прање веша у домаћинству наводе се следећи подаци:
1) назив испоручиоца или робна марка;
2) идентификациона ознака модела испоручиоца, односно код, најчешће словнонумерички, по коме се одређени модел машине за прање веша у домаћинству разликује од других модела исте робне марке или истог назива испоручиоца;
3) класа енергетске ефикасности одређена у складу са Прилогом 2. тачка 1. овог правилника тако да врх стрелице са означеном класом енергетске ефикасности машине за прање веша буде у истој висини са врхом стрелице одговарајуће класе енергетске ефикасности;
4) пондерисана годишња потрошња енергије (AEC), изражена у kWh/години, израчуната у складу са Прилогом 3. тачка 1. подтач. 1.3 и 1.4. овог правилника и заокружена на најближи цео број;
5) пондерисана годишња потрошња воде (AWC), изражена у литрима годишње, израчуната у складу са Прилогом 3. тачка 2. подтачка 2.1. овог правилника и заокружена на најближи цео број;
6) номинални капацитет изражен у кg, за стандардни програм прања памука на 60°C при пуном оптерећењу, или за стандардни програм прања памука на 40°C при пуном оптерећењу, зависно од тога која је вредност мања;
7) класа ефикасности центрифугирања, како је то наведено у Прилогу 2. тачка 2. овог правилника;
8) ниво буке током фазе прања и фазе центрифугирања за стандардни програм прања памука на 60°C при пуном оптерећењу, изражен у dB(A) re 1pW, заокружен на најближи цео број.
Изглед и дизајн ознаке за машине за прање веша и домаћинству дати су у Прилогу 1. овог правилника.
Подаци из става 1. овог члана означени су на слици број 1. у Прилогу 1. овог правилника римским бројевима од I до VIII. 
Ако је моделу додељена eко-ознака у складу са прописима Европске уније, може се додати и копија те ознаке. 
Листа са подацима
Члан 6.
Листа са подацима налази се у брошури или другом штампаном материјалу који прати машину за прање веша у домаћинству, а подаци у њој наводе се на српском језику следећим редоследом:
1) назив испоручиоца или робна марка;
2) идентификациона ознака модела испоручиоца, односно код, најчешће словнонумерички, по коме се одређени модел машине за прање веша у домаћинству разликује од других модела исте робне марке или истог назива испоручиоца;
3) номинални капацитет изражен у kg за стандардни програм прања памука на 60°C при пуном оптерећењу, или за стандардни програм прања памука на 40°C при пуном оптерећењу, зависно од тога која је вредност мања;
4) класа енергетске ефикасности модела у складу са Прилогом 2. тачка 1. овог правилника;
5) ако је машини за прање веша додељена еко-ознака у складу са прописима Европске уније, може се ставити напомена о томе;
6) пондерисана годишња потрошња енергије (AEC), изражена у kWh годишње и заокружена на најближи цео број, наводи се као: „Потрошња енергије `X` kWh/години, заснована на 220 стандардних циклуса прања за програме прања памука на 60°C и 40°C при пуном и делимичном оптерећењу и у режиму ниске потрошње енергије. Стварна потрошња енергије зависи од начина како се уређај користи”;
7) потрошња енергије (Et,60, Et,60½, Et,40½) за стандардни програм прања памука на 60°C при пуном и делимичном оптерећењу, као и за стандардни програм прања памука на 40°C при делимичном оптерећењу; 
8) пондерисана потрошња електричне енергије изражена у W у искљученом стању и у стању мировања;
9) пондерисана годишња потрошња воде (AWC), изражена у литрима/години и заокружена на најближи цео број, наводи се као: „Потрошња воде `X` литара/години, заснована на 220 стандардних циклуса прања за програме прања памука на 60°C и 40°C при пуном и делимичном оптерећењу. Стварна потрошња воде зависи од начина како се уређај користи”;
10) класа ефикасности центрифугирања, утврђена у складу Прилогом 2. тачка 2. овог правилника, наводи се као: „Класа ефикасности центрифугирања `X` на скали од G (најмања ефикасност) до A (највећа ефикасност)”, што се може изразити и на други начин под условом да буде јасно да је распон класификације од G (најмања ефикасност) до A (највећа ефикасност); 
11) највећа брзина центрифугирања за стандардни програм прања памука на 60°C при пуном оптерећењу, или за стандардни програм прања памука на 40°C при делимичном оптерећењу, зависно од тога која је вредност мања, као и масени удео преостале влаге за стандардни програм прања памука на 60°C при пуном оптерећењу или за стандардни програм прања памука на 40°C при делимичном оптерећењу, зависно од тога која је вредност већа; 
12) напомена да су „стандардни програм прања памука на 60°C” и „стандардни програм прања памука на 40°C” стандардни програми прања на које се односе подаци на ознаци и у листи са подацима, да су ти програми намењени за прање уобичајено запрљаног памучног веша, као и да су најефикаснији у погледу потрошње енергије и воде;
13) време трајања програма за „стандардни програм прања памука на 60°C” при пуном и делимичном оптерећењу и за „стандардни програм прања памука на 40°C” при делимичном оптерећењу, изражено у минутима и заокружено на најближи минут;
14) време трајања стања мировања (Tl), ако машина за прање веша има систем за управљање потрошњом енергије;
15) ниво буке, изражен у dB(A) re 1 pW и заокружен на најближи цео број, у току прања и центрифугирања за стандардни програм прања памука на 60°C при пуном оптерећењу;
16) ако је машина за прање веша намењена за уградњу, напомена о томе.
Једна листа са подацима може се односити на више модела машина за прање веша у домаћинству истог испоручиоца.
Подаци о машини за прање веша у домаћинству могу се дати у облику копије ознаке која може бити у боји или у црно-белој техници, у ком случају се наводе и подаци из става 1. овог члана који нису приказани на ознаци.
Техничка документација
Члан 7.
Техничка документација за машине за прање веша у домаћинству садржи следеће податке:
1) назив и адресу, односно седиште, испоручиоца;
2) опис модела машине за прање веша у домаћинству, довољан за једноставну и поуздану идентификацију;
3) навођење српских стандарда усаглашених са хармонизованим европским стандардима, ако су употребљени;
4) навођење других техничких стандарда и спецификација, ако су употребљени;
5) име и потпис овлашћеног лица испоручиоца;
6) напомену да модел машине за прање веша током циклуса прања (не) ослобађа јоне сребра, која гласи: „Овај производ ослобађа/не ослобађа јоне сребра током циклуса прања.”;
7) испитне параметре приликом мерења:
(1) потрошњу енергије;
(2) време трајања програма;
(3) потрошњу воде;
(4) потрошњу електричне енергије у искљученом стању, изражену у W;
(5) потрошњу електричне енергије у стању мировања, изражену у W;
(6) време трајања стања мировања;
(7) масени удео преостале влаге;
(8) ниво буке;
(9) највећу брзину центрифугирања;
8) резултате прорачуна урађених у складу са Прилогом 3. овог правилника.
Ако су подаци за неки одређени модел машине за прање веша у домаћинству добијени прорачуном на основу конструкције и/или екстраполације података о другим истоветним машинама за прање веша, техничка документација укључује детаљне прорачуне и/или екстраполације, као и извештај о испитивањима које је испоручилац извршио ради провере тачности урађених прорачуна. Подаци укључују и списак свих других истоветних модела машина за прање веша у домаћинству код којих су подаци добијени на исти начин. 
Подаци који се наводе приликом продаје на даљину
Члан 8.
Приликом продаје на даљину (продаја путем интернета, каталошка продаја и сл.), када се од купца не може очекивати да види изложену машину за прање веша у домаћинству, испоручилац обезбеђује податке који се наводе следећим редоследом: 
1) номинални капацитет изражен у kg памука за стандардни програм прања памука на 60°C при пуном оптерећењу, или за стандардни програм прања памука на 40°C при пуном оптерећењу, зависно од тога која је вредност мања;
2) класа енергетске ефикасности, како је то дефинисано у Прилогу 2. тачка 1. овог правилника;
3) пондерисана годишња потрошња енергије изражена у kWh/години, израчуната у складу са Прилогом 3. тачка 1. подтач. 1.3 и 1.4. овог правилника, заокружена на најближи цео број;
4) пондерисана годишња потрошња воде, изражена у литрима/години, израчуната у складу са Прилогом 3. тачка 2. подтачка 2.1. овог правилника, заокружена на најближи цео број;
5) класа ефикасности центрифугирања, утврђена у складу са Прилогом 2. тачка 2. овог правилника;
6) највећа брзина центрифугирања за стандардни програм прања памука на 60°C при пуном оптерећењу, или за стандардни програм прања памука на 40°C при делимичном оптерећењу, зависно од тога која је вредност мања, као и масени удео преостале влаге за стандардни програм прања памука на 60°C при пуном оптерећењу, или за стандардни програм прања памука на 40°C при делимичном оптерећењу, зависно од тога која је вредност већа; 
7) ниво буке, изражен у dB(A) re 1 pW, заокружен на најближи цео број, у фази прања и центрифугирања за стандардни програм прања памука на 60°C при пуном оптерећењу;
8) ако је машина за прање веша намењена за уградњу, напомена о томе.
Ако се наводе и други подаци садржани у листи са подацима, наводе се у складу са чланом 7. овог правилника.
Подаци из овог члана наводе се у тексту са величином и обликом слова оптималним за читање. 
Мерења
Члан 9.
Да би се омогућила оцена тачности података садржаних у чл. 5–7. овог правилника обављају се мерења применом поузданих, тачних и поновљивих поступака мерења, уз поштовање најсавременијих општепризнатих метода мерења, укључујући методе садржане у српским стандардима који су усаглашени са хармонизованим европским стандардима.
Прилози
Члан 10.
Прилози 1–3. одштампани су уз овај правилник и чине његов саставни део. 
Методологија одређивања класе енергетске ефикасности
Члан 11.
Методологија одређивања класе енергетске ефикасности машина за прање веша у домаћинству ближе је уређена у прилозима 2. и 3. овог правилника.
Сходна примена
Члан 12.
Одредбе овог правилника сходно се примењују на машине за прање веша које се не продају за коришћење у домаћинству.
Прелазна одредба
Члан 13.
Испоручиоци ће обезбедити захтеве из члана 3. овог правилника у року од три месеца од дана почетка примене овог правилника.
Продавци ће обезбедити захтеве из члана 4. овог правилника у року од три месеца од дана почетка примене овог правилника.
Завршна одредба
Члан 14.
Овај правилник ступа на снагу наредног дана од дана објављивања у „Службеном гласнику Републике Србије”.
Број 110-00-00140/2013-04
У Београду, 21. фебруара 2014. године
Министар,
проф. др Зорана Михајловић, с.р.