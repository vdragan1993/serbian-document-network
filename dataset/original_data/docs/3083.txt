Редакцијски пречишћен текст
 
 
На основу члана 26. став 3. тачка 6, а у вези са чланом 241. 
	и чланом 262. став 1. тачка 1. Закона о тржишту капитала („Службени гласник 
	РС”, број 31/2011),
Комисија за хартије од вредности доноси
 
 
ПРАВИЛНИК
о садржини захтева за одобрење објављивања 
	проспекта и документацији која се доставља 
	уз захтев за одобрење проспекта
"Службени гласник РС", бр. 89 од 25. 
	новембра 2011, 14 од 22. фебруара 2016.
 
 
Члан 1.
(1) Правилником о садржини захтева за одобрење објављивања проспекта и 
	документацији која се доставља уз захтев за одобрење објављивања проспекта 
	прописује се:
1. садржина захтева за одобрење објављивања проспекта, документа о 
	регистрацији, документа о хартијама од вредности и скраћеног проспекта који 
	се односе на јавну понуду хартија од вредности или укључење хартија од 
	вредности на регулисано тржиште, односно мултилатералну трговачку платформу 
	(у даљем тексту: МТП);
2. документација која се доставља уз захтев за одобрење проспекта, 
	документа о регистрацији, документа о хартијама од вредности и скраћеног 
	проспекта.
 
Члан 2.
(1) Захтев за одобрење објављивања проспекта ради јавне понуде хартија од 
	вредности, Комисији подноси издавалац, односно понуђач.
(2) Захтев за одобрење проспекта за укључење хартија од вредности на 
	регулисано тржиште, односно МТП, Комисији подноси издавалац.
 
Члан 3.
(1) Захтев за одобрење јединственог проспекта садржи следеће податке:
1. пословно име, матични број и седиште подносиоца захтева који је домаће 
	правно лице, односно пословно име, број регистрације или други 
	идентификациони број 

(уколико га поседује)* и седиште подносиоца захтева који је страно правно 
	лице, односно име, презиме, јединствени матични број и пребивалиште подносиоца 
	захтева који је домаће физичко лице, односно име, презиме, број пасоша или 
	други идентификациони број и седиште подносиоца захтева који је страно 
	физичко лице;
2. податке о врсти, класи и броју акција које се нуде и опис права која 
	произилазе из акција, ако се проспект односи на акције;
3. податке о врсти, класи, валути издања и опис права која произлазе из 
	хартије од вредности, у случају да се проспект односи на дужничке хартије од 
	вредности;
4. ако се проспект односи на власничке хартије од вредности које нису 
	акције, опис хартија од вредности које се нуде, податке о врсти, класи и 
	броју акција на које та хартија од вредности даје право стицања;
5. укупни предвиђени новчани износ издања или понуде, уколико је то 
	могуће навести;
6. подаци о лицима за контакт са Комисијом;
7. попис документације достављене у прилогу.
*Службени гласник РС, број 14/2016
 
Члан 4.
(1) Уз захтев за одобрење Проспекта, поред документације наведене у члану 
	26. став 3. Закона о тржишту капитала (у даљем тексту: Закон), Комисији се 
	доставља:
1. извод из регистра привредних субјеката за домаћег издаваоца, односно 
	одговарајући документ с апостилом, не старији од 6 месеци са овереним 
	преводом за страног издаваоца;
2. решење о додели ИСИН броја за хартију од вредности, у случају издавања 
	нових хартија од вредности;
3. доказ о уплати накнаде Комисији;
4. другу документацију по захтеву Комисије.
(2) Проспект се доставља у писаној и у електронској форми на CD/DVD 
	медију.
(3) У случају да су информације у проспект укључене упућивањем на 
	објављене информације, уз захтев за одобрење проспекта прилаже се и копија 
	документа у којем су те информације изворно објављене. У овом документу 
	морају бити јасно означене информације које се у проспект укључују 
	упућивањем на информације.
(4) Поред документације из овог члана, страни издаваоци и понуђачи 
	Комисији достављају и документацију у складу са чланом 39. Закона.
(5) Одредбе члана 3. и овог члана се на одговарајући начин примјењују и 
	на захтеве за одобрење документа о регистрацији, документа о хартијама од 
	вредности, скраћеног проспекта и додатка проспекту.
 
Члан 4а*

(1) Изузетно од члана 4. овог правилника, издавалац из члана 2. 
	тачка 38) подтачка (3) Закона, уз захтев за одобрење Проспекта доставља:*

1. одлуку издаваоца о издавању хартија од вредности, односно 
	укључењу у трговање, на регулисано тржиште, односно МТП;*

2. проспект који може да се састоји из једног или више докумената и 
	скраћеног проспекта;*

3. оснивачки акт и статут издаваоца или споразум о оснивању, односно 
	други одговарајући акт издаваоца;*

4. сагласност надлежног органа, односно сагласност Владе Републике 
	Србије, уколико је издавање хартија од вредности дозвољено само уз такву 
	сагласност;*

5. сагласност Народне банке Србије уколико се хартије од вредности 
	издају у страној валути;*

6. решење Централног регистра о додели ЦФИ кода и ИСИН броја за 
	хартију од вредности, у случају издавања нових хартија од вредности;*

7. уговор са инвестиционим друштвом са седиштем у Републици Србији 
	преко кога се захтев подноси;*

8. доказ о уплати накнаде Комисији;*

9. другу документацију по захтеву Комисије.*

(2) Проспект се доставља у писаној и у електронској форми на CD/DVD 
	медију.*

(3) Одредбе члана 3. и овог члана се на одговарајући начин 
	примјењују и на захтеве за одобрење документа о регистрацији, документа о 
	хартијама од вредности, скраћеног проспекта и додатка проспекту.*
*Службени гласник РС, број 14/2016
 
Члан 5.
(1) Уколико у поступку по захтеву из члана 3. овог правилника, Комисија 
	утврди да је исти потребно допунити или изменити, подносилац захтева 
	доставља:
1. у електронској форми пречишћен текст целог проспекта, документа о 
	регистрацији или документа о хартијама од вредности и скраћеног проспекта, у 
	којем су измене и допуне јасно означене;
2. у писаној форми само текст измене или допуне, потписан од истих лица 
	које су потписале и проспект, документ о регистрацији или документ о 
	хартијама од вредности и скраћени проспект, раније достављен Комисији;
3. изјаву, потписану од лица које су потписале и проспект, документ о 
	регистрацији или документ о хартијама од вредности и скраћени проспект, 
	којом потврђују да, изузев достављених и означених измена и допуна, нису 
	мењани остали делови раније достављеног проспекта, документа о регистрацији 
	или документа о хартијама од вредности и скраћеног проспекта.


(2) Изузетно од става 1. овог члана, уколико је издавалац лице из члана 
	2. тачка 38) подтачка (3) Закона, текст измене и допуне, односно изјаву 
	потписује било које од лица која су одређена у складу са одговарајућим актом 
	тог издаваоца.*
*Службени гласник РС, број 14/2016
 
Члан 6.
(1) Овај правилник ступа на снагу осмог дана од дана објављивања у 
	„Службеном гласнику Републике Србије”.
 
Број 2/0-01-657/1-11
У Београду, 15. новембра 2011. године
Председник Комисије,
др Зоран Ћировић, с.р.