На основу члана 41а став 2. Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09, 72/09 – др. закон, 53/10, 101/11, 2/12 – исправка, 93/12, 47/13 и 108/13), 
	
Министар финансија доноси
 
 
ПРАВИЛНИК
о начину утврђивања, плаћања и подношења пореске пријаве за порез по одбитку на друге приходе физичких лица по основу продаје добара када се исплата прихода врши у готовом новцу у моменту предаје добара

	"Службени гласник РС", број 118 од 30. децембра 2013.
 
Члан 1. 
Овим правилником ближе се прописује начин утврђивања, плаћања и подношења пореске пријаве за порез по одбитку на приходе физичких лица по основу продаје добара када се исплата прихода врши у готовом новцу у моменту предаје добара, а који се у складу са чланом 85. став 1. тач. 9) и 16) Закона о порезу на доходак грађана („Службени гласник РС”, бр. 24/01, 80/02, 80/02 – др. закон, 135/04, 62/06, 65/06 – исправка, 31/09, 44/09, 18/10, 50/11, 91/11 – УС, 93/12, 114/12 – УС, 47/13, 48/13 – исправка и 108/13) сматрају другим приходима.
Члан 2.
Исплатилац прихода који физичким лицима исплаћује приход по основу продаје добара у готовом новцу у моменту предаје добара из члана 1. овог правилника (у даљем тексту: исплатилац прихода) обрачунава, обуставља и уплаћује порез по одбитку на прописани рачун, на дан исплате прихода, а најкасније првог наредног дана када ради платни промет, ако у моменту исплате прихода платни промет није радио. 
	
Члан 3.
Пореска пријава из члана 1. овог правилника подноси се на Обрасцу ППП-ПД – Појединачна пореска пријава о обрачунатим порезима и доприносима прописаним Правилником о пореској пријави за порез по одбитку („Службени гласник РС”, бр. 74/13 и 118/13), у којем исплатилац прихода исказује податке на начин прописан овим правилником. 
	
Члан 4.
У Образац ППП-ПД, део 1. Подаци о пријави, исплатилац прихода уноси: 
1) Под редним бројем 1.1 Врста пријаве – ознаку 1 (општа пријава).
2) Под редним бројем 1.2 Обрачунски период – месец и годину у којем се врши исплата прихода.
3) Под редним бројем 1.3 Датум настанка пореске обавезе – не попуњава се. 
	
4) Под редним бројем 1.4 Датум плаћања – датум када је приход исплаћен, а најкасније први наредни дан када ради платни промет, ако у моменту исплате прихода платни промет није радио. 
	
5) Под редним бројем 1.5 Измена пријаве – не попуњава се.
6) Под редним бројем 1.5а Идентификациони број пријаве – не попуњава се. 
	
7) Под редним бројем 1.6 По налазу контроле/одлуци суда – не попуњава се. 
	
8) Под редним бројем 1.6а Основ – не попуњава се.
9) Под редним бројем 1.7 Најнижа основица – не попуњава се.
У Образац ППП-ПД, део 2. Подаци о послодавцу/исплатиоцу прихода, уноси се:
1) Под редним бројем 2.1 Тип исплатиоца – ознака једног од наведених типова, и то: 
	
– за правно лице које се не финансира из буџета (ознака 1),
– за правно лице које се финансира из буџета (ознака 2),
– за представништво, односно огранак страног лица (ознака 3),
– за предузетника (ознака 4).
Правним лицем које се финансира из буџета сматра се лице са списка корисника јавних средстава који се доноси у складу са законом којим се уређује буџетски систем.
2) Под редним бројем 2.2 Порески идентификациони број (ПИБ или ЈМБГ) – ПИБ исплатиоца прихода. 
	
3) Под редним бројем 2.3 Број запослених – не попуњава се. 
4) Под редним бројем 2.4 ЈМБГ подносиоца појединачне пореске пријаве – јединствени матични број грађана подносиоца појединачне пореске пријаве.
5) Под редним бројем 2.5 Матични број – матични број исплатиоца прихода добијен од стране Агенције за привредне регистре.
6) Под редним бројем 2.6 Назив/Презиме и име – назив исплатиоца прихода.
7) Под редним бројем 2.7 Седиште/Пребивалиште – податак о шифри општине седишта исплатиоца прихода.
Шифра се уписује из правилника којим се прописују услови и начин вођења рачуна за уплату јавних прихода.
8) Под редним бројем 2.8 Телефон контакт особе – податак о телефону контакт особе исплатиоца прихода.
9) Под редним бројем 2.9 Улица и број – податак о адреси исплатиоца прихода.
10) Под редним бројем 2.10 Електронска пошта – податак о електронској адреси подносиоца појединачне пореске пријаве. 
	
Подаци под ред. бр. 2.1, 2.2, 2.4 и 2.10 су обавезни подаци.
У Образац ППП-ПД, део 3. Подаци о примаоцима/физичким лицима и врстама прихода, уноси се:
1) Под редним бројем 3.1 Р.Б. – податак о редном броју примаоца прихода.
2) Под редним бројем 3.2 В.И. (врста идентификације примаоца прихода) – ознака једног од идентификатора примаоца прихода, и то:
– јединствени матични број грађана (ознака 1) или
– избегличка легитимација (ознака 2).
3) Под редним бројем 3.3 Податак за идентификацију лица – податак у зависности од унете ознаке под редним бројем 3.2 В.И. (врста идентификације примаоца прихода), уноси се:
– јединствени матични број грађана или
– број избегличке легитимације.
4) Под редним бројем 3.4 Презиме – презиме примаоца прихода.
5) Под редним бројем 3.4а Име – име примаоца прихода.
6) Под редним бројем 3.5 Пребивалиште – податак о шифри општине пребивалишта, односно боравишта примаоца прихода. 
	
Шифра се уписује из правилника којим се прописују услови и начин вођења рачуна за уплату јавних прихода.
7) Под редним бројем 3.6 Шифра врсте прихода – уписује се једна од доле наведених шифри врсте прихода прописаних правилником којим се уређује пореска пријава за порез по одбитку, а у зависности од врсте примаоца прихода и основа за исплату прихода:




Шифра врсте прихода

Приходи по основу узгајања и продаје печурака, узгоја и продаје пчелињег роја (пчела), узгоја и продаје пужева, 
				односно по основу продаје других добара остварених обављањем привремених и повремених послова 
				када прималац прихода:



1 01 601 00 0

– је осигуран по основу запослења



1 03 601 00 0

– је осигуран по основу обављања самосталне делатности




1 08 601 00 0

– је војни осигураник 



1 09 601 00 0

– је осигуран као пензионер по основу запослења



1 10 601 00 0

– је осигуран као пензионер по основу самосталне делатности




1 12 601 00 0

– је осигуран као војни пензионер 



1 05 602 00 0

– није осигуран по другом основу



1 11 603 00 0

– има решењем Републичког фонда ПИО утврђено право на престанак плаћања доприноса




Шифра врсте прихода

Приходи по основу прикупљања и продаје секундарних сировина код исплате у готовини, уз признавање нормираних трошкова од 20%




1 11 607 00 0

– приход на који се не плаћају доприноси за обавезно социјално осигурање




Шифра врсте прихода

Приходи од продаје пољопривредних и шумских производа, односно плодова и лековитог биља физичких лица, изузев: 
				
– физичких лица која су носиоци пољопривредног газдинства;
– физичких лица која доприносе за обавезно социјално осигурање плаћају по решењу у складу са законом којим се уређују доприноси за обавезно социјално осигурање;
– физичких лица која су корисници пољопривредне пензије; 
када физичко лице – прималац прихода



1 01 625 00 0

– је осигуран по основу запослења



1 03 625 00 0

– је осигуран по основу обављања самосталне делатности




1 08 625 00 0

– је војни осигураник



1 09 625 00 0

– је осигуран као пензионер по основу запослења



1 10 625 00 0

– је осигуран као пензионер по основу самосталне делатности




1 12 625 00 0

– је осигуран као војни пензионер 



1 05 626 00 0

– није осигуран по другом основу



8) Под редним бројем 3.7 Број дана – не попуњава се.
9) Под редним бројем 3.8 Број сати – не попуњава се. 
9а) Под редним бројем 3.8а Фонд сати – не попуњава се.
10) Под редним бројем 3.9 Бруто приход – износ бруто прихода утврђеног у складу са законом који уређује порез на доходак грађана и законом који уређује доприносе за обавезно социјално осигурање.
11) Под редним бројем 3.10 Основица за порез – износ разлике између бруто прихода из поља под редним бројем 3.9 Бруто приход и износа нормираних трошкова.
12) Под редним бројем 3.11 Порез – износ пореза.
13) Под редним бројем 3.12 Основица за доприносе – износ прописан законом који уређује доприносе за обавезно социјално осигурање.
14) Под редним бројем 3.13 ПИО – износ доприноса за пензијско и инвалидско осигурање.
15) Под редним бројем 3.14 Здравство – износ доприноса за здравствено осигурање.
16) Под редним бројем 3.15 Незапосленост – не попуњава се.
17) Под редним бројем 3.16 Бенефицирани ПИО – не попуњава се.
18) Под редним бројем 3.17 МФП (мултифункционално поље) за обрачун – не попуњава се.
19) Укупно за ред. бр. 3.9–3.16 – не попуњава подносилац пореске пријаве, него их обрачунава Пореска управа.
20) Камата за ред. бр. 3.11, 3.13–3.16 – не попуњава се.
Члан 5.
У погледу начина утврђивања, плаћања и подношења пореске пријаве за порез по одбитку на друге приходе физичких лица по основу продаје добара када се исплата прихода врши у готовом новцу у моменту предаје добара и других питања која нису уређена овим правилником примењују се одредбе Правилника о пореској пријави за порез по одбитку („Службени гласник РС”, бр. 74/13 и 118/13).
Члан 6.
Поред пореске пријаве за порез по одбитку из члана 3. овог правилника, за сваку исплату прихода извршену у јануару, односно фебруару 2014. године исплатилац прихода дужан је да Пореској управи поднесе и пореску пријаву о обрачунатом и плаћеном порезу по одбитку прописану Правилником о начину утврђивања, плаћања и евидентирања пореза по одбитку и о садржини збирне пореске пријаве о обрачунатом и плаћеном порезу по одбитку („Службени гласник РС”, 137/04, 82/06, 61/13 и 74/13 – др. пропис). 
	
Члан 7.
Овај правилник ступа на снагу наредног дана од дана објављивања у „Службеном гласнику Републике Србије”, а примењује се од 1. јануара 2014. године.
 
Број 011-00-505/2013-04
У Београду, 26. децембра 2013. године
Министар, 
Лазар Крстић, 
	с.р.