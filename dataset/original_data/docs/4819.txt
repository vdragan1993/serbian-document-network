На основу члана 45. став 5. Закона о заштити и одрживом коришћењу рибљег фонда („Службени гласник РС”, број 128/14),
Министар пољопривреде и заштите животне средине доноси
 
ПРАВИЛНИК
о изгледу и садржини обрасца евиденције улова риболовца и начину вођења евиденције о улову рибе
"Службени гласник РС", број 34 од 14. априла 
				2015.
Члан 1.
Овим правилником ближе се прописује изглед и садржина обрасца евиденције улова риболовца и начин вођења евиденције о улову рибе.
Члан 2.
Изглед обрасца евиденције улова риболовца дат је на Обрасцу Е – 1, који је одштампан уз овај правилник и чини његов саставни део.
Образац Е – 1 из става 1. овог члана, чији број унутрашњих страна не може бити мањи од 12 страна, има облик књиге са повезом димензија 7,5 x 10,5 cm и садржи:
1) на страни 1: текст „Република Србија”, место за уписивање назива корисника рибарског подручја, текст „Образац евиденције улова рекреативног риболовца” и годину за коју је издат;
2) на страни 2: места за уписивање имена и презимена риболовца, адресе пребивалишта риболовца, ЈМБГ риболовца и серијског броја дозволе за рекреативни риболов;
3) на унутрашњим странама, табелу за евиденцију дневног улова која садржи: датум, назив риболовне воде, врсту рибе, kg/комада рибе и потпис рибочувара;
4) на четири стране, табелa евиденције годишњег улова којa садржи: назив риболовне воде, врсту рибе и kg/комада рибе у које се уписују сабрани подаци из евиденције дневног улова за сваку риболовну воду, по рибљим врстама;
5) на последњој страни: простор за белешке риболовца.
Члан 3.
Евиденција о улову рибе води се одмах након извлачења улова из воде, тако што се подаци о улову уписују у образац из члана 1. овог правилника и то за оне јединке које се задржавају.
Изузетно од става 1. овога члана, евиденција о улову алохтоних врста риба, као и риба за које није прописано дневно ограничење улова, врши се по завршетку риболова, а пре поласка са риболовне воде.
Члан 4. 
Евиденција о улову рибе води се читко, уредно и тачно уз обавезно попуњавање свих рубрика и навођење свих тражених података.
Члан 5.
Даном почетка примене овог правилника престаје да важи Правилник о начину вођења евиденције о улову рибе, као и о изгледу и садржини јединственог обрасца евиденције улова од стране рекреативног риболовца („Службени гласник РС”, број 104/09).
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2016. године.
 
Број 119-01-22/2015-17
У Београду, 23. марта 2015. године
Министар, 
проф. др Снежана Богосављевић Бошковић, с.р. 
Прилози
Образац Е-1 - 
				
Образац евиденције улова 
				риболовца