На
основу члана 86. став 2. Закона о одбрани („Службени лист СРЈ“, бр. 67/93),


Савезна влада доноси
 
 
ОДЛУКУ

о условима и начину преузимања радника, архиве и материјалних 
	средстава органа у републикама чланицама надлежним за послове одбране
„Службени
лист СРЈ”, број 75 од 24. новембра 1993.
 
 
1. Задатке и послове
који су до ступања на снагу Закона о одбрани („Службени лист СРЈ", бр.
67/93) обављали органи у републикама чланица надлежни за послове одбране
преузима Савезно министарство за одбрану 31. децембра 1993. године.
Преузимањем задатака
и послова из става 1. ове тачке Савезно министарство за одбрану преузима и
раднике и функционере органа република чланица надлежних за послове одбране
који су у тим органима били распоређени, односно именовани или постављени до
дана ступања на снагу Закона о одбрани.
Даном преузимања
задатака и послова из става 1. ове тачке органи у републикама чланицама
надлежни за послове одбране постају подручни органи Савезног министарства за
одбрану у републикама чланицама.
Преузети радници и
функционери из става 2. ове тачке настављају да обављају послове на које су
били распоређени на дан преузимања, до доношења решења о распоређивању у складу
са актом о организацији и систематизацији радних места у Савезном министарству
за одбрану, односно до именовања постављења функционера.
Преузети радници и
функционери из става 2. ове тачке који не буду распоређени, односно именовани
или постављени у Савезном министарству за одбрану остварују права из радног
односа по прописима којима се уређују радни односи радника у савезним органима.
 
2. До дана
преузимања задатака и послова из става 1. тачке 1. ове одлуке, радници органа
република чланица надлежних за послове одбране настављају да извршавају задатке
и послове одбране утврђене Законом о одбрани.
До преузимања
задатака и послова из става 1. тачке 1. ове одлуке, именоване, односно
постављене функционере у органима република чланица надлежним за послове
одбране који престају са радом, савезни министар за одбрану ће распоредити у
Савезном министарству за одбрану на послове који одговарају њиховој стручној
спреми и радном искуству.
Именовани, односно
постављен функционер органа из става 2. ове тачке који не буде именован,
односно постављен у Савезном министарству за одбрану, стиче статус
нераспоређеног радника у Савезном министарству за одбрану.
 
3. Органи у
републикама чланицама надлежни за послове одбране који престају са радом
закључују своје архивске књиге и предају архиву, документацију, печате и
штамбиље надлежним органима у републикама чланицама са стањем на дан ступања на
снагу ове одлуке, а незавршене предмете (предмете у раду), документацију и
друге предмете неопходне за рад – Савезном министарству за одбрану, закључно са
31. децембром 1993. године.
 
4. Подручни органи
Савезног министарства за одбрану наставиће да користе одређена материјална
средства која су користили на дан 31. децембра 1993. године органи у
републикама чланицама надлежни за послове одбране који престају са радом, а
која су неопходна за обављање задатака и послова Савезног министарства за
одбрану утврђених Законом о одбрани, са стањем на дан преузимања.
Ради решавања питања
материјалних средстава из става 1. ове тачке Савезно министарство за одбрану и
надлежни органи република чланица образоваће заједничку стручну комисију.
Комисија ће извршити попис и преглед средстава из става 1. ове тачке и
предложити решења до 1. марта 1994. године.
 
5. До доношења Плана
одбране Савезне Републике Југославије и утврђивања одговарајућих задатака
субјектима одбране на основу тог плана примењиваће се планови одбране република
чланица и задаци утврђени тим плановима.
 
6. Ова одлука ступа
на снагу осмог дана од дана објављивања у „Службеном листу СРЈ".
  

Савезна влада
Е. п. бр 671
18. новембра 1993.
године
Београд
Потпредседник,

Асим Телаћевић, с.
р.