На основу члана 18. став 5. Закона о пловидби и лукама на унутрашњим водама („Службени гласник РС”, бр. 73/10 и 121/12), 
	
Mинистар грађевинарства, саобраћаја и инфраструктуре, уз сагласност министра надлежног за послове финансија, доноси
 
ПРАВИЛНИК
о одређивању висина такси за пружање стручних услуга из надлежности Дирекције за водне путеве
"Службени гласник РС", број 
	141 од 24. децембра 2014.
 
Члан 1.
Овим правилником одређује се висина такси за пружање стручних услуга (у даљем тексту: такса) из надлежности Дирекције за водне путеве (у даљем тексту: Дирекција), које се односе на израду пројектне документације, обележавање препрека и објеката на водном путу, извођење хидротехничких снимања и хидротехничких радова на водним путевима за комерцијалне потребе корисника.
Члан 2.
За пружање стручне услуге за израду пројектне документације одређује се такса за:
1) израду идејног пројекта обележавања пловног пута, након изградње објеката на водном путу, у износу од 340.198 динара;
2) израду главног пројекта обележавања пловног пута, након изградње објеката на водном путу, у износу од 280.198 динара;
3) израду пројектне документације обележавања пловног пута и пловне механизације, за време изградње објеката на водном путу, у износу од 340.198 динара (по фази изградње објекта).
Члан 3.
За пружање стручне услуге обележавања препрека и објеката на водном путу (у даљем тексту: обележавање) одређује се такса за:
1) рад моторног брода „ИСТРАЈНИ 1” са посадом на пословима обележавања, у износу од 92.320 динара по дану;
2) рад моторног брода „ИСТРАЈНИ 2” са посадом на пословима обележавања, у износу од 36.870 динара по дану;
3) рад моторног брода типа „СПП” са посадом на пословима обележавања, у износу од 27.810 динара по дану;
4) обележавање једном светлећом бовом, у износу од 23.970 динара месечно;
5) обележавање једном несветлећом бовом, у износу од 12.130 динара месечно;
6) обележавање једним пловком, у износу од 3.730 динара месечно;
7) обележавање једним светлећим обалским знаком за регулисање пловидбе, у износу од 9.000 динара месечно;
8) обележавање једним обалским знаком за регулисање пловидбе, у износу од 2.960 динара месечно;
9) обележавање једном километарском ознаком, у износу од 2.740 динара месечно.
Члан 4.
За пружање стручне услуге извођења хидрографских снимања на водном путу одређује се такса за: 
	
1) хидрографско снимање речног дна коришћењем брода са уграђеном „multi-beam” опремом, са обрадом података, у износу од 141.790 динара по дану;
2) хидрографско снимање речног дна коришћењем чамца са уграђеном „single-beam” опремом, са обрадом података, у износу од 127.830 динара по дану;
За пружање стручне услуге издавања раније снимљених попречних профила из базе података Дирекције одређује се такса за:
1) издавање једног попречног профила из текуће године, у износу од 3.680 динара;
2) издавање једног попречног профила из претходне године, у износу од 2.990 динара;
3) издавање једног попречног профила из године пре претходне, у износу од 2.300 динара;
4) издавање једног попречног профила из свих осталих година, у износу од 1.520 динара;
5) издавање копије ситуационог плана водног пута, у износу од 18.190 динара по километру водног пута.
Члан 5.
За пружање стручне услуге извођења хидротехничких радова на водном путу одређује се такса за:
1) рад рефулерног багера „МЛАВА”, у износу од 247.015 динара по дану;
2) рад дизалице „СТАРИ ГРАД”, у износу од 84.504 динара по дану;
3) рад дизалице „НЕИМАР”, у износу од 68.829 динара по дану;
4) рад моторног тегљача типа „СПП”, у износу од 121.247 динара по дану;
5) рад тегљенице, у износу од 12.030 динара по дану.
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2015. године.
 
Број 110-00-00137/2014-06
У Београду, 18. децембра 2014. године
Министар,
проф. др. Зорана Михајловић, 
	с.р.