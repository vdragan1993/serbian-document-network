На основу члана 15. став 1. Закона о јавним агенцијама („Службени гласник РС”, бр. 18/05 и 85/05 – исправка) и тачке 8. став 2. тачка 1) Одлуке о оснивању Агенције за вођење спорова у поступку приватизације („Службени гласник РС”, број 5/16), 
Управни одбор Агенције за вођење спорова у поступку приватизације, на седници одржаној 9. марта 2016. године доноси 
 
СТАТУТ
Агенције за вођење спорова у поступку приватизације
"Службени гласник РС", број 30 од 23. марта 
				2016.
 
I. ОПШТЕ ОДРЕДБЕ
Члан 1.
Агенција за вођење спорова у поступку приватизације (у даљем тексту: Агенција) основана је Одлуком о оснивању Агенције за вођење спорова у поступку приватизације (у даљем тексту: Одлука о оснивању) ради обављања стручних послова заступања у поступцима пред судовима, арбитражама, органима управе и другим надлежним органима, у којима је Агенција за приватизацију имала положај странке или умешача, а који су покренути пре 1. фебруара 2016. године.
Члан 2.
Агенција је правно лице са правима, обавезама и одговорностима утврђеним законом, Одлуком о оснивању и овим статутом.
Члан 3.
Овим статутом уређују се делатност Агенције, органи и њихов делокруг, заступање, унутрашња организација, права обавезе и одговорности запослених, општи акти, јавност рада, извори финансирања, измене статута и друга питања од значаја за рад Агенције.
Члан 4.
Седиште Агенције је у Београду, Теразије 23.
Члан 5.
Агенција има печат и штамбиљ.
Члан 6.
Агенција има печат чија се садржина, изглед и употреба уређују у складу са законом. 
Штамбиљ Агенције је правоугаоног облика димензија 60 x 30 mm и садржи текст: „Агенција за вођење спорова у поступку приватизације – Београд” и рубрике за упис датума пријема поднеска, број под којим се поднесак заводи и број прилога уз поднесак. 
Текст штамбиља Агенције исписује се на српском језику ћириличким писмом. 
Директор Агенције уређује руковање печатом и штамбиљем Агенције и њихово чување. 
II. ДЕЛАТНОСТ АГЕНЦИЈЕ
Члан 7.
Агенција обавља послове: 
1) заступања пред судовима, арбитражама, органима управе и другим надлежним органима, у којима је Агенција за приватизацију имала положај странке или умешача, а који су покренути пре 1. фебруара 2016. године; 
2) вођења посебне рочишне евиденције; 
3) праћења судских предмета; 
4) друге послове предвиђене законом, Одлуком о оснивању и овим статутом.
III. ОРГАНИ
Члан 8.
Органи Агенције су: Управни одбор и директор.
Члан 9.
Председника и чланове Управног одбора и директора Агенције именује и разрешава Влада, у складу са законом. 
Председник и чланови Управног одбора и директор Агенције именују се на период од пет година и могу бити поново именовани. 
Члан 10.
Управни одбор има председника и два члана, које именује и разрешава Влада на предлог министарства надлежног за послове привреде. 
Управни одбор: 
1) доноси Статут Агенције; 
2) доноси друге опште акте, у складу са законом; 
3) усмерава рад директора Агенције и издаје му упутства за рад; 
4) надзире пословање Агенције; 
5) подноси Влади извештај о раду и пословању Агенције; 
6) усваја финансијски план и годишњи програм рада; 
7) усваја годишњи извештај о раду и финансијски извештај; 
8) одлучује о расподели добити, уз сагласност оснивача; 
9) обавља и друге послове у складу са законом и Одлуком о оснивању. 
На годишњи програм рада, финансијски план, годишњи извештај о раду, финансијски извештај и Статут Агенције, које усваја Управни одбор, сагласност даје Влада.
Члан 11.
Председник Управног одбора Агенције:
1) представља Управни одбор;
2) сазива седнице Управног одбора и председава тим седницама;
3) предлаже дневни ред за седнице Управног одбора;
4) покреће расправу о одређеним питањима из делокруга Управног одбора;
5) потписује акта која доноси Управни одбор;
6) стара се о примени Статута и других општих аката Агенције;
7) обавља и друге послове одређене овим статутом и другим општим актима Агенције.
Члан 12.
Управни одбор Агенције ради и одлучује на седницама.
Управни одбор одлучује већином гласова укупног броја чланова Управног одбора.
Члан 13.
Директор Агенције: 
1) заступа и представља Агенцију; 
2) организује и руководи радом и пословањем Агенције; 
3) предлаже акте које доноси Управни одбор; 
4) доноси одлуке и друге акте из надлежности Агенције, осим одлука, односно аката које доноси Управни одбор; 
5) одговара за законитост рада, као и за стручни рад Агенције; 
6) одлучује о правима, обавезама и одговорностима запослених; 
7) извршава одлуке Управног одбора и предузима мере за њихово спровођење; 
8) доноси акт о унутрашњој организацији и систематизацији радних места у Агенцији; 
9) предлаже програм рада Агенције; 
10) обавља и друге послове у складу са законом, Одлуком о оснивању и овим статутом. 
За директора Агенције именује се лице које, поред испуњавања услова из закона којим се уређују јавне агенције, има положен правосудни испит. 
Члан 14.
Директор Агенције је дужан да обустави од извршења општи акт за који сматра да је супротан закону и другим прописима и о томе обавести орган Агенције који је тај акт донео.
Ако орган који је донео акт из става 1. овог члана исти не усклади у року од 30 дана од дана обавештења о његовој незаконитости, директор је дужан да покрене поступак за оцену законитости.
До доношења одлуке органа Агенције, односно надлежног органа за оцену законитости, општи акт се не примењује.
IV. ЗАСТУПАЊЕ АГЕНЦИЈЕ
Члан 15.
У правном промету Агенцију заступа директор.
Члан 16.
Директор може, посебним пуномоћјем, одређене послове из своје надлежности пренети на друге запослене у Агенцији.
Члан 17.
Агенцију потписује директор или лице које он овласти.
V. УНУТРАШЊА ОРГАНИЗАЦИЈА
Члан 18.
Правилником о унутрашњој организацији и систематизацији радних места утврђује се унутрашња организација, радна места, услови за заснивање радног односа запослених и њихово распоређивање у Агенцији.
VI. ПРАВА ОБАВЕЗЕ И ОДГОВОРНОСТИ ЗАПОСЛЕНИХ
Члан 19.
Стручне и административно-техничке послове за потребе Агенције обављају запослени у Агенцији, који имају сва права, дужности и обавезе у складу са прописима којима се уређују радни односи.
Члан 20.
За обављање појединих стручних послова из своје надлежности Агенција може ангажовати друга правна или физичка, домаћа или страна лица.
Кад Агенција поверава обављање појединих стручних послова лицима из става 1. овог члана, њихова међусобна права и обавезе уређују се уговором.
VII. ОПШТИ АКТИ
Члан 21.
Општи акти Агенције су: статут, правилник и други акти којима се на општи начин уређују одређена питања.
Измене и допуне општих аката врше се на начин прописан за њихово доношење.
VIII. ЈАВНОСТ РАДА
Члан 22.
Рад Агенције је јаван.
Јавност рада остварује се у складу са одредбама закона који уређује јавност рада јавне агенције и приступ информацијама од јавног значаја, давањем информација средствима јавног информисања, јавношћу рада Управног одбора Агенције, као и подношењем извештаја о раду и објављивањем општих аката и програма рада Агенције.
IX. ПОСЛОВНА ТАЈНА
Члан 23.
Пословну тајну представљају исправе и подаци чије би саопштавање неовлашћеном лицу штетило угледу и интересима Агенције и комитената.
Општим актом, утврђују се исправе и подаци који се сматрају пословном тајном.
X. ИЗВОРИ ФИНАНСИРАЊА
Члан 24. 
Средства за оснивање и почетак рада Агенције обезбеђују се из буџета Републике Србије. 
Средства за рад Агенције обезбеђују се из прихода које Агенција оствари обављањем послова из своје надлежности, донација, прилога, поклона домаћих и страних правних лица, буџета Републике Србије и других прилога и прихода које Агенција оствари у складу са законом. 
XI. ИЗМЕНЕ СТАТУТА
Члан 25.
Измене и допуне овог статута врше се у поступку и на начин који је прописан за његово доношење.
Аутентично тумачење Статута, у целости или појединих његових одредби, даје Управни одбор Агенције.
XII. СТУПАЊЕ НА СНАГУ
Члан 26.
Овај статут сматра се донетим по добијању сагласности Владе, а ступа на снагу осмог дана од дана објављивања у „Службеном гласнику Републике Србије”.
 
Број 38-21/16-1
У Београду, 9. марта 2016. године
Председник Управног одбора,
Драган Угрчић, с.р.