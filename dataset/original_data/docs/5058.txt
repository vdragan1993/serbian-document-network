На основу члана 41а став 2. Закона о заштити природе („Службени гласник РС”, бр. 36/09, 88/10 и 91/10 – исправка) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
Влада доноси
 
УРЕДБУ
о проглашењу Специјалног резервата природе „Гутавица”

"Службени гласник РС", број 94 од 14. 
	децембра 2011.
 
Члан 1.
Природна шума јеле на Пештеру проглашава се заштићеним подручјем од изузетног значаја, односно Ι категорије као специјални резерват природе под именом „Гутавица” (у даљем тексту: Специјални резерват природе „Гутавица”).
Члан 2.
Специјални резерват природе „Гутавица” ставља се под заштиту да би се очувала природна шума јеле која представља последњи фрагмент природних, непрегледних четинарских шума на Пештеру и Санџаку са очуваним земљиштем, као и ради очувања генофонда изоловане субпопулације јеле са припадајућим елементима ендемичне, ретке и угрожене флоре и фауне. У аутохтоној шуми јеле и околним травним површинама, забележено је око 85 биљних таксона. Утврђене су четири врсте папрати, а од голосеменица заступљене су врсте: јеле, смрче и клеке. 
	
Члан 3.
Специјални резерват природе „Гутавица” налази се на територији општине Сјеница, КО Угао, на катастарској парцели број 1909, на Голијском шумском подручју и обухвата укупну површину од 11,13 hа у својини Меџлиса Исламске заједнице Сјенице, односно Ријасет Исламске заједнице Србије.
Опис, графички приказ граница Специјалног резервата природе „Гутавица” и списак катастарских парцела одштампани су уз ову уредбу и чине њен саставни део. 
	
Члан 4.
На подручју Специјалног резервата природе „Гутавица”, није дозвољено обављати радове и активности за које се у складу са законом којим се уређује заштита природе утврди да могу оштетити популације, заједнице и станишта биљних и животињских врста из члана 2. ове уредбе, нарушити природне процесе и еколошку целовитост подручја или значајно неповољно утицати на естетска обележја предела и животну средину.
Члан 5.
На подручју Специјалног резервата природе „Гутавица” на којем је утврђен режим заштите II степена спроводи се активна заштита ради очувања и унапређења природних вредности, посебно кроз мере управљања популацијама дивљих биљака и животиња, одржање и побољшање услова у природним стаништима и традиционално коришћење природних ресурса.
Осим забране радова и активности које су као такве утврђене чланом 35. Закона о заштити природе, забрањује се и:
1) испаша стоке;
2) чиста сеча, крчење шуме или смањење површине под шумом;
3) складиштење или остављање неокораних дрвених сортимената и шумског отпада након сече;
4) оштећивање стабала која нису предмет узгојних радова;
5) одношење стеље, лисника и земљишта;
6) промена намене земљишта;
7) уношење алохтоних биљних и животињских врста;
8) паљење ватре;
9) предузимање узгојних мера које би могле довести до ерозије земљишта, погоршања састојинске структуре и здравственог стања састојине, као и обављање других радњи и активности којима би се могле погоршати састојинске прилике или нарушити природне вредности овог добра.
Члан 6.
На подручју Специјалног резервата природе „Гутавица”, радови и активности ограничавају се на:
1) обележавање заштићеног подручја;
2) извођење сече неге и обнове осим у периоду ројења јелиних поткорњака;
3) заштита од испаше ограђивањем Специјалног резервата природе „Гутавица”;
4) благовремено спровођење санитарне сече; 
5) успостављање шумског реда одмах по сечи стабала; 
6) постепено успостављање пребирне структуре уз одржавање склопа дрвећа изнад 0,6 и очување ивичних стабала састојине; 
	
7) извођење сече после 15. октобра; 
8) примена биолошких и хемијских средстава за сузбијање патогених гљива и штетних инсеката (поткорњаци); 
	
9) уклањање конкурентне вегетације у делу шуме, у коме развој подмлатка јеле онемогућава/успорава густ спрат жбуња; 
	
10) спонтано обрастање шумском вегетацијом дела Специјалног резервата природе „Гутавица” изван шуме на коме се појављује подмладак јеле или смрче, као и пошумљавање аутохтоним врстама дрвећа на његовом необраслом делу;
11) редовно праћење промена шумског екосистема; 
12) научноистраживачки рад и праћење стања природних реткости; 
13) израда програма управљања популацијама угрожених врста; 
14) контролисано кретање посетилаца; 
15) презентација и популаризација природних вредности.
Дозвољени радови на простору Специјалног резервата природе „Гутавица” могу се изводити под условима које претходно утврди Завод за заштиту природе Србије. 
	
Члан 7.
Специјални резерват природе „Гутавица” поверава се на управљање Меџлиси Исламске заједнице Сјенице, односно Ријасету Исламске заједнице Србије (у даљем тексту: Управљач). 
	
У обављању законом утврђених послова управљања заштићеним подручјем, Управљач овлашћен је и дужан нарочито да: организује чуварску службу, обележи заштићено подручје, донесе план управљања, годишњи програм управљања и акт о унутрашњем реду и чуварској служби, води евиденције о природним вредностима и људским активностима односно заснује информациони систем, утврди и наплаћује накнаде за коришћење заштићеног подручја, учествује у поступку утврђивања накнаде за ускраћивање или ограничавање права коришћења, издаје сагласности и одобрења, обезбеди несметано одвијање природних процеса и одрживог коришћења заштићеног подручја у сарадњи са надлежним органима, спречава све активности и делатности које су у супротности са актом о заштити и које представљају фактор угрожавања и девастације заштићеног подручја.
Управљач је дужан да у року од 60 дана од дана ступања на снагу ове уредбе изврши упис делатности управљања заштићеним подручјем у складу са прописима који уређују класификацију делатности и регистрацију привредних субјеката. 
	
Члан 8. 
Очување, унапређење, одрживо коришћење и приказивање природних и других вредности подручја Специјалног резервата природе „Гутавица” спроводи се према плану управљања који се доноси за период од десет година (у даљем тексту: План управљања), са садржином и на начин прописан законом којим се уређује заштита природе. 
	
У поступку давања сагласности на План управљања, министарство надлежно за послове заштите животне средине (у даљем тексту: Министарство) прибавља мишљења министарстава надлежних за послове науке, просвете, пољопривреде, шумарства, водопривреде, туризма и финансија.
План управљања Управљач ће донети и доставити Министарству најкасније у року од 10 месеци од дана ступања на снагу ове уредбе. 
	
Управљач је дужан да једном у три године анализира спровођење Плана управљања и остварене резултате и по потреби изврши његову ревизију.
До доношења Плана управљања, Управљач ће вршити послове на основу годишњег програма управљања који је дужан да донесе и достави Министарству на сагласност у року од 30 дана од дана ступања на снагу ове уредбе.
Годишњи програм управљања из става 5. овог члана садржи нарочито: сажет приказ природних и других вредности заштићеног подручја, циљевe заштите и одрживог коришћења, могућности и ограничења за њихово остваривање; детаљан приказ годишњих задатака на чувању, одржавању, унапређењу, приказивању и одрживом коришћењу заштићеног подручја за потребе науке, образовања, рекреације и туризма и укупног социо-економског развоја; приказ конкретних послова на изради и доношењу управљачких докумената, првенствено Плана управљања, акта о унутрашњем реду и чуварској служби и акта о накнади за коришћење заштићеног подручја; приказ задатака на обележавању заштићеног подручја, заснивању информациног система и противпожарној заштити; приказ субјеката и организационих и материјалних услова за извршења програма, висине и извора потребних финансијских средстава. 
	
Члан 9.
Управљач је дужан да обезбеди спровођење режима заштите, односно унутрашњи ред и чување заштићеног подручја у складу са правилником о унутрашњем реду и чуварској служби који доноси уз сагласност Министарства у року од шест месеци од дана ступања на снагу ове уредбе. 
	
У оквиру садржине прописане Законом о заштити природе, правилником се ближе утврђују забрањени радови и активности, као и правила и услови обављања радова и активности који су допуштени. 
	
Правилник се објављује у „Службеном гласнику Републике Србије” и на други погодан начин који одреди Управљач.
Члан 10. 
Управљач је дужан да на прописан начин обележи Специјални резерват природе „Гутавица”, његове спољне границе и границе површина, односно локалитета са режимом заштите II степена најкасније у року од годину дана од дана ступања на снагу ове уредбе.
Управљач ће у року од осам месеци од дана ступања на снагу ове уредбе, у сарадњи са Републичким геодетским заводом и Заводом за заштиту природе Србије извршити идентификацију граница Специјалног резервата природе „Гутавица” на терену, дигиталној ортофото карти и катастарском плану.
На операт, односно записник о утврђивању граница из става 2. овог члана, Влада даје сагласност на предлог Министарства.
Границе и површине, утврђене, описане и верификоване на начин прописан у ст. 2. и 3. овог члана, сматраће се меродавним у свим стварима које се тичу спровођења ове уредбе.
Члан 11. 
Управљач ће у року од 18 месеци од дана ступања на снагу ове уредбе засновати дигиталну базу података, односно географски информациони систем о природним и створеним вредностима, непокретностима, активностима и другим подацима од значаја за управљање Специјалним резерватом природе „Гутавица”.
Члан 12.
Управљач ће најкасније у року од 60 дана од дана ступања на снагу ове уредбе донети и доставити Министарству на сагласност акт о накнади за коришћење заштићеног подручја Специјалног резервата природе „Гутавица”.
Члан 13.
Средства за спровођење Плана управљања обезбеђују се из буџета Републике Србије, Фонда за заштиту животне средине, од накнаде за коришћење заштићеног подручја, прихода остварених обављањем делатности Управљача и из других извора у складу са законом. 
	
Члан 14.
Планови уређења простора, планови, програми и основе из области шумарства, ловства, управљања рибљим фондом, водопривреде, пољопривреде и туризма и други програми и планови који се односе на коришћење природних ресурса и простора у заштићеном подручју Специјалног резервата природе „Гутавица” усагласиће се са Просторним планом Републике Србије, овом уредбом и Планом управљања.
Члан 15.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-8191/2011
У Београду, 1. децембра 2011. године

Влада
Први потпредседник Владе –
заменик председника Владе,

Ивица Дачић, с.р.
 
ОПИС ГРАНИЦА СПЕЦИЈАЛНОГ РЕЗЕРВАТА ПРИРОДЕ „ГУТАВИЦА”
Резерват се налази на Голијском шумском подручју, у Г.Ј. „Цмиљевац – Букова глава 2” и целокупном површином поклапа се са катастарском парцелом број 1909 КО Угао. Шума је неправилног облика, са свих страна окружена пашњацима и ограђена бодљикавом жицом. Катастарска парцела број 1909 налази се унутар далеко веће катастарске парцеле број 1906 којом газдује ЈП „Србијашуме” која се води као пашњак 5. класе. У близини нема друге шуме, тако да је и сама природна граница јасно изражена, а састојина уочљива и са велике даљине. Поступком ревизије задржане су постојеће границе заштићеног природног добра.

ПОПИС КАТАСТАРСКИХ ПАРЦЕЛА ПОДРУЧЈА СПЕЦИЈАЛНИ РЕЗЕРВАТ ПРИРОДЕ „ГУТАВИЦА”
Режим заштите II степена
ОПШТИНА СЈЕНИЦА
КО УГАО
КП БР.1909/део