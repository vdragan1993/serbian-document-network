На основу члана 43.
став 4. Закона о заштити животне средине („Службени гласник Републике Србије”,
бр. 66/91, 83/92 и 53/93),
Влада Републике Србије доноси
 
 
УРЕДБУ


о заштити споменика природе „Крупајско врело”
„Службени гласник
РС”, број 9 од 23. 

марта 1995.

	 

	 
Члан 1.
Извор Крупајског врела ставља се под заштиту као
природно добро од изузетног значаја и сврстава се у I категорију заштите као
СПОМЕНИК ПРИРОДЕ (у даљем тексту: споменик природе „Крупајско врело”).

 

Члан 2.
Споменик природе „Крупајско врело” ставља се под
заштиту као један од најјачих крашких извора у Србији, који по морфологији
изворишта и хидролошким функцијама спада у групу најрепрезентативнијих водних
објеката. Језерско врело, водопад на брани и слаповима врелска отока дају
непосредној околини врела живописан и атрактиван изглед.

 

Члан 3.
Споменик природе „Крупајско врело” је на подручју
општине Жагубица, катастарске општине Милановац, обухвата површину од 9 ха на
катастарским парцелама у приватној својини: 1730, 1731, 1736, 1738, 1739, 1740,
1741, 1743/1, 1743/2, 1746, 1747, 1748, 1770, 1771, 1772, 1773, 1774, 1775,
1776, 1806, 1807, 1808, 1809, 1810, 1811, 1812, 1813 и 1814, површине 8,23 ха и
на катастарским парцелама у државној својини број : 1832/2/део и 2836/2/део,
површине 0,77 ха.
Опис граница споменика природе „Крупајско врело” са
графичким приказом одштампан је уз ову уредбу и чини њен саставни део.

 

Члан 4.
На заштићеној површини споменика природе „Крупајско
врело” установљава се режим заштите II степена којим се:
1. Забрањује:
1) грађење стамбених и викенд објеката и објеката за
потребе индустријске и пољопривредне производње, изузев адаптације и
реконструкције објеката у оквиру постојећих домаћинстава,
2) каптирање врела и извођења радова којима се може
пореметити изглед, режим и квалитет воде,
3) предузимање пољопривредних, шумарских, грађевинских
радова и активности којима се могу нарушити његове амбијенталне вредности и
2. Обезбеђује истраживање изворишта и испитивање
пећинских канала, планско-санитарно уређење и приказивање споменика природе
„Крупајско врело”.

 

Члан 5.
Заштита и развој споменика природе „Крупајско врело”
спроводи се према програму заштите и развоја.
Програм из става 1. овог члана садржи нарочито: циљеве
и задатке на спровођењу режима заштите из члана 4. ове уредбе, на испитивању и
снимању морфологије басена врела и пећинских канала, одређивању сабирне области
врела, на успостављању сталне хидролошке станице за праћење основних параметара
режима издашности врела, испитивању биолошких и физичко-хемијских
карактеристика воде врела, на спровођењу научно-истраживачких, културних,
васпитно-образовних, информативно-пропагандних и других активности, средства
потребна за остваривање овог програма као и начин њиховог обезбеђивања.
Програм из става 1. овог члана доноси се за период од
пет година, а остварује се годишњим програмом који садржи задатке и послове
који се реализују у текућој години, динамику њиховог извршавања и висину
потребних средстава.
На програм из става 1. овог члана, на који су претходно
прибављена мишљења министарстава надлежних за послове шумарства и водопривреде,
урбанизма, науке, просвете и културе, сагласност даје министарство надлежно за
заштиту животне средине.

 

Члан 6.
О споменику природе „Крупајско врело” стара се
Комунално предузеће „Белосавац” из Жагубице (у даљем тексту: Предузеће).

 

Члан 7.
Предузеће у обављању послова заштите и развоја
споменика природе „Крупајско врело” обезбеђује спровођење прописаног режима
заштите и очувања природног добра, научноистраживачких, културних,
васпитно-образовних и других активности, доноси средњорочни и годишњи програм
заштите и развоја.
Предузеће подноси извештај о остваривању програма из
члана 5. ове уредбе до 15. децембра за текућу годину министарству надлежном за
заштиту животне средине.

 

Члан 8.
Предузеће у обављању послова заштите и развоја
споменика природе „Крупајско врело” обезбеђује обележавање овог споменика
природе, унутрашњи ред и чуварску службу у складу са актом који доноси, уз
сагласност министарства надлежног за заштиту животне средине.
Актом из става 1. овог члана уређују се правила за
спровођење режима заштите и развоја, а нарочито: начин и услови кретања и
боравка посетилаца, начин и услови коришћења јавних површина, начин и услови
постављања информативних и других ознака, мере приликом обављања научних
истраживања и извођења истражних радова, обављање туристичких, угоститељских
услуга и других делатности и посебне забране и ограничења у спровођењу режима
заштите.
Предузеће је дужно, да на погодан начин јавно огласи,
тако да буду доступна корисницима и посетиоцима, правила одређена актом из
става 1. овог члана и друге неопходне информације за спровођење режима заштите.

 

Члан 9.
Средства за заштиту и развој споменика природе
„Крупајско врело” обезбеђују се из прихода остварених обављањем делатности
Предузећа, из средстава у буџету Републике и из других извора у складу са
законом.

 

Члан 10.
Програм из члана 5. ове уредбе Предузеће ће донети у
року од шест месеци од дана ступања на снагу ове уредбе, а годишњи програм у
року од 90 дана од дана ступања на снагу средњорочног програма.
До доношења програма из члана 5. ове уредбе, Предузеће
може послове заштите обављати према Привременом програму заштите и развоја који
доноси у року од 60 дана од дана ступања на снагу ове уредбе.

 

Члан 11.
Просторни, урбанистички планови, шумске, ловне,
риболовне, водопривредне и друге основе и програми који обухватају заштићено
подручје морају бити усаглашени са програмом заштите и развоја из члана 5. ове
уредбе.

 

Члан 12.
Ова уредба ступа на снагу осмог дана од дана
објављивања у „Службеном гласнику Републике Србије”.
 
05 број
110-762/60-8
У
Београду, 15. марта 1995. године

Влада
Републике Србије
Потпредседник,

Светозар
Крстић, с.
р.
 
 
ОПИС ГРАНИЦА СПОМЕНИКА
ПРИРОДЕ „КРУПАЈСКО ВРЕЛО”
Граница споменика природе „Крупајско врело” почиње код
моста на Црвеној реци и иде узводно десном обалом дуж катастарских парцела број
1812, 1814 и 1813, затим савија према истоку и задржава овај генерални правац
дуж спољних ивица парцела 1813, 1811, 1810, 1806, 1776, 1775 и 1770, скреће
према северу настављајући дуж ивице парцеле 1770, а затим парцела 1748, 1749 и
1746 затим савија према западу и иде спољном ивицом парцела 1743/2, 1743/1,
1737, 1736 и 1731/2, скреће оштро према југу дуж спољне ивице парцела 1737,
наставља истим правцем дуж парцела 1730, пресеца корито Крупајског врела и
долази до почетне тачке код моста на Црвеној реци.