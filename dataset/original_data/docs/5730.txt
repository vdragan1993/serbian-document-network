На основу чланa 84. ст. 5. и 6. Закона о ветеринарству („Службени гласник РС”, бр. 91/05 и 30/10),


Министар пољопривреде, шумарства и водопривреде доноси


 


 


ПРАВИЛНИК


о начину обележавања пчелињих друштава и регистрацији пчелињака


„Службени гласник РС“, број 54 од 4. августа 2010.


 


 


I. УВОДНЕ ОДРЕДБЕ


 


Члан 1.



Овим правилником ближе се прописује начин обележавања пчелињих друштава и регистрација газдинстава на којима се држе и узгајају пчеле (пчелињака). 



 


Члан 2.



Обележавање пчелињих друштава и регистрација газдинстава на којима се држе и узгајају пчеле ( пчелињака) састоји се од:



1) регистрације пчелињака и додељивања јединственог идентификационог броја пчелињаку;



2) обележавања пчелињих друштава јединственом идентификационом ознаком сваке кошнице;



3) пријаве промене регистрованог стања;



4) Централне базе података о обележавању животиња (у даљем тексту: Централна база).


 


II. ЗНАЧЕЊЕ ПОЈЕДИНИХ ИЗРАЗА


 


Члан 3.


Поједини изрази употребљени у овом правилнику имају следеће значење:



1) газдинство са пчелама (у даљем тексту: пчелињак) је заједница кошница са пчелама које су смештене на слободном простору, односно у посебној стабилној или монтажној кућици, а могу бити уграђене у возило за превоз;



2) пчелиње друштво је заједница пчела (матице, радилице и трутови), настањена на саћу у кошници, нуклеусу или оплодњаку, на целим рамовима;



3) пчелар је физичко или правно лице, односно предузетник које се бави узгојем пчела ради добијања пчелињих производа; 




4) пчелиња паша је биље у времену 
када га посећују пчеле због скупљања сировина (нектар, медна роса, прополис и пелуд) за своје производе;



5) Централна база је део информационог система Министарства пољопривреде, шумарства и водопривреде ( у даљем тексту: Министарство) у којој се налази и регистар пчелињака и пчелара, као њени саставни делови; 



6) регистар пчелињака и пчелара је део Централне базе који садржи податке прописане овим правилником;



7) овлашћени обележивач јесте ветеринарска станица, ветеринарска амбуланта, односно ветеринарска служба коју је Министарство овластило за обележавање животиња. 



 


III. ОБЕЛЕЖАВАЊЕ ПЧЕЛИЊИХ ДРУШТАВА


 


Члан 4.



Обележавању пчелињих друштава подлежу сва пчелиња друштва на територији Републике Србије.



Обележавање пчелињих друштава врши се идентификационом плочицом са јединственим идентификационим бројем кошнице, која се причвршћује на видном месту на сваку кошницу на предњој страни код узлетишта.


Обележавање пчелињих друштава врши овлашћени обележивач.


Свака промена бројног стања пчелињих друштава пријављује се од стране власника и региструје у Централној бази.


 


Члан 5.



Идентификациона плочица за обележавање кошница мора да буде израђена од тврде пластике жуте боје, висине најмање 30 mm и дужине најмање 60 mm. 




Идентификациона плочица мора да садржи следеће податке:


1) ознаку Министарства – „МПШВ”;


2) идентификациони број кошнице;



3) бар код јединственог идентификационог броја кошнице.



Подаци из става 2. овог члана исписују се црним словима висине до 15 mm ћириличким писмом. 



Издавање плочицe врши Mинистарство.



Идентификациони 
број кошнице је јединствени и непоновљиви број који се састоји од ISO кода Републике Србије-РС и осмоцифреног броја, који је састављен на следећи начин:


– првих седам цифара представља нумерички број кошнице,



– последња цифра је контролна и 
њу аутоматски додељује Централна база. 



Идентификациони број је исказан нумерички, а може додатно да буде исказан и као бар код. 
	


 


IV. УНИШТЕЊЕ, ГУБИТАК И ОШТЕЋЕЊЕ ИДЕНТИФИКАЦИОНЕ ПЛОЧИЦЕ


 


Члан 6.



У случају уништења, губитка или оштећења идентификационе плочице тако да је дошло до губитка дела података прописаних овим правилником, пчелар о томе  обавештава овлашћеног обележивача у року од седам дана, ради издавања дупликата. 




Нова плочица садржи идентичне податке које је садржала идентификациона плочица која се замењује. 



 


V. РЕГИСТРАЦИЈА ПЧЕЛИЊАКА


 


Члан 7.



Регистрацији пчелињака подлежу сви пчелињаци на територији Републике Србије.



Регистрацију пчелињака врши овлашћени обележивач. 



 


Члан 8.


Овлашћени обележивач:



1) попуњава и издаје пчелару 
Потврду о извршеном обележавању пчелињих друштава и регистрацији пчелињака;


2) попуњава потврду о промени регистрованог стања (која се налази у Централној бази);


3) доставља податке Централној бази.


 


VI. РЕГИСТАР ПЧЕЛИЊАКА


 


Члан 9.



Регистар пчелињака, као део Централне базе,  садржи:


1) јединствени идентификациони број пчелињака који додељује Централна база; 
	



2) име, презиме, адресу, телефон, јединствени матични број пчелара;



3) укупан број кошница са идентификационим бројем сваке кошнице, као и типом кошница; 



4) јединствени идентификациони број испаше, место и катастарски број парцеле.



Уношење података у регистар пчелињака  врши се на основу Потврде о извршеном обележавању пчелињих друштава и регистрацији пчелињака,  која је одштампана уз овај правилник и чини његов  саставни део.



Пчелар одговара за тачност датих података, а овлашћени обележивач за тачност података које доставља Централној бази. 



 


Члан 10.



Приликом обележавања пчелињих друштава и регистрације пчелињака додељује се јединствени идентификациони број газдинства из Централне базе. 




Уколико је газдинству додељен идентификациони број газдинства, приликом обележавања и регистрације других животињских врста, пчелињак добија исти број. 




Идентификациони број пчелињака је јединствени и непоновљиви број који се састоји од ISO кода Републике Србије-РС и дванаестоцифреног броја, који је састављен на следећи начин:



– првих шест цифара представља нумерички код насеља према подацима републичке организације надлежне за послове статистике; 



– следећих пет цифара је ознака појединачног имања у насељеном месту;



– последња цифра је контролна и њу аутоматски додељује Централна база. 



Идентификациони број је исказан нумерички, а може додатно да буде исказан и као бар код. 
	


 


Члан 11.



Уколико пчелињак има додељен идентификациони број газдинства на основу држања других врста животиња и ако  су подаци о власнику–држаоцу животиња исти као и подаци о пчелару, пчелињак задржава постојећи број, а у Централној бази му се додељује нова улога –„држалац пчела”. 



 


Члан 12.


Пчелар пријављује Министарству сваку промену података о пчелињаку и кошницама преко овлашћеног обележивача, у року од 15 дана од дана настанка промене. 
	


Редовно пријављивање стања овлашћеном обележивачу врши се два пута годишње, и то од 1. до 30. априла и од 1. до 31. октобра. 
	


Овлашћени обележивач доставља податке о промени регистрованог стања Централној бази, у року од седам дана од дана добијања података.


 


VII. ЗАВРШНЕ ОДРЕДБЕ


 


Члан 13.


Даном ступања на снагу овог правилника престаје да важи Правилник о начину обележавања пчелињих друштава и евидентирања пчелињака („Службени гласник РС”, број 41/09).


 


Члан 14.



Овај правилник ступа на снагу осмог дана од дана објављивања у „Службеном гласнику Републике Србије”.


 


 


Број 110-00-152/2010-09


У Београду, 26. јула 2010. године


Министар,



др Саша Драгин, с.р.