На основу члана 144. став 3. Породичног закона („Службени гласник РС”, бр. 18/05 и 72/11 – др. закон), 
	
Министар рада, запошљавања и социјалне политике доноси 
 
ПРАВИЛНИК
о условима за накнаду трошкова и награду старатељу

	"Службени гласник РС", број 83 од 20. септембра 2013.
 
Предмет Правилника
Члан 1.
Овим правилником ближе се уређују услови за накнаду оправданих трошкова старатељу учињених током обављања послова старатељства, као и за остваривање права на награду старатеља.
Оправдани трошкови
Члан 2.
У оправдане трошкове настале током обављања послова старатељства спадају:
1) трошкови настали поводом вођења судских и управних поступака у име и за рачун штићеника (таксе, издаци за сведоке, вештаке, тумаче, увиђај, огласе и сл.);
2) трошкови настали поводом ургентног здравственог збрињавања штићеника, а које није обухваћено обавезним здравственим осигурањем;
3) трошкови настали у вези са школовањем штићеника;
4) други оправдани трошкови настали у вези са обављањем послова старатељства.
Старатељ има право на накнаду оправданих трошкова у вези са обављањем послова старатељства из става 1. тач. 1) и 3) овог члана у складу са законом, под условом да је за обављање тих послова добио претходну сагласност органа старатељства, а за трошкове настале из става 1. тач. 2) и 4) овог члана, под условом да је орган старатељства оценио да су били оправдани, односно да су били целисходни и у интересу штићеника или да се нису могли избећи.
Захтев за накнаду оправданих трошкова
Члан 3.
Уз захтев за накнаду оправданих трошкова старатељ прилаже одређене доказе (исправе, одлуке управних органа, судске пресуде, решења и наређења, лекарске налазе и мишљења и друга документа) којима се доказује висина износа и оправданост трошкова. 
	
Обезбеђивање средстава
Члан 4.
Средства за накнаду трошкова старатељу обезбеђују се, сагласно закону, првенствено из штићеникових прихода – ако се тиме не угрожава штићениково издржавање, и из прихода од имовине штићеника. 
	
Ако се средства за накнаду трошкова старатељу не могу обезбедити у целини или делимично у складу са ставом 1. овог члана, средства се обезбеђују у буџету Републике Србије, у складу са законом.
Право старатеља на награду
Члан 5.
Старатељ има право на награду уколико је у обављању послова старатељства показао висок степен пажње и ангажовања и постигао резултате који су изнад очекиваних исхода утврђених Планом старања о штићенику, а нарочито: 
	
1) ако је посебним залагањем обезбедио изнадпросечне услове чувања, подизања, васпитања и образовања малолетног штићеника који су довели до оспособљавања штићеника за самосталан живот;
2) ако је својим залагањем обезбедио изнадпросечне услове збрињавања пунолетног штићеника који су довели до отклањања разлога због којих је он лишен пословне способности;
3) ако је посебним залагањем битно увећао имовину штићеника. 
Право на награду старатељу признаје се само једном.
Лице које послове старатеља обавља као професионалну дужност у име органа старатељства (непосредни старатељ), установе социјалне заштите (колективни старатељ), односно надлежног органа (државни старатељ) – не награђује се. 
	
Висина награде старатељу
Члан 6.
Право на награду старатељу признаје се у новчаном износу у висини 50% просечне зараде у Републици Србији према последњем објављеном податку републичког органа надлежног за послове статистике.
Обезбеђивање средстава
Члан 7.
Награда се старатељу исплаћујe првенствено из штићеникових прихода, осим ако се тиме не угрожава штићениково издржавање. 
	
Ако се из штићеникових прихода не могу обезбедити средства за награду старатељу, средства се обезбеђују у буџету Републике Србије, у складу са законом. 
	
Ступање на снагу
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2014. године. 
	
 
Број 110-00-00540/2013-14
У Београду, 30. августа 2013. године
Министар, 
др Јован Кркобабић, 
	с.р.