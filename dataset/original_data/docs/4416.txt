ЗАКОН

о Националној корпорацији
за осигурање стамбених кредита

„Службени 
гласник РС“, брoj 

55
од 
21. маја 
2004.

 

 

I. ОСНОВНЕ ОДРЕДБЕ

 

Члан 1.

Овим законом оснива се Национална корпорација за осигурање
стамбених кредита (у даљем тексту: Корпорација), као правно лице специјализовано
за осигурање потраживања по основу стамбених кредита које одобравају банке и друге
финансијске организације, која су обезбеђена хипотеком, као и за обављање других
послова у вези са тим осигурањем.

 

Члан 2.

Корпорација има својство правног лица, и стиче га даном
уписа у судски регистар.

 

Члан 3.

Седиште Корпорације је у Београду.

Корпорација може имати организационе делове ван седишта
који немају својство правног лица.

Корпорација послује под називом: „Национална корпорација
за осигурање стамбених кредита”.

 

II. ОСНИВАЧКИ УЛОГ И
СРЕДСТВА ЗА РАД КОРПОРАЦИЈЕ

 

Члан 4.

Средства за оснивање и почетак рада Корпорације обезбеђују
се у буџету Републике Србије. 

Оснивачки капитал износи најмање 10.000.000 евра, у динарској
противвредности, по средњем курсу на дан уплате. 

 

Члан 5.

Средства за рад Корпорације обезбеђују се из:

1) прихода Корпорације;

2) донација;

3) буџета Републике Србије;

4) других извора, у складу са законом.

 

Члан 6.

Средства Корпорације користе се у складу са законом, Статутом
Корпорације и програмом рада Корпорације.

Корпорација може слободна средства пласирати у првокласне
хартије од вредности (хартије од вредности Републике Србије, обвезнице по основу
старе штедње и сл.), водећи рачуна о рочној усклађености преузетих осигураних потраживања
и рокова доспећа првокласних хартија од вредности.

 

Члан 7.

Корпорација за своје обавезе одговара својом имовином.

 

Члан 8.

Корпорација се може, у складу са законом, организовати као
акционарско друштво, при чему Корпорација издаје Републици Србији акције у висини
вредности уложеног капитала Републике.

У случају из става 1. овог члана, вредност државног капитала
у укупном капиталу Корпорације не може бити мања од 51%. 

 

III. ДЕЛАТНОСТ

 

Члан 9.

Делатност Корпорације је: 

1) осигурање потраживања по основу стамбених кредита које
одобравају банке и друге финансијске организације, која су обезбеђена хипотеком;


2) посредовање у преносу потраживања обезбеђених хипотеком;


3) издавање хартија од вредности на основу успостављене
хипотеке, у складу са законом; 

4) пружање стручне помоћи државним органима, банкама и другим
финансијским организацијама и другим заинтересованим лицима у области побољшања
услова за финансирање стамбене изградње; 

5) обављање других послова под условима предвиђеним Статутом
и другим општим актима, актима пословне политике и Правилима пословања Корпорације.

Укупан номинални износ обавеза Корпорације које произлазе
из обављања делатности Корпорације из става 1. овог члана може бити највише до шеснаест
пута већи од износа капитала Корпорације. 

Укупан номинални износ обавеза Корпорације које произлазе
из обављања делатности Корпорације из става 1. овог члана према појединачној пословној
банци и појединачном правном лицу утврдиће се Правилима пословања Корпорације.

Влада Републике Србије (у даљем тексту: Влада), на образложен
захтев Корпорације, даје сагласност за повећање обима преко износа из става 2. овог
члана осигурања потраживања и других делатности Корпорације утврђених у ставу
1. овог члана, за одређени временски период.

У обављању својих послова Корпорација може издавати хартије
од вредности у земљи и иностранству, израчене у динарима или страној валути, у складу
са законом.

 

IV. НАЧИН РАСПОДЕЛЕ ДОБИТИ

 

Члан 10.

Одлуку о расподели добити доноси Управни одбор Корпорације,
уз сагласност Владе.

 

V. ОРГАНИ И ОПШТИ АКТИ

 

Члан 11.

Органи Корпорације су Управни одбор, директор и Надзорни
одбор.

Мандат чланова Управног одбора, директора и Надзорног одбора
траје четири године.

 

Члан 12.

Управни одбор Корпорације има председника и четири члана.

Председника и чланове Управног одбора Корпорације именује
Влада, на предлог министарства надлежног за послове финансија (у даљем тексту: Министарство).

 

Члан 13.

Управни одбор Корпорације:

1) доноси Статут, Правила пословања, акт о организацији
и систематизацији радних места и друге опште акте Корпорације;

2) доноси програм рада Корпорације;

3) утврђује пословну политику и доноси акте пословне политике
Корпорације;

4) усваја финансијски план Корпорације;

5) усваја периодични и годишњи извештај о пословању Корпорације;

6) бира ревизора;

7) усваја заврши рачун и извештаје о ревизији Корпорације;

8) одлучује о промени облика организовања Корпорације, у
складу са законом;

9) одређује банке код којих ће се водити средства Корпорације
на основу јавног тендера;

10) доноси Пословник о раду;

11) обавља и друге послове утврђене Статутом и Правилима
пословања Корпорације.

На Статут Корпорације, Правила пословања Корпорације, програм
рада, финансијски план, акт о организацији и систематизацији радних места Корпорације
и одлуке о промени облика организовања Корпорације, сагласност даје Влада. 


 

Члан 14.

Директора Корпорације именује и разрешава Влада, на предлог
Министарства.

 

Члан 15.

Директор Корпорације:

1) представља и заступа Корпорацију;

2) организује и руководи радом Корпорације;

3) предлаже акте које доноси Управни одбор Корпорације;

4) извршава одлуке Управног одбора Корпорације и предузима
мере за њихово спровођење;

5) стара се и одговара за законитост рада и коришћење и
располагање имовином Корпорације;

6) обавља и друге послове утврђене законом и Статутом Корпорације.

 

Члан 16.

Надзорни одбор Корпорације има председника и четири члана.

Председника и чланове Надзорног одбора Корпорације именује
и разрешава Влада, на предлог Министарства.

 

Члан 17.

Надзорни одбор Корпорације:

1) врши надзор над законитошћу рада директора Корпорације
и Управног одбора Корпорације;

2) прегледа заврши рачун и утврђује да ли је сачињен у складу
са важећим прописима;

3) утврђује да ли се пословне књиге и друга документа Корпорације
воде уредно и у складу са прописима, а може их дати и на вештачење;

4) извештава о годишњим рачуноводственим исказима и извештајима
о пословању Корпорације који се подносе Управном одбору;

5) разматра извештаје ревизора;

6) доноси Пословник о раду;

7) обавља и друге послове утврђене законом и Статутом Корпорације.

Надзорни одбор Корпорације, најмање два пута годишње, подноси
Влади извештај о резултатима извршеног надзора.

 

Члан 18.

Општи акти Корпорације су Статут, акт о организацији и систематизацији
радних места, Правила пословања и други општи акти.

Статут садржи одредбе о називу и седишту Корпорације, органима
и њиховој делатности, начину одлучивања органа, заступању, поступку измене Статута
и другим питањима од значаја за рад Корпорације.

Правилима пословања Корпорације уређују се услови и 
начин
обављања делатности Корпорације, као и друга питања од значаја за пословање Корпорације.

 

Члан 19.

Управни одбор подноси извештај о пословању Корпорације сваких
шест месеци.

Влада подноси годишњи извештај о пословању Корпорације Народној
скупштини Републике Србије.

 

Члан 20.

Пословање Корпорације подлеже ревизији, у складу са законом.


Извештај о обављеној ревизији из става 1. овог члана Корпорација
доставља Министарству.

 

Члан 21.

Надзор над законитошћу рада Корпорације обавља Министарство.

Министарство подноси Влади најмање једанпут годишње извештај
о резултатима надзора, заједно са извештајем о обављеној ревизији.

 

VI. ПРЕЛАЗНЕ И ЗАВРШЕ
ОДРЕДБЕ

 

Члан 22.

Корпорација почиње са радом даном уписа у судски регистар.

 

Члан 23.

Корпорација може променити облик организовања у акционарско
друштво, у складу са законом којим се уређује правни положај предузећа.

 

Члан 24.

Влада ће, на предлог Министарства, именовати председнике
и чланове Управног и Надзорног одбора и директора Корпорације, у року од 30 дана
од дана ступања на снагу овог закона.

 

Члан 25.

Управни одбор Корпорације ће, у року од 30 дана од дана
именовања председника и чланова Управног одбора, донети Статут и Правила пословања
Корпорације.

 

Члан 26.

Овај
закон ступа на снагу осмог дана од дана објављивања у „Службеном гласнику Републике
Србије”.