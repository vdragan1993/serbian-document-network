На основу члана 128о став 5. Закона о банкама („Службени гласник РС”, бр. 107/05, 91/10 и 14/15) и члана 15a став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12 и 14/15),
Извршни одбор Народне банке Србије доноси
 
ОДЛУКУ
o минималном захтеву за капиталом и подобним обавезама банке
"Службени гласник РС", број 30 од 27. марта 
				2015.
 
1. Овом одлуком прописују се ближи услови под којима се подобне обавезе банке из члана 128њ став 3. Закона о банкама (у даљем тексту: Закон) укључују у израчунавање минималног захтева за капиталом и подобним обавезама, а ближе се уређују и критеријуми на основу којих се утврђује тај захтев.
Услови за укључивање подобних обавеза у израчунавање минималног захтева за капиталом и подобним обавезама
2. Подобне обавезе банке укључују се у израчунавање минималног захтева за капиталом и подобним обавезама ако испуњавају следеће услове:
1) инструмент на основу кога је настала обавеза ове банке издат је и у потпуности уплаћен, a ако се ради о депозиту, главница на коју гласи обавеза из тог депозита је уплаћена тој банци;
2) поверилац по основу ових обавеза није сама банка, нити је та банка за њу дала гаранцију, јемство или друго средство обезбеђења;
3) ова банка није непосредно ни посредно финансирала улагање у тај инструмент, односно ту обавезу;
4) преостали рок доспећа обавезе је најмање годину дана;
5) обавеза није настала по основу деривата;
6) обавеза није настала по основу осигураног депозита.
Ако је на основу обавезе из става 1. ове тачке повериоцу дато право да захтева превремену отплату, роком доспећа из одредбе под 4) тог става сматра се први датум када поверилац може да захтева превремену отплату.
3. У израчунавање минималног захтева за капитал и подобне обавезе не могу се укључити подобне обавезе које су настале на основу уговорних односа на које се примењује страно право, ако се, према том праву, решење Народне банке Србије којим се врши конверзија у капитал или отпис (смањење) главнице обавеза или дужничких инструмената не може извршити.
Народна банка Србије може захтевати од банке да достави одговарајући доказ о томе да се решење Народне банке Србије из става 1. ове тачке може извршити према меродавном праву. 
Критеријуми за утврђивање минималног захтева за капиталом и подобним обавезама
4. Ради примене критеријума из члана 128о став 3. тачка 1) Закона, Народна банка Србије утврђује могућност остваривања циљева реструктурирања применом расположивих инструмената реструктурирања, а нарочито инструмента расподеле губитака. 
5. Ради примене критеријума из члана 128о став 3. тачка 2) Закона, Народна банка Србије утврђује износ губитака које банка треба да буде способна да покрије пре њеног реструктурирања (у даљем тексту: износ покрића губитака), као и износ потребан да би банка након покрића губитака поново успоставила показатељ адекватности капитала на нивоу којим би се омогућило њено даље несметано пословање и одржавање довољног поверења на финансијском тржишту (у даљем тексту: износ докапитализације).
Износ покрића губитака одређује се као износ потребан за испуњавање прописаног минималног показатеља адекватности капитала банке, односно показатеља адекватности капитала који је Народна банка Србије одредила банци у складу с чланом 23. став 3. Закона, увећан за 2,5 процентних поена, при чему Народна банка Србије овај износ може повећати ако утврди да, узимајући у обзир пословни модел и ризични профил банке – он не би био довољан за покриће њених губитака, односно не би био довољан за решавање или отклањање препрека за реструктурирање банке, ако је то потребно.
Под износом докапитализације подразумева се износ који је потребан за примену мера и инструмената реструктурирања предвиђених планом реструктурирања, а који је најмање једнак износу потребном за испуњавање прописаног минималног показатеља адекватности капитала банке, односно показатеља адекватности капитала који је Народна банка Србије одредила банци у складу с чланом 23. став 3. Закона. Ако сматра да је то потребно ради постизања и одржавања поверења у банку на финансијском тржишту, Народна банка Србије овај износ може увећати за 2,5 процентних поена.
Изузетно од става 3. ове тачке, ако план реструктурирања банке не предвиђа предузимање инструмената реструктурирања, већ само стечај, односно ликвидацију банке, износ докапитализације једнак је нули, осим у случају да Народна банка Србије утврди да је одређени износ докапитализације неопходно обезбедити како би се спровођењем стечајног поступка, односно поступка ликвидације банке остварили циљеви реструктурирања који се односе на стабилност финансијског система и обезбеђење континуитета обављања критичних функција банке.
6. Приликом примене критеријума из члана 128о став 3. тачка 3) Закона, Народна банка Србије цени које би подобне обавезе банке вероватно биле изузете од примене инструмента расподеле губитака или пренете применом другог инструмента реструктурирања у складу с планом реструктурирања. 
Након што идентификује обавезе из става 1. ове тачке, Народна банка Србије води рачуна о томе да минимални захтев за капиталом и подобним обавезама буде утврђен у износу који обезбеђује одговарајуће покриће губитака и докапитализацију банке без отписа, односно конверзије тих обавеза, на начин којим се не нарушавају начела из члана 128б став 1. тач. 2) и 3) Закона.
7. Приликом примене критеријума из члана 128о став 3. тачка 4) Закона, Народна банка Србије цени да ли капитални захтеви који важе за банку, остале мере у поступку контроле и мере за решавање или отклањање препрека за реструктурирање на одговарајући начин одражавају величину, пословни модел, модел финансирања и ризични профил банке, те да ли постоји потреба да се утврђивањем већег или мањег износа минималног захтева за капиталом и подобним обавезама исправи евентуална несразмера. 
8. Приликом примене критеријума из члана 128о став 3. тачка 5) Закона, Народна банка Србије води рачуна о томе да минимални захтев за капиталом и подобним обавезама буде утврђен у износу који обезбеђује поштовање ограничења из члана 128х Закона.
9. Приликом примене критеријума из члана 128о став 3. тачка 6) Закона, Народна банка Србије утврђује да ли би престанак пословања банке представљао ризик по стабилност финансијског система Републике Србије, ако није реч о банци која је утврђена као системски значајна.
Ако је реч о системски значајној банци, односно ако утврди да је испуњен услов из става 1. ове тачке, Народна банка Србије води рачуна о томе да минимални захтев за капиталом и подобним обавезама буде утврђен у износу који обезбеђује да се средства Републике Србије у реструктурирању користе у складу са чланом 127њ став 7. Закона, односно одлуком Народне банке Србије којом се уређују ближи услови вршења конверзије елемената допунског капитала банке, односно банке у реструктурирању и ближи услови и начин вршења отписа и конверзије обавеза банке у реструктурирању.
Утврђивање минималног захтева за капиталом и подобним обавезама
10. Народна банка Србије применом критеријума из члана 128о став 3. Закона и тач. 4. до 9. ове одлуке утврђује минимални захтев за капиталом и подобним обавезама, који омогућује отпис и конверзију капитала и подобних обавеза укључених у обрачун овог захтева у износу који је најмање једнак збиру износа покрића губитака и износа докапитализације.
Минимални захтев из става 1. ове тачке израчунава се као процентуално изражен однос збира капитала и подобних обавеза укључених у обрачун овог захтева према збиру капитала и укупних обавеза банке.
При утврђивању минималног захтева из тачке 1. ове одлуке, Народна банка Србије може одредити да се тај захтев испуни делом и инструментима за које је банка уговорила да се, у случају примене инструмента расподеле губитака отписују или конвертују у потребној мери пре отписа или конверзије других подобних обавеза, као и да се, у случају стечајног поступка, обавезе по тим инструментима исплаћују након измирења осталих подобних обавеза – ако оцени да би се отписом или конверзијом ових инструмената ефикасније остварили циљеви реструктурирања, односно умањили трошкови реструктурирања.
Обавезе из деривата укључују се у укупне обавезе из става 2. ове тачке тако што се у потпуности признаје уговорено право друге уговорне стране на нетирање, те се обавезе из деривата узимају у нето износу.
11. Народна банка Србије решењем утврђује за сваку банку посебан минимални захтев за капиталом и подобним обавезама при изради плана реструктурирања банке. 
Ако је потребно да банка предузме одређене активности како би се ускладила с минималним захтевом из става 1. ове тачке, Народна банка Србије решењем из тог става одређује и рок у којем је банка дужна да се усклади са овим захтевом.
Прелазна одредба и завршна одредба
12. Банка је дужна да се усклади с минималним захтевом за капиталом и подобним обавезама утврђеним при изради првог плана реструктурирања на следећи начин:
– до 31. децембра 2016. године – са 25% утврђеног захтева из става 1. ове тачке;
– до 31. децембра 2017. године – са 50% утврђеног захтева из става 1. ове тачке;
– до 31. децембра 2018. године – са 75% утврђеног захтева из става 1. ове тачке.
13. Ова одлука објављује се у „Службеном гласнику Републике Србије” и ступа на снагу 1. априла 2015. године.
ИО НБС број 21
У Београду, 26. марта 2015. године
Председавајућа
Извршног одбора Народне банке Србије
гувернер
Народне банке Србије,
др Јоргованка Табаковић, с.р.