ЗАКОН

о
Републичком сеизмолошком заводу

„Службени
гласник РС”, број 71 од 22. 
децембра 1994.

 

 

Члан
1.

За обављање
сеизмолошких послова од значаја за остваривање права и дужности Републике,
образује се Републички сеизмолошки завод као посебна организација.

Седиште Републичког
сеизмолошког завода је у Београду.

 

Члан
2.

Републички
сеизмолошки завод (у даљем тексту: Завод) обавља стручне послове који се односе
на: систематско регистровање, прикупљање, анализирање и проучавање сеизмичких и
сеизмотектонских појава (природни и индуковани земљотреси, експлозије и горски
удари), прогнозирање њиховог утицаја на земљиште, воде, водотоке и објекте;
пројектовање и одржавање мреже сеизмолошких станица и израда сеизмолошких
карата (епицентара, сеизмичког хазарда, ризика, максимално догођених
интензитета); учешће у изради прописа за изградњу у сеизмичким подручјима, као
и за сеизмичко осматрање капиталних објеката код којих земљотреси могу
изазвати катастрофалне последице; учешће у изради перспективног и годишњег
плана сеизмолошких истраживања од интереса за Републику и учешће у извршавању
тих планова и изради предлога за просторно и урбанистичко планирање, као и
учешћe у изради и усавршавању прописа за сеизмичко пројектовање; израду
предлога за планирање и организацију система цивилне заштите, код израде
планова за заштиту од земљотреса и мера за отклањање последица и вођења
одговарајуће сеизмолошке документације, њено архивирање и чување; објављивање
прикупљених података о сеизмичким и сеизмотектонским појавама и друге
сеизмолошке послове који се утврде годишњим и вишегодишњим програмима.

Завод учествује у
међународној размени сеизмолошких података и сарађује на регионалним
сеизмолошким пројектима од интереса за Републику.

 

Члан
3.

Завод може, у оквиру
утврђених послова, пружати услуге предузећима и другим организацијама уз
одговарајућу накнаду.

 

Члан
4.

Завод почиње са
радом 1. јануара 1995. године.

Даном почетка рада
Завода престаје са радом Сеизмолошки завод у Београду, Ташмајдански парк бб (у
даљем тексту: Сеизмолошки завод).

 

Члан
5.

Предмете, архиву и
други регистратурски материјал, објекте, опрему, средства за рад и друга
средства Сеизмолошког завода преузима Завод.

 

Члан
6.

Запослени у Сеизмолошком
заводу настављају да раде у Заводу на пословима на којима су били распоређени
до ступања на снагу овог закона, а до доношења решења о распоређивању запослених
у складу са актом о организацији и систематизацији радних места у Заводу.

 

Члан
7.

Влада Републике
Србије именоваће директора Завода најкасније у року од 30 дана од дана почетка
рада Завода.

До именовања
директора Завода, дужност директора вршиће директор Сеизмолошког завода, који
ће спровести поступак брисања Сеизмолошког завода из судског регистра и
извршити припремне радње за почетак рада Завода.

 

Члан
8.

Даном ступања на
снагу овог закона престаје да важи Закон о вршењу сеизмолошких послова
(„Службени гласник СРС”, број 20/84).

 

Члан
9.

Овај закон ступа на
снагу осмог дана од дана објављивања у „Службеном гласнику Републике Србије”.