На основу члана 4. став 1, а у вези са чланом 65. став 1. Закона о јавним предузећима („Службени гласник РС”, број 119/12) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), 
	
Влада доноси
 
OДЛУКУ
о усклађивању пословања Јавног предузећа за развој планинског туризма „Стара планина” Књажевац, Милоша Обилића 1 са Законом о јавним предузећима

	"Службени гласник РС", број 39 од 30. априла 2013.
 
1. Уводне одредбе
Члан 1.
Јавно предузеће за развој, изградњу и уређење туристичког центра „Бабин зуб” на Старој планини, Књажевац, Књаза Милоша 41, (у даљем тексту: Јавно предузеће) основано je Одлуком о оснивању Јавног предузећа за развој, изградњу и уређење туристичког центра „Бабин зуб” на Старој планини Скупштине општине Књажевац, („Службени лист општине”, бр. 14/90, 3/93 и 23/93).
Одлуком о усаглашавању организације рада Јавног предузећа за развој, изградњу и уређење туристичког центра „Бабин зуб” на Старој планини од 20. фебруара 1998. године, Јавно предузеће за развој, изградњу и уређење туристичког центра „Бабин зуб” на Старој планини, усагласило је организацију рада са Законом о предузећима („Службени лист СРЈ”, бр. 29/96 и 29/97), Законом о јавним предузећима („Службени гласник РС”, број 6/90), Законом о туризму („Службени гласник РС”, бр. 35/94 и 38/94), Законом о класификацији делатности и о регистру јединица разврставања („Службени лист СРЈ”, број 31/96) и Законом о средствима у својини Републике Србије („Службени гласник РС”, бр. 53/95, 3/96 – исправка, 54/96 и 32/97).
Скупштина општине Књажевац донела је Одлуку о преносу оснивачких права у Јавном предузећу за развој, изградњу и уређење туристичког центра „Бабин зуб” на Старој планини, Књажевац, са Општине Књажевац на Републику Србију, број 023-8/2008-01 од 17. марта 2008. године. У складу са наведеном одлуком и Закључком Владе 05 број 023-5983/2007-008 од 27. марта 2008. године, 10. априла 2008. године закључен је Уговор о преносу оснивачких права у Јавном предузећу за развој, изградњу и уређење туристичког центра „Бабин зуб” на Старој планини, са oпштине Књажевац на Републику Србију између Републике Србије и општине Књажевац, оверен пред Првим општинским судом у Београду под Ов. број II 2029/08 од 10. априла 2008. године.
Решењем Владе 05 број 023-2642/2009 од 14. маја 2009. године, дата је сагласност на Одлуку о промени седишта и пословног имена и Одлуку о промени делатности предузећа, које је Управни одбор ЈП „Бабин зуб” донео на седници од 31. марта 2009. године.
Члан 2.
Оснивач Јавног предузећа је Република Србија, у чије име оснивачка права остварује Влада, Београд, Немањина 11 (у даљем тексту: Оснивач).
Члан 3.
Јавно предузеће послује под следећим пословним именом: Јавно предузеће за развој планинског туризма „Стара планина” Књажевац, Милоша Обилића 1.
Скраћено пословно име Јавног предузећа је: ЈП „Стара планина” Књажевац.
Јавно предузеће може променити пословно име одлуком коју доноси Надзорни одбор, на коју сагласност даје Оснивач.
Члан 4.
Седиште Јавног предузећа је у Књажевцу, Милоша Обилића 1.
Члан 5.
Јавно предузеће има својство правног лица, са правима, обавезама и одговорностима утврђеним законом и овом одлуком.
Јавно предузеће за своје обавезе одговара целокупном својом имовином.
Јавно предузеће је уписано у Регистар привредних субјеката Агенције за привредне регистре.
Јавно предузеће има печат и штамбиљ, чији се изглед и садржина утврђују статутом Јавног предузећа (у даљем тексту: Статут).
2. Делатност јавног предузећа
Члан 6.
Претежна делатност Јавног предузећа је: 7022 – Консултантске активности у вези с пословањем и осталим управљањем.
Јавно предузеће обавља и друге делатности утврђене Статутом, у складу са законом.
Јавно предузеће обавља послове спољнотрговинског промета из оквира регистроване делатности.
3. Права, обавезе и одговорности Оснивача према Јавном предузећу и Јавног предузећа према Оснивачу
Члан 7.
Ради обезбеђивања заштите општег интереса у Јавном предузећу, Оснивач даје сагласност на:
1) Статут;
2) давање гаранција, авала, јемстава, залога и других средстава обезбеђења за послове који нису из оквира делатности од општег интереса;
3) тарифу (одлуку о ценама, тарифни систем и др.) осим ако другим законом није предвиђено да ту сагласност даје други државни орган;
4) располагање (прибављање и отуђење) средствима у јавној својини која су пренета у својину јавног предузећа, веће вредности, која је у непосредној функцији обављања делатности од општег интереса, утврђених овом одлуком;
5) акт о општим условима за испоруку производа, односно услуга који доноси Јавно предузеће;
6) улагање капитала;
7) статусне промене;
8) акт о процени вредности капитала и исказивању тог капитала у акцијама, као и на програм и одлуку о својинској трансформацији;
9) промену седишта Јавног предузећа;
10) промену пословног имена;
11) промену правне форме;
12) друге одлуке, у складу са законом којим се уређује обављање делатности од општег интереса и овом одлуком.
Акт на који Оснивач даје сагласност сматра се усвојеним кад Оснивач на њега да сагласност.
Члан 8. 
У случају поремећаја у пословању Јавног предузећа, Оснивач може предузети мере којима ће обезбедити услове за несметано функционисање Јавног предузећа, а нарочито: 
	
1) промену унутрашње организације Јавног предузећа;
2) разрешење органа које именује и именовање привремених органа Јавног предузећа;
3) ограничења права огранка Јавног предузећа или зависних друштава да иступају у правном промету са трећим лицима;
4) ограничење у погледу права располагања појединим средствима у јавној својини;
5) друге мере одређене законом којим се уређују услови и начин обављања делатности од општег интереса и овом одлуком. 
	
За време ратног стања или непосредне ратне опасности Оснивач може у Јавном предузећу утврдити организацију за извршавање послова од стратешког значаја за Републику Србију.
Члан 9.
Јавно предузеће је дужно да у случају штрајка обезбеди обављање минимума процеса рада у складу са законом и актом оснивача о одређивању минимума процеса рада у Јавном предузећу.
У случају да се у Јавном предузећу не обезбеде услови за остваривање минимума процеса рада, у Јавном предузећу ће се спровести мере утврђене законом којим се уређује правни положај јавних предузећа.
Јавно предузеће је дужно да своје планове и програме рада и развоја усклађује са законима, програмским и планским актима Оснивача. 
	
Оснивач и Јавно предузеће могу поједина права и обавезе у обављању делатности Јавног предузећа уредити уговором, у складу са законом.
4. Услови и начин утврђивања и распоређивања добити и начин покрића губитака и сношење ризика
Члан 10. 
Јавно предузеће послује по тржишним условима.
Пословни резултат Јавног предузећа утврђује се у временским периодима, на начин и по поступку утврђеним законом.
Остварена добит Јавног предузећа утврђује се и распоређује у складу са законом.
Одлуку о расподели добити доноси Надзорни одбор, уз сагласност Оснивача.
Одлуком из става 4. овог члана део средстава по основу добити усмерава се Оснивачу и уплаћује у буџет Републике Србије, у складу са законом.
Остварени губитак Јавног предузећа утврђује се у складу са законом.
Одлуку о начину покрића губитка доноси Надзорни одбор, уз сагласност Оснивача.
5. Комисија за ревизију
Члан 11. 
Јавно предузеће има Комисију за ревизију.
Комисија за ревизију има три члана које именује Надзорни одбор. Члан Комисије за ревизију не може бити директор Јавног предузећа.
Комисија за ревизију:
1) припрема, предлаже и проверава спровођење рачуноводствених политика и политика управљања ризицима;
2) испитује примену рачуноводствених стандарда у припреми финансијских извештаја и оцењује садржину тих извештаја;
3) испитује испуњеност услова за израду консолидованих финансијских извештаја;
4) спроводи поступак избора ревизора Јавног предузећа и предлаже Надзорном одбору кандидата за ревизора;
5) врши друге послове које јој повери Надзорни одбор.
6. Услови и начин задужења Јавног предузећа
Члан 12. 
Јавно предузеће се може задуживати само под условом да је финансијски и кредитно способно да преузме отплату зајма.
Приоритетне инвестиције, које Јавно предузеће намерава да финансира задуживањем, морају бити дефинисане у планским актима Јавног предузећа, са процењеном вредношћу, извором финансирања, обимом средстава која ће бити обезбеђена задуживањем и динамиком отплате задужења.
У циљу задужења по најповољнијим тржишним условима, набавка финансијских услуга – зајмова, кредита, вршиће се у отвореном поступку јавних набавки, у складу са законом којим се уређују јавне набавке.
Члан 13.
Јавно предузеће може да користи било који облик буџетске помоћи (субвенције, гаранције или другу врсту помоћи), под условом да предложи посебан програм коришћења помоћи, са временски ограниченом и мерљивом динамиком повећања ефикасности и унутрашњих промена које ће довести Јавно предузеће у позицију да може да послује без ових облика помоћи или уз њихово смањење, у складу са законом.
7. Заступање Јавног предузећа
Члан 14.
Јавно предузеће у пословима унутрашњег и спољнотрговинског промета заступа и представља директор, без ограничења.
Директор може, у оквиру својих овлашћења, дати другом лицу писано пуномоћје за заступање Јавног предузећа.
Директор, уз сагласност Надзорног одбора, може дати и опозвати прокуру, у складу са законом.
8. Износ основног капитала, опис, врста и вредност неновчаног улога
Члан 15.
Основни капитал Јавног предузећа чини улог у новцу у износу од 46.565,90 динара уплаћен 12. фебруара 2009. године и износ од 2.295.000.000,00 динара уплаћен током 2010. и 2011. године, што је укупно 2.295.046.565,90 динара.
Члан 16.
Неновчани улог састоји се од покретних и непокретних ствари, хартија од вредности, имовинских права и других ствари и права, чија процењена вредност на дан 20. децембра 1998. године изражена у новцу износи 11.330.363,33 динара.
9. Средства за оснивање и рад Јавног предузећа
Члан 17.
Јавно предузеће, у оквиру обављања своје делатности, стиче и прибавља средства из следећих извора:
1) прихода које оствари својим пословањем;
2) финансијских кредита;
3) улагања домаћих и страних лица;
4) буџета Републике Србије;
5) других извора у складу са законом.
Члан 18.
Средства за инвестициона улагања обезбеђују се из:
1) буџета Републике Србије, утврђена посебно за ову намену;
2) кредита;
3) других извора у складу са законом.
10. Располагање (отуђење и прибављање) имовином Јавног предузећа
Члан 19.
Имовину Јавног предузећа чине право својине на покретним и непокретним стварима, новчана средства и хартије од вредности и друга имовинска права, која су пренета у својину Јавног предузећа у складу са законом, укључујући и право коришћења на стварима у јавној својини.
Јавно предузеће не може да отуђи, односно да располаже објектима и другим непокретностима, постројењима и уређајима веће вредности који су у функцији обављања претежне делатности за коју је основано Јавно предузеће.
Непокретним стварима у јавној својини која су пренета у својину Јавног предузећа у складу са законом, Јавно предузеће може располагати, уз сагласност Оснивача.
Јавно предузеће може прибављати и отуђивати покретне ствари мање вредности без сагласности Оснивача.
11. Управљање у Јавном предузећу
Члан 20. 
Управљање у Јавном предузећу организовано је као једнодомно.
Органи Јавног предузећа су Надзорни одбор и директор.
Надзорни одбор
Члан 21.
Надзорни одбор Јавног предузећа има пет чланова.
Председника и чланове Надзорног одбора Јавног предузећа именује Оснивач, на период од четири године. 
	
Један члан Надзорног одбора именује се из реда запослених, на начин утврђен Статутом.
Један члан Надзорног одбора је независни члан, који испуњава следеће услове:
1) да је стручњак у једној или више области из које је делатност од општег интереса за чије обављање је основано Јавно предузеће;
2) да није било запослено у Јавном предузећу или зависном друштву капитала или другом друштву капитала повезаним са Јавним предузећем у последње две године пре ступања на дужност члана Надзорног одбора, односно да није било ангажовано по другим основама у Јавном предузећу;
3) да није било ангажовано по другим основама, осим радног односа у Јавном предузећу;
4) да није било ангажовано у вршењу ревизије финансијских извештаја Јавног предузећа;
5) да није члан политичке странке;
6) да испуњава услове које мора да испуњава лице које се именује за председника и члана Надзорног одбора.
Члан 22.
За председника и чланове Надзорног одбора именује се лице које испуњава следеће услове:
1) да је пунолетно и пословно способно;
2) да има стечено високо образовање трећег или другог степена, односно на основним студијама у трајању од најмање четири године;
3) да је стручњак у једној или више области из које је делатност од општег интереса за чије обављање је оснивано Јавно предузеће;
4) најмање три године искуства на руководећем положају;
5) да поседује стручност из области финансија, права или корпоративног управљања;
6) да није осуђивано на условну или безусловну казну за кривична дела против привреде, правног саобраћаја или службене дужности, као и да му није изречена мера безбедности забране обављања претежне делатности Јавног предузећа.
Члан 23.
Мандат председнику и члановима Надзорног одбора престаје истеком периода на који су именовани, оставком или разрешењем.
Председник и чланови Надзорног одбора разрешавају се пре истека периода на који су именовани, уколико:
1) Надзорни одбор не достави Оснивачу на сагласност Годишњи програм пословања;
2) Оснивач не прихвати финансијски извештај Јавног предузећа;
3) пропусте да предузму неопходне мере пред надлежним органима у случају постојања сумње да одговорно лице Јавног предузећа делује на штету Јавног предузећа кршењем директорских дужности, несавесним понашањем и на други начин.
Председник и чланови Надзорног одбора могу се разрешити пре истека периода на који су именовани уколико Јавно предузеће не испуни годишњи програм пословања или не оствари кључне показатеље учинка.
Члан 24.
Председник и чланови Надзорног одбора којима је престао мандат, дужни су да врше своје дужности до именовања новог Надзорног одбора, односно именовања новог председника или члана Надзорног одбора.
Члан 25.
Надзорни одбор:
1) утврђује пословну стратегију и пословне циљеве Јавног предузећа и стара се о њиховој реализацији;
2) усваја извештај о степену реализације програма пословања;
3) доноси годишњи програм пословања, уз сагласност Оснивача;
4) надзире рад директора;
5) врши унутрашњи надзор над пословањем Јавног предузећа;
6) успоставља, одобрава и прати рачуноводство, унутрашњу контролу, финансијске извештаје и политику управљања ризицима;
7) утврђује финансијске извештаје Јавног предузећа и доставља их Оснивачу ради давања сагласности;
8) доноси статут, уз сагласност Оснивача;
9) одлучује о статусним променама и оснивању других правних субјеката, уз сагласност Оснивача;
10) доноси одлуку о расподели добити, односно начину покрића губитка, уз сагласност Оснивача;
11) даје сагласност директору за предузимање послова или радњи у складу са законом, Статутом и одлуком Оснивача;
12) закључује уговор о раду на одређено време са директором Јавног предузећа;
13) врши друге послове у складу са законом, прописима којима се уређује правни положај привредних друштава и Статутом.
Члан 26.
Надзорни одбор не може пренети право одлучивања о питањима из своје надлежности на директора или друго лице у Јавном предузећу.
Члан 27.
Председник и чланови Надзорног одбора имају право на одговарајућу накнаду за рад у Надзорном одбору.
Висину накнаде из става 1. овог члана утврђује Оснивач, на основу извештаја о степену реализације програма пословања Јавног предузећа.
Директор
Члан 28.
Директора Јавног предузећа именује Оснивач, на период од четири године, а на основу спроведеног јавног конкурса.
Јавни конкурс за именовање директора Јавног предузећа спроводи се на начин прописан законом којим се уређује правни положај јавних предузећа.
Директор Јавног предузећа је јавни функционер у смислу закона којим се регулише област јавних функција.
Члан 29.
За директора Јавног предузећа именује се лице које испуњава следеће услове:
1) да је пунолетно и пословно способно;
2) да је стручњак у једној или више области из које је делатност од општег интереса за чије обављање је оснивано Јавно предузеће;
3) да има високо образовање стечено на студијама трећег степена (доктор наука), другог степена (мастер академске студије, специјалистичке академске студије, специјалистичке струковне студије, магистар наука), односно на основним студијама у трајању од најмање четири године;
4) да има најмање пет година радног искуства, од чега три године на пословима за које је основано Јавно предузеће или најмање три године на руководећим положајима;
5) да није члан органа политичке странке, односно да му је одређено мировање у вршењу функције у органу политичке странке;
6) да није осуђивано за кривично дело против привреде, правног саобраћаја и службене дужности;
7) да лицу није изречена мера безбедности забране обављања делатности која је претежна делатност Јавног предузећа.
Члан 30.
Директор јавног предузећа:
1) представља и заступа Јавно предузеће; 
2) организује и руководи процесом рада;
3) води пословање Јавног предузећа;
4) одговара за законитост рада Јавног предузећа;
5) предлаже годишњи програм пословања и предузима мере за његово спровођење;
6) предлаже финансијске извештаје;
7) извршава одлуке Надзорног одбора;
8) врши друге послове одређене законом и Статутом Јавног предузећа.
Члан 31.
Директор има право на зараду, а може имати и право на стимулацију у случају када Јавно предузеће послује са позитивним пословним резултатима.
Одлука о исплати стимулације доноси се у складу са законом којим се уређује правни положај јавних предузећа.
Стимулација не може бити одређена као учешће у расподели добити, а посебно се исказује у оквиру годишњих финансијских извештаја.
Члан 32.
Мандат директора Јавног предузећа престаје истеком периода на који је именован, оставком и разрешењем.
Оставку у писаној форми директор Јавног предузећа подноси Оснивачу.
Члан 33.
Предлог за разрешење директора Јавног предузећа може поднети Надзорни одбор и министарство надлежно за област привреде.
Предлог за разрешење мора бити образложен, са прецизно наведеним разлозима због којих се предлаже разрешење.
Директор Јавног предузећа ће бити разрешен, односно може бити разрешен и пре истека мандата, ако се за то разрешење стекну услови прописани законом којим се уређује правни положај јавних предузећа.
Члан 34.
Директор Јавног предузећа ће бити суспендован на начин и под условима прописаним законом којим се уређује правни положај јавних предузећа.
Вршилац дужности 
Члан 35.
Оснивач именује вршиоца дужности директора у следећим случајевима:
1) уколико директору престане мандат због истека периода на који је именован, због подношења оставке или у случају разрешења пре истека мандата;
2) уколико буде донето решење о суспензији директора;
3) у случају смрти или губитка пословне способности директора.
Вршилац дужности може бити именован на период који није дужи од шест месеци.
У нарочито оправданим случајевима, а ради спречавања настанка материјалне штете, Оснивач може донети одлуку о именовању Вршиоца дужности директора на још један период од шест месеци.
Вршилац дужности има сва права, обавезе и овлашћење директора.
12. Планирање рада и развоја
Члан 36.
Унапређење рада и развоја Јавног предузећа заснива се на дугорочном и средњерочном плану рада и развоја, који доноси Надзорни одбор. 
	
За сваку календарску годину Јавно предузеће доноси годишњи програм пословања (у даљем тексту: програм) и доставља га Оснивачу ради давања сагласности, најкасније до 1. децембра текуће године за наредну годину.
Програм се сматра донетим када на њега сагласност да Оснивач.
Садржина програма, као и питања која се односе на последице недоношења програма, прописани су законом којим се уређује правни положај јавних предузећа.
Јавно предузеће је дужно да у складу са законом којим се уређује правни положај јавних предузећа, омогући надлежним органима праћење реализације програма и контролу редовности плаћања. 
	
13. Заштита животне средине
Члан 37.
Јавно предузеће је дужно да примењује све законе и друге прописе којима се уређује заштита животне средине.
14. Јавност у раду
Члан 38.
Јавност у раду Јавног предузећа, обезбеђује се редовним извештавањем јавности о програму рада Јавног предузећа и реализацији програма, као и о другим чињеницама које могу бити од интереса за јавност, а нарочито: о ревидираним финансијским годишњим извештајима, као и о мишљењу овлашћеног ревизора на тај извештај, извештај о посебним или ванредним ревизијама, о саставу Надзорног одбора, о именовању директора, о организационој структури Јавног предузећа, као и о начину комуникације са јавношћу.
Јавно предузеће је дужно да усвојени програм пословања и тромесечне извештаје о реализацији годишњег програма пословања, ревидиране финансијске годишње извештаје, као и мишљење овлашћеног ревизора на те извештаје, састав и контакте Надзорног одбора и директора, као и друга питања значајна за јавност, објављују на својој интернет страници. 
	
15. Општи акти Јавног предузећа
Члан 39.
Општи акти Јавног предузећа су Статут, правилници и други акти којима се на општи начин уређују одређена питања.
Статут је основни општи акт Јавног предузећа.
Други општи акти Јавног предузећа морају бити у сагласности са Статутом.
Члан 40.
Статутом Јавног предузећа уређују се: пословно име и седиште Јавног предузећа; делатност Јавног предузећа; заступање; начин распоређивања добити и покриће губитака; резерве; органи Јавног предузећа и именовање, разрешење и делокруг органа Јавног предузећа; општи акти и начин њиховог доношења; права, обавезе и одговорност органа Јавног предузећа; начин статусних промена Јавног предузећа; печат и штамбиљ; заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу, у складу са законом.
16. Прелазне и завршне одредбе
Члан 41.
Оснивач ће именовати председника и чланове Надзорног одбора Јавног предузећа.
Надзорни одбор донеће Статут Јавног предузећа у року од 15 дана од дана именовања. 
	
Оснивач ће именовати директора Јавног предузећа по спроведеном јавном конкурсу у складу са законом.
Члан 42.
Ову одлуку објавити у „Службеном гласнику Републике Србије”. 
 
05 број 023-3480/2013
У Београду, 23. априла 2013. године
Влада
Председник, 
Ивица Дачић, 
	с.р.