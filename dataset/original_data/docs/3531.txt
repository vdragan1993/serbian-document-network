На основу члана 181. тачка 11) Закона о државном премеру и катастру („Службени гласник РС”, бр. 72/09 и 18/10),
Директор Републичког геодетског завода доноси
 
ПРАВИЛНИК
о геодетско-катастарском информационом систему

	"Службени гласник РС", број 124 од 29. децембра 2012.
 
I. УВОДНЕ ОДРЕДБЕ
Члан 1.
Овим правилником прописују се садржај, формирање и одржавање геодетско-катастарског информационог система (у даљем тексту: ГКИС).
Члан 2.
Поједини изрази употребљени у овом правилнику имају следеће значење:
1) „администратор базе података” је лице које се стара о функционисању, одржавању и заштити базе података;
2) „база података (dаtаbаsе)” је организована колекција логички повезаних података;
3) „безбедност” је начин на који је систем заштићен од неовлашћеног приступа или губитка података, као и могућности злонамерних напада;
4) „географски информациони систем (ГИС)” је рачунарски систем намењен за прикупљање (интеграцију), обраду, управљање, анализу, приказ и одржавање просторно оријентисаних података;
5) „ГКИС” је мрежно оријентисан модуларни систем који омогућава континуирано прикупљање, чување, повезивање, праћење, обраду, одржавање, презентацију, размену и дистрибуцију података из подсистема основних геодетских радова, катастра непокретности, адресног регистра, регистра просторних јединица, регистра географских имена, катастра водова и топографско-картографских података, као и других података из делокруга Републичког геодетског завода (у даљем тексту: Завод);
6) „геоподаци” су подаци са директном или индиректном везом са одређеном локацијом или географском области;
7) „DBMS (Dаtаbаsе Маnаgеmеnt Systеm)” је софтверска апликација која се користи за креирање, складиштење, одржавање и извоз података из базе података;
8) „дигитални топографски кључ” је скуп података и правила о приказу топографских знакова-графичких симбола за појаве и објекте садржане у бази података, у форми каталога у дигиталном облику;
9) „формат растерског фајла” је начин записа дигиталне растерске слике;
10) „FTP (File Transfer Protocol)” је протокол за пренос датотека података између два рачунара на мрежи;
11) „ИКТ” су информационо-комуникационе технологије које обезбеђују приступ информацијама путем телекомуникација, а обухватају мреже, бежичне мреже, хардвер, софтвер, интернет и друге комуникационе медије;
12) „интероперабилност” је способност информационо-комуникационих система и пословних процеса да подржe проток података и омогуће размену информација и знања;
13) „класа” је скуп објеката који имају исте атрибуте, операције, методе, релације и семантику;
14) „метаподаци” су скуп података који описују, објашњавају, лоцирају или на други начин чине лакшим претраживање, коришћење или управљање неким извором информација;
15) „проширивост или скалабилност” је могућност измена конфигурационих компоненти система ради прилагођавања жељеним проширењима;
16) „сервиси просторних података” су операције које се могу обавити позивањем рачунарске апликације на просторним подацима који су садржани у скуповима просторних података или на повезаним метаподацима;
17) „скуп просторних података” је колекција просторних података који су међусобно повезани;
18) „стандард” је јавно доступан документ, утврђен консензусом и донет од признатог тела, у којем се за општу и вишекратну употребу утврђују правила, захтеви, карактеристике, упутства, препоруке или смернице за активности или њихове резултате, ради постизања оптималног нивоа уређености у одређеној области у односу на постојеће или могуће проблеме;
19) „Wеb портал” је софтверска апликација која је доступна путем интернета и којом се врши размена информација између различитих софтверских система.
II. САДРЖИНА И ФОРМИРАЊЕ ГКИС-а
Члан 3.
ГКИС се организује и реализује преко одговарајућих подсистема, односно база података, апликација и сервиса, на савременој информационо-комуникационој инфраструктури.
Базе података, апликације, сервиси и техничка инфраструктура у оквиру ГКИС-а, пројектују се, реализују и одржавају по домаћим и међународним стандардима из домена геоинформација и информационо- комуникационих технологија.
Члан 4.
У складу са одредбом члана 157. Закона о државном премеру и катастру („Службени гласник РС”, бр. 72/09 и 18/10 – у даљем тексту: Закон) ГКИС се састоји од подсистема који садрже податке и сервисе података:
1) основних геодетских радова;
2) катастра непокретности;
3) адресног регистра;
4) регистра просторних јединица;
5) регистра географских имена;
6) катастра водова;
7) топографско-картографских података;
8) других података у складу са Законом.
Члан 5.
ГКИС омогућава и обезбеђује:
1) ефикасно обављање пословних процеса и активности у оквиру делатности Завода;
2) задовољавање потреба корисника геодетско-картографских и других података из надлежности Завода;
3) aутoмaтизацију прoцeса прикупљaњa, oбрaдe, aнaлизe и прeзeнтoвaњa инфoрмaциja;
4) сигурност, поузданост и интегритет података;
5) бржи и лакши приступ информацијама и документима;
6) рационално и целовито управљање подацима и документацијом;
7) дељење информатичких ресурса и кооперативни рад запослених;
8) интеграцију пословних процеса са системима за организацију и управљање;
9) заштиту података и документације.
Члан 6.
ГКИС користи стандардизовану мрежну и техничку инфраструктуру, рачунарски хардвер одговарајућег квалитета, оперативне системе, услужне и корисничке апликације и сервисе.
Члан 7.
У поступку формирања ГКИС-а примењују се међународни стандарди и норме из области информационе технологије и геоинформација, и то:
1) за информационе технологије – стандарди ISO/IEC JTC 1 (Information Technology Standards) Заједничког техничког комитета 1;
2) за Web технологију – препоруке и спецификације развијене од стране World Wide Web Consortium (W3C);
3) за метаподатке, просторне податке и сервисе – стандарди усвојени од стране ISO (International Organisation for Standardisation), односно Техничког комитета 211 (ISO/TC 211 Geographic Information/Geomatics), OGC (Open Geospatial Consortium) и INSPIRE (Infrastructure for Spatial Information in the European Community).
Члан 8.
ГКИС обезбеђује прикупљање, управљање и коришћење података подсистема из члана 4. овог правилника, на следећим принципима:
1) вођење података на једном референтном месту и омогућавање приступа и размене података на различитим нивоима у оквиру Завода;
2) вођење метаподатака као информација о подацима и сервисима које описују податке и сервисе података и омогућавају њихово проналажење;
3) омогућавање корисницима изван Завода приступ подацима и пријем захтева преко Web сервиса;
4) издавања докумената у електронском или другом облику;
5) обезбеђења услуга електронског пословног промета за коришћење података и сервиса који захтевају новчану накнаду;
6) обезбеђивање мера заштите информационог система у свим фазама функционисања.
Члан 9.
ГКИС се формира на бази Web технологије као модуларан, флексибилан, интероперабилан и безбедан систем у којем се:
1) централна база података налази у седишту Завода;
2) DBMS системом подржава објектно-релациони модел података за складиштење геометрије, рад са једноставним и комплексним типовима просторних података, просторно индексирање и просторни референтни систем;
3) реплика централне базе података ГКИС-а користи за дистрибуцију података спољашњим корисницима путем Web портала;
4) приступ подацима у DBMS систему омогућава искључиво кроз апликације и који је заштићен системом лозинки (осим за администраторе и друге кориснике са посебним овлашћењима);
5) комплетна архитектура сервисно оријентише (SOA-Service-Oriented Architecture);
6) раздваја управљање подацима, апликациона логика и корисничко окружење (трослојност);
7) налазе модули за писарницу, управљање документацијом (Document Management System), управљање радним процесима (токовима рада), електронско плаћање података и Web приступ подацима и сервисима за спољне кориснике (Web портал);
8) обезбеђује прављење сигурносне копије (Backup), уравнотежење оптерећења (Load balancing) и редундантност система (Redundant system);
9) обезбеђује систем:
– администрацијом корисника;
– HTTPS протоколом (Hypertext Transfer Protocol Secure);
– виртуелном приватном мрежом (VPN-Virtual Private Network);
– заштитним зидом (Firewall);
– заштитом од вируса, злонамерног кода и неовлашћеног упада у систем;
10) омогућава уклапање у концепт е-управе.
Члан 10.
Инфраструктура ГКИС-а обухвата:
1) преносиве рачунаре, мрежне радне станице, периферне уређаје (штампаче, скенере и др.), сервере, системе за прављење сигурносне копије, екстерне дискове и другу хардверску опрему;
2) активну мрежну опрему (свичеви, рутери, модеми и др.);
3) комуникационе везе за приступ серверима, мрежи и интернету;
4) системске управљачке и контролне сервисе за електронску пошту, коришћење софтвера, интернета, интранета и подршку корисницима;
5) дистрибуирану рачунарску и комуникациону мрежу (WAN) и локалну рачунарску мрежу (LAN).
Члан 11.
Садржај базе података ГКИС-а дефинисан је у оквиру сваког подсистема засебно, у складу са подзаконским актом којим се уређује област подсистема.
Структура и садржај базе података из става 1. овог члана дефинише се на основу спецификације података за INSPIRE теме обухваћене ГКИС-ом, ради обезбеђивања и ефикасне размене података у оквиру Националне инфраструктуре геопросторних података (НИГП).
Члан 12.
Геометрија објеката базе података ГКИС-а дефинисана је геометријским елементима применом стандарда ISO19107 Географске информације – Просторна шема.
Правила креирања геометријских и тополошких релација између објеката прописана су моделом података.
Провером испуњености правила из става 2. овог члана утврђује се тополошка, геометријска и тематска конзистентност садржаја базе података ГКИС-а.
Члан 13.
Картографски приказ садржаја базе података ГКИС-а реализује се у складу са подзаконским актима који уређују садржај базе података сваког подсистема ГКИС-а.
Члан 14.
Просторни референтни систем уређен је у складу са подзаконским актом којим се уређује област основних геодетских радова.
Члан 15.
Метаподаци за скупове просторних података и сервисе описују скупове просторних података и сервисе просторних података и омогућавају њихово проналажење, процену квалитета и коришћење.
За метаподатке из става 1. овог члана примењују се стандарди ISO 19115 Geographic information-Metadata (текстуална спецификација) и ISO 19139 Geographic Information-Metadata-XML Schema Implementation (шема).
III. МОДЕЛ ПОДАТАКА
Члан 16.
Модел података описује се језиком за моделовање UML (UML-Unified Modelling Language) применом стандарда ISO/TS 19103 Географске информације – Језик концептуалне шеме, који садржи правила и смернице за употребу језика концептуалне шеме у оквиру ISО 19000 серије стандарда.
Моделом података дефинишу се класе, њихов просторни приказ (тачке, линије или полигони), њихови атрибути, правила и релације и историја података тако да је омогућен ефикасан приступ подацима, као и одговарајуће операције над подацима.
IV. ФОРМАТИ ЗА РАЗМЕНУ ПОДАТАКА
Члан 17.
Размена података у оквиру ГКИС-a врши се у следећим форматима:
1) текстуални подаци:
– ASCII (American Standard Code for Information Interchange);
– CSV (Comma-Separated Values);
2) векторски подаци:
– XML (Extensible Markup Language);
– GML (Geography Markup Language);
– KML (Keyhole Markup Language);
– ЕSRI Shаpеfile;
3) растерски подаци:
– TIFF (Tagged Image File Format);
– TIFF са TFW-ом (Tiff World File);
– GeoTIFF (Geo Tagged Image File Format);
4) метаподаци:
– XML (Extensible Markup Language);
5) подаци ласерског скенирања:
– LAS (Laser File Format).
V. ДИСТРИБУЦИЈА ПОДАТАКА
Члан 18.
Дистрибуција података у оквиру ГКИС-а обавља се преко:
1) аналогних форми (папир, филм и др.);
2) оптичких електронских медија (CD-ROM и DVD);
3) FTP протокола за пренос датотека;
4) Web сервиса, и то:
– WMS (Web Map Service)-Web протокола зa обезбеђивање гeoрeфeрeнцирaних растерских слика нa интeрнeту независно од платформе;
– WFS (Web Feature Service)-Web протокола зa обезбеђивање гeoгрaфских објеката и њихових атрибута нa интeрнeту, независно од платформе;
– WCS (Web Coverage Service)-Web протокола зa обезбеђивање геопросторних информација које представљају појаве чије су величине просторно променљиве категорије, независно од платформе,
– CSW (Catalogue Service)-Web протокола са дефинисаним окружењем за откривање, претраживање и постављање упита у вези са просторним сервисом, подацима и метаподацима, независно од платформе;
5) других стандардних протокола.
VI. АДМИНИСТРАЦИЈА И БЕЗБЕДНОСТ
Члан 19.
Администрација и остваривање безбедности ГКИС-а врше се у складу са следећим националним и међународним стандардима:
1) SRPS ISO/IEC 27002:2010 који успoстaвљa смeрницe и oпште принципе зa oтпoчињaњe, имплeмeнтaциjу, oдржaвaњe и пoбoљшaвaњe упрaвљaњa сигурнoшћу инфoрмaциja;
2) SRPS ISO/IEC 27001:2011 који спeцифицирa зaхтeвe зa успoстaвљaњe, имплeмeнтaциjу, примeну, прaћeњe, прeиспитивaњe, oдржaвaњe и побољшавање дoкумeнтoвaнoг система мeнaџмeнтa бeзбeднoшћу инфoрмaциja (ISMS-Information Security Management System);
3) ISO стандардима које је објавио Заједнички технички комитет 1, Подгрупа 27, Примена техника сигурности у информационој технологији (ISO/IEC JTC 1 SC 27 – IT SECURITY TECHNIQUES), односно стандардима серије ISO/IEC 27000 који дajу смeрницe зa изрaду и имплeмeнтaциjу бeзбeднoсних инфoрмaциoних прoцeдурa.
VII. КОНТРОЛА И УПРАВЉАЊЕ
Члан 20.
Спровођење хардверске, системске и комуникационе подршке ГКИС-у, интернет и интранет презентација Завода, као и FTP сервис вршиће се у складу са интернoм инструкцијом.
VIII. ЗАВРШНА ОДРЕДБА
Члан 21.
Овај правилник ступа на снагу осмог дана од дана објављивања у „Службеном гласнику Републике Србије”.
 
01 број 95-180/12
У Београду, 3. децембра 2012. године
Директор,
Зоран Крејовић, 
	с.р.