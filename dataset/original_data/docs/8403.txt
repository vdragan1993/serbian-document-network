На
основу Закона о вршењу јавних овлашћења и начину обезбеђивања средстава Црвеног
крста Србије („Службени гласник СРС“, број 6/79), члана 11. став 2. Правилника
о организовању Службе тражења у Црвеном крсту Југославије („Службени лист
СФРЈ“, број 13/80) и члана 80. Статута Црвеног крста Србије,

Скупштина
Црвеног крста Србије на седници одржаној 23. децембра 1983. године доноси
 
 
ПРАВИЛНИК

о организовању Службе тражења у 
Црвеном крсту Србије
„Службени
гласник СРС”, број 1 од 21. јануара 1984.
 
 
Члан
1.
Овим правилником
уређује се организациона структура и систематизују послови и задаци у Служби
тражења у Црвеном крсту Србије на основу члана 2. тачке 6. Закона о вршењу
јавних овлашћења и начину обезбеђења средстава Црвеног крста Србије, а у оквиру
јединствене Службе тражења у Црвеном крсту Југославије, основане на основу
члана 6. Закона о положају и овлашћењима Црвеног крста Југославије („Службени
лист СФРЈ”, број 13/76) ради остваривања послова и задатака утврђених:
– Правилником о
организацији Службе тражења Црвеног крста Југославије;
– Друштвеним
договором о сарадњи на пословима Службе тражења склопљеним између Скупштине
Црвеног крста Југославије и скупштина републичких и покрајинских организација
Црвеног крста; и
– овим правилником.
 
Члан
2.
Служба тражења
Црвеног крста Србије, на основу Друштвеног договора о сарадњи на пословима
Службе тражења, носилац је послова за следеће категорије лица:
а) Лица чија тражења
немају елементе ипостраности:
– повређене оболеле
и умрле припаднике оружаних снага Југославије у време оружаних сукоба;
– лица нестала услед
оружаног сукоба;
– децу одвојену од
родитеља услед оружаног сукоба;
– размену породичних
порука чланова породице раздвојених услед оружаних сукоба или других ванредних
стања;
– спајање чланова
породице раздвојених услед оружаних сукоба.
б) Лица у свим
случајевима:
– жртве елементарних
несрећа и других ванредних стања у време мира;
– евакуисана лица,
избеглице и остале категорије лица;
– лица на
привременом раду у иностранству и чланове њихових породица;
– за остала тражења
у земљи за која нису искључиво надлежни други југословенски органи.
Поред набројаних
послова Служба тражења Црвеног крста Србије, на захтев Савезне службе тражења,
суделује у обављају других послова Службе тражења, а да се ти послови односе на
територију СР Србије.
 
Члан
3.
Ради извршавања
задатака и послова утврђених овим Правилником, Служба тражења Црвеног крста
Србије сарађује са органима управе, правосудним органима, организацијама
удруженог рада и другим самоуправним организацијама и заједницама,
друштвено-политичким, хуманитарним и другим друштвеним организацијама и
удружењима грађана и појединцима.
 
Члан
4.
Службу тражења у
Црвеном крсту Србије сачињавају:
– Служба тражења у
Републичкој организацији Црвеног крста – републичка Служба тражења;
– Служба тражења у
међуопштинској организацији Црвеног крста и организацији Црвеног крста Београда
– међуопштинска Служба тражења
– Служба тражења
Београда (градска Служба тражења);
– Служба тражења у
општинској организацији Црвеног крста – општинска Служба тражења;
– Служба тражења у
основној организацији Црвеног крста у месним заједницама – Служба тражења у
месној заједници.
 
Члан
5.
Ради развоја
организације и остваривања функције Службе тражења, Скупштине организација
Црвеног крста на свим нивоима оснивају стално радно тело – Савет – Комисију
Службе тражења.
Састав и број
чланова радних тела из става 1. овог члана утврђује Одлуком Скупштина
организације Црвеног крста одговарајућег нивоа.
При доношењу Одлуке
из става 2. овог члана Скупштина ће имати у виду потребе остваривања сарадње са
субјектима наведеним у члану 3. овог правилника.
Радно тело из става
1. овог члана брине се о организацији и развоју Службе тражења, прати, усмерава
и координира тај развој.
 
РЕПУБЛИЧКА
СЛУЖБА ТРАЖЕЊА
 
Члан
6.
При Скупштини
Црвеног крста Србије оснива се Савез службе тражења.
Задаци Савета су:
– утврђује нацрт
предлога концепције развоја Службе тражења у СР Србији;
– утврђује нацрт
предлога средњорочног програма развоја Службе тражења у СР Србији;
– утврђује предлог
годишњег програма рада Савета и Службе тражења на нивоу Републике;
– утврђује предлог
дела плана одбране Скупштине Црвеног крста Србије који се односи на
функционисање Службе у рату;
– утврђује нацрт
предлога нормативних аката од значаја за Службу;
– праћење и проучавање
појава које су од значаја за Службу и предузимање мера потребних за њен
оптимални развој;
– координација у
свим фазама развоја Службе са заинтересованим чиниоцима на нивоу Републике;
– доношење програма
оспособљавања кадрова за рад на задацима Службе, приручника и сталног
методолошко-инструктивног материјала;
– оспособљавање
кадрова за рад у јединицама Службе тражења и предавачког кадра за оспособљавање
грађана, чланова екипа и повереника за рад у Служби за време рата;
– инструктивна помоћ
у вези организовања и стављања у функцију Службе на нивоу региона и општина;
– утврђује
пропагандни материјал и упутства за грађанство и информисање јавности и
задацима и функцији Службе тражења;
– покретање
друштвене акције на евидентирању, прикупљању и сређивању података о постојећим
изворима и израда јединственог републичког регистра извора података;
– обављање и других
послова који по свом карактеру спадају у рад Службе или су од интереса за њен
развој.
 
Члан
7.
Служба тражења
обавља следеће послове и задатке:
1. Предузима тражења
за:
– повређене, оболеле
и умрле припаднике оружаних снага СФРЈ када се налазе у војним болницама;
– грађане са
територије СР Србије када се налазе на лечењу у иностранству (у сарадњи са
Савезном службом тражења) – евиденција;
– нестале особе када
им није ближе познато место боравка; и
– грађане са
територије СР Србије када се налазе у иностранству (у сарадњи са Савезном
службом тражења).
2. Размењује
породичне поруке:
– за ратне
заробљенике непријатељске силе који су смештени у логоре за ратне заробљенике
на подручју СР Србије;
– између чланова
породице који се једним делом налазе на привремено запоседнутој територији, а
другим делом на слободној територији СФРЈ; и
– за чланове
породица са територије СР Србије када се налазе у иностранству и из
иностранства на територији СР Србије.
3. Спајање породице:
– ако су чланови
породице на подручју разних општина које су међусобно удаљене;
– ако је део чланова
породице у иностранству (у сарадњи са Савезном службом тражења); и
– ако су чланови
породице делом на привремено запоседнутој територији, а делом на слободној
територији СФРЈ.
4. Вођење евиденције
путем основне и оперативне картотеке:
– повређених и
оболелих – упућених на лечење у иностранство;
– деце до 14 година
– евакуисаних у иностранство;
– осталих особа
евакуисаних у иностранство.
5. Усмерава и
координира развој службе тражења и сарађује са осталим органима и
организацијама на нивоу републике
6. Учествује у
извршавању задатака Савезне службе тражења и службе тражења других република и
покрајина
 
Члан
8.
Послове и радне
задатке Републичке службе тражења као и задатке који произилазе из програма
рада Савета службе тражења обављају у време мира радници Радне заједнице
Скупштине Црвеног крста Србије, утврђене организацијом и систематизацијом
послова и радних задатака.
Организација и
систематизација Републичке службе тражења за функционисање у рату утврђује се
Планом одбране Скупштине и Председништва Скупштине Црвеног крста Србије.
 
Члан
9.
Служба тражења града
Београда – регионалне службе тражења (врши послове општинских организација које
им оне пренесу).
При скупштинама
организација Црвеног крста региона и града Београда оснива се Савет служе
тражења.
Задаци Савета су:
– прати, проучава,
подстиче и усмерава развој Службе у општинским организацијама Црвеног крста;
– учествује у изради
плана одбране организације Црвеног крста у региону у делу који се односи на
Службу;
– организује разне
облике оспособљавања кадрова за рад у Служби и за предаваче;
– обавља и друге
послове који по свом карактеру спадају у рад Службе као и задатке одређене
програмом рада Савета;
– координирање рада
општинских служби тражења;
– посредовање при
спајању породица из разних општина на свом подручју;
– посредовање у
размени породичних порука на свом подручју.
 
Члан
10.
Послове и радне
задатке Службе тражења у региону обављају радници радне заједнице општинске
организације Црвеног крста која делује у седишту региона, а у организацији
Црвеног крста Београда радници Радне заједнице Скупштине Црвеног крста града
Београда.
 
ОПШТИНСКА
СЛУЖБА ТРАЖЕЊА
 
Члан
11.
При Скупштини
општинске организације Црвеног крста оснива се комисија Службе тражења.
Задаци Комисије су:
– утврђивање
програма рада Службе тражења на подручју општине;
– утврђивање
предлога дела плана одбране општинске организације Црвеног крста који се односи
на функционисање Службе тражења у рату;
– координација у
свим фазама развоја Службе тражења са заинтересованим чиниоцима на нивоу
општине;
– инструктивна помоћ
у основној организацији Црвеног крста у вези са организацијом Службе у месној
заједници;
– организује
оспособљавање чланова свих екипа Црвеног крста за извршавање задатака Службе
тражења;
– обављање и других
послова који по свом карактеру спадају у рад Службе тражења, као и оних који
доприносе њеном оптималном развоју.
 
Члан
12.
Служба тражења
обавља следеће послове и задатке:
1. Прибавља и даје
податке на покренута тражења:
– повређене, оболеле
и умрле припаднике оружаних снага СФРЈ када се налазе или су умрли у цивилним
болницама;
– грађане нестале
услед оружаних сукоба када су смештени у другим породицама, домовима или
сличним институцијама на подручју њихове општине.
2. Прослеђује и
прима породичне поруке:
– за интернирце, ако
су смештени у логоре или затворе на подручју општине;
– за наше грађане
ако се порука односи на иностранство (у сарадњи са Савезном службом тражења);
– за наше грађане,
ако се порука односи на привремено запоседнуту територију;
– када су чланови
породице у суседним мање удаљеним општинама.
3. Вођење основне
евиденције:
– грађана који се
налазе у збеговима на подручју општине;
– деце смештене у
сабиралиштима; и
– осталих категорија
грађана у надлежности општине.
4. Сарађује са
савезном, републичком и регионалном службом тражења у вези извршења њихових
задатака
5. Прати стање
службе тражења на подручју општине, шаље скупштини црвеног крста и скупштини
општине предлоге за њено побољшање и усмерава њен развој
 
Члан
13.
Послове и радне
задатке општинске Службе тражења обављају радници на професионалном раду у
општинској организацији Црвеног крста утврђени унутрашњом организацијом и
систематизацијом послова и радних задатака или задужени активисти Црвеног
крста.
 
СЛУЖБА
ТРАЖЕЊА У МЕСНОЈ ЗАЈЕДНИЦИ
 
Члан
14.
За обављање послова
Службе тражења у основној организацији Црвеног крста у оквиру послова и
задатака утврђених овим правилником, Скупштина основне организације Црвеног
крста у својим правилима именује једног или више повереника, а у већим месним
заједницама може се формирати комисија од три или више чланова.
Повереник за послове
Службе тражења обавља административне послове и координира рад екипа Црвеног
крста и осталих активиста који на подручју месне заједнице обављају поверене
послове Службе тражења.
Послови и задаци
Служе тражења су:
– оспособљава
чланове екипа Црвеног крста за извршавање задатака Службе тражења;
– укључује чланове
екипа у прикупљање података на терену, који су од значаја за мирнодопска
тражења; и
– обављање и других
послова који се односе на послове Службе тражења.
 
Члан
15.
Рад и функција
Службе тражења у рату и ратна организација и систематизација послова Службе
тражења, као и број и састав извршилаца, утврђују се Планом одбране
организација Црвеног крста на свим нивоима, зависно од очекиваног обима, врсте
и сложености послова, узимајући при томе у обзир величину подручја за које је
Служба основана, број становника и сл. и имајући у виду задатке одговарајућег
нивоа Службе тражења у рату утврђене средњорочним програмом развоја Службе
тражења Црвеног крста Србије.
Ратна организација
Службе тражења активираће се и у миру и у случају већих елементарних непогода и
других ванредних стања, када се јавља потреба за појачаном активношћу Службе
тражења на погођеном подручју.
 
Члан
16.
Послове и задатке
Службе тражења обављају за то посебно оспособљени радници, чланови екипа
Црвеног крста и други активисти.
Програм и начин
оспособљавања утврђује Савет Службе тражења Скупштине Црвеног крста Србије.
 
Члан
17.
Средства за извршење
послова и задатака из члана 2. овог правилника обезбеђују се чланом 2. Закона о
вршењу јавних овлашћења и начину обезбеђења средстава Црвеног крста Србије.
 
Члан
18.
Овај правилник ступа
на снагу 8. дана од дана објављивања у „Службеном гласнику СР Србије”.