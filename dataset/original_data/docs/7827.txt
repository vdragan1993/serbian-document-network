Редакцијски пречишћен текст
 
 
На основу члана 160. Закона о пензијском и инвалидском осигурању („Службени гласник РС”, бр. 34/03, 64/04 – УС, 84/04 – др. закон, 85/05, 101/05 – др. закон, 63/06 – УС, 5/09, 107/09, 101/10, 93/12, 62/13 и 108/13) и члана 14. Статута Републичког фонда за пензијско и инвалидско осигурање („Службени гласник РС”, бр. 31/08 и 37/08 – исправка),
Управни одбор Републичког фонда за пензијско и инвалидско осигурање, на седници одржаној 19. марта 2014. године, донео је
 
ПРАВИЛНИК
о располагању непокретностима Републичког фонда за пензијско и инвалидско осигурање

	"Службени гласник РС", бр. 33 од 24. марта 2014, 56 од 26. јуна 
	2015.
 
I. ОПШТЕ ОДРЕДБЕ
Члан 1.
Овим правилником утврђују се врсте непокретности Републичког фонда за пензијско и инвалидско осигурање (у даљем тексту: Фонд), услови, начин и поступак располагања непокретностима у циљу очувања и увећања њихове вредности, као и стицања и увећања прихода. 
	
О располагању непокретностима Фонда одлучује Управни одбор Фонда.
Члан 2.
Непокретностима у смислу овог правилника сматрају се: земљиште,* пословне зграде и просторије, стамбене зграде и станови, гараже и гаражна места и други објекти изграђени, купљени и на други начин прибављени од стране Фонда.
Станови изграђени и прибављени за решавање стамбених потреба корисника пензија користе се под условима и на начин уређен општим актом Фонда.
Стамбени и други простор изграђен за смештај пензионера користи се у складу са својом наменом под условима утврђеним овим правилником.
Пословни простор изграђен и прибављен средствима за друштвени стандард корисника пензија користи репрезентативно удружење корисника права за обављање својих активности под условима утврђеним овим правилником.
О непокретностима Фонда води се евиденција у складу са законом.
*Службени гласник РС, број 56/2015
 
Члан 3.
Право својине и друга права на непокретностима уписују се у јавне књиге о непокретностима и правима на њима. 
	
Члан 4.
Располагањем непокретностима сматра се: 
– давање непокретности у закуп,
– давање непокретности на коришћење,
– размена непокретности,
– отуђење непокретности.
Члан 5.
Непокретности које Фонд не користи у обављању својих пословних активности, могу се дати у закуп, на коришћење, разменити, односно отуђити.
II. ДАВАЊЕ НЕПОКРЕТНОСТИ У ЗАКУП И НА КОРИШЋЕЊЕ
Члан 6.
Непокретности Фонда могу се дати у закуп у поступку јавног надметања или прикупљања писмених понуда путем јавног оглашавања. 
	
Изузетно од става 1. овог члана, непокретности Фонда дају се у закуп непосредном погодбом, у случајевима:
– када се у закуп даје непокретност величине до 100 m²;
– када се у закуп даје непокретност на захтев државног органа,


органа аутономне покрајине,* органа јединице локалне самоуправе, односно репрезентативног удружења осигураника и послодаваца чији представници управљају Фондом;
– када се у закуп даје непокретност на захтев организације коју је основао државни орган,
	
орган аутономне покрајине* или орган јединице локалне самоуправе;
– када закупац који је уредно измирио обавезу плаћања закупнине тражи продужење уговора о закупу, закљученог на одређено време, најраније три месеца, а најкасније месец дана пре истека уговора о закупу;
– када се непокретност не изда у закуп после спроведеног поступка јавног оглашавања, али не испод тржишне висине закупнине за ту непокретност, односно висине закупнине прописане општим актом јединице локалне самоуправе;
– када један од сузакупаца непокретности тражи престанак закуподавног односа, а други сузакупци траже закључење уговора о закупу; 
	
– када закуп тражи правно лице које обавља своју делатност у оквиру имовине коју је Фонд стекао правноснажном судском пресудом.
*Службени гласник РС, број 56/2015
 
Члан 7.
На основу одлуке Управног одбора Фонда о покретању поступка давања непокретности у закуп, путем јавног надметања или прикупљањем писмених понуда јавним оглашавањем или непосредном погодбом, директор Фонда спроводи поступак у складу са актом Владе о условима прибављања и отуђења непокретности непосредном погодбом, давања у закуп ствари у јавној својини и поступцима јавног надметања и прикупљања писмених понуда. 
	
Одлуку о давању у закуп непокретности, након спроведеног поступка, доноси Управни одбор Фонда на предлог директора Фонда.
На основу одлуке из става 2. овог члана директор Фонда закључује уговор о закупу. 
	
Члан 8.
Висина закупнине утврђује се у месечном износу према m², и не може бити нижа од процењене тржишне вредности висине закупнине утврђене на основу општих аката јединице локалне самоуправе (општина, градова и града Београда), којим се уређује закупнина за непокретности, а према локацији непокретности. 
	
У случају да није донет општи акт јединице локалне самоуправе из става 1. овог члана, процена тржишне висине закупнине утврдиће се на основу података надлежног пореског органа.
Уколико се процена не може утврдити у складу са ставом 2. овог члана, Фонд ће проценити тржишну висину закупнине на правно прихватљив начин.
Члан 9.
Непокретности Фонда могу се дати на коришћење без накнаде државним органима, 
	
органима аутономне покрајине* односно репрезентативним удружењима осигураника и послодаваца чији представници управљају Фондом, ради побољшања услова њиховог деловања у циљу остваривања општих друштвених интереса.

Непокретности Фонда дају се на коришћење уз накнаду, на захтев 
	организације коју је основао државни орган, орган аутономне покрајине или 
	орган јединице локалне самоуправе.*

Висина накнаде из става 2. овог члана, утврђује се сагласно 
	прописима којима је дефинисан начин утврђивања висине закупнине за кориснике 
	непокретности у јавној својини, која се даје путем непосредне погодбе.*
Стамбени и други простор изграђен за смештај пензионера даје се на коришћење без накнаде установама социјалне заштите.
Пословни простор изграђен и прибављен средствима за друштвени стандард корисника пензија даје се на коришћење без накнаде репрезентативном удружењу корисника права ради обављања својих активности.
*Службени гласник РС, број 56/2015
 
Члан 10.
Закупац, односно корисник непокретности из члана 9. став 1. овог правилника сноси све јавне и комуналне обавезе, као и трошкове текућег одржавања који се односе на коришћење непокретности. 
	
Закупац односно корисник непокретности може користити непокретност само за обављање своје делатности, не може је давати у подзакуп и не може вршити адаптацију без претходне сагласности директора Фонда.
Сви трошкови адаптације извршене у складу са ставом 2. овог члана, падају на терет закупца, односно корисника.
Члан 11.
Корисник из члана 9. став 2. овог правилника сноси све јавне и комуналне обавезе, као и трошкове текућег одржавања који се односе на коришћење непокретности. 
	
Корисник може користити непокретност само за обављање своје делатности, не може је дати у закуп и не може вршити адаптацију без претходне сагласности директора Фонда.
Сви трошкови адаптације извршене у складу са ставом 2. овог члана, падају на терет корисника.
Корисник је дужан да о извршењу уговорних обавеза извештава Фонд на крају године.
Члан 12. 
Корисник пословног простора из члана 9. став 3. овог правилника сноси све јавне и комуналне обавезе, као и трошкове текућег одржавања који се односе на коришћење пословног простора и не може вршити адаптацију без претходне сагласности директора Фонда.
Сви трошкови адаптације извршене у складу са ставом 1. овог члана, падају на терет корисника.
Корисник пословног простора може дати део пословног простора у закуп ради стицања прихода за обављање своје делатности под следећим условима:
– на основу јавног оглашавања,
– прикупљањем понуда и избором најповољнијег понуђача,
– обавештавањем Фонда уз достављање записника о избору најповољнијег понуђача.
Корисник пословног простора је дужан да новчана средства добијена од коришћења пословног простора ради стицања прихода користи за трошкове одржавања простора и за обављање својих активности. 
	
О наменском коришћењу средстава из става 4. овог члана, корисник извештава Фонд на крају године.
III. РАЗМЕНА НЕПОКРЕТНОСТИ
Члан 13.
Непокретности Фонда могу се прибавити и отуђити разменом, путем непосредне погодбе, ако је таква размена у интересу Фонда и ако се непокретности размењују под тржишним условима. 
	
На основу одлуке Управног одбора Фонда, уговор о размени непокретности, путем непосредне погодбе, закључује директор Фонда. 
	
IV. ОТУЂЕЊЕ НЕПОКРЕТНОСТИ
Члан 14.
Непокретности Фонда могу се отуђити у поступку јавног надметања или прикупљања писмених понуда, а изузетно непосредном погодбом.
На основу одлуке Управног одбора Фонда о покретању поступка за отуђење непокретности, у поступку јавног надметања или прикупљања писмених понуда путем јавног оглашавања, директор Фонда спроводи поступак у складу са актом Владе о условима прибављања и отуђења непокретности непосредном погодбом, давања у закуп ствари у јавној својини и поступцима јавног надметања и прикупљања писмених понуда.
Почетна продајна цена непокретности која се отуђује утврђује се на основу акта пореског или другог надлежног органа у висини тржишне вредности, изражена у еврима, а исплата се врши у динарској противвредности по средњем званичном курсу Народне банке Србије на дан уплате.
Члан 15.
Одлуку о отуђењу непокретности, након спроведеног поступка, доноси Управни одбор Фонда на предлог директора Фонда.
На основу одлуке из става 1. овог члана директор Фонда закључује уговор о купопродаји непокретности.
Члан 16.
Непокретности Фонда могу се отуђити непосредном погодбом у случају када то представља једино могуће решење јер се поступак није могао реализовати јавним надметањем, односно прикупљањем писмених понуда.
Непокретности Фонда могу се отуђити непосредном погодбом, али не испод тржишне вредности коју процењује порески или други надлежни орган, ако у конкретном случају то представља једино могуће решење, уз посебно образложење разлога оправданости и целисходности отуђења и разлога због којих се отуђење не би могло реализовати јавним надметањем, односно прикупљањем писмених понуда. 
	
На основу одлуке Управног одбора Фонда о отуђењу непокретности непосредном погодбом, директор Фонда спроводи поступак у складу са актом Владе о условима прибављања и отуђења непокретности непосредном погодбом, давања у закуп ствари у јавној својини и поступцима јавног надметања и прикупљања писмених понуда. 
	
Одлуку о отуђењу непокретности, након спроведеног поступка, доноси Управни одбор Фонда на предлог директора Фонда.
На основу одлуке из става 4. овог члана директор Фонда закључује купопродајни уговор. 
	

Члан 17.*

На све друге уговорне облике располагања непокретностима примењиваће 
	се процедуре и сви битни елементи прописани овим правилником, као и другим 
	прописима.*
*Службени гласник РС, број 56/2015
 
Члан 18.*
Овај правилник ступа на снагу осмог дана од дана објављивања у „Службеном гласнику Републике Србије”.
 
08/2 број 022.2-11/11
У Београду, 19. марта 2014. године
Управни одборРепубличког фонда за пензијско и инвалидско осигурање
Председник,
Ивана Лекић, 
	с.р.