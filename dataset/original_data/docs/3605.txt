Редакцијски пречишћен текст
 
На основу члана 13г став 2. Закона о финансијском лизингу („Службени гласник РС”, бр. 55/2003, 61/2005, 31/2011, 99/2011 – др. закон и 99/2011 – др. закон) и члана 15. став 1. Закона о Народној банци Србије („Службени гласник РС”, бр. 72/2003, 55/2004, 85/2005 – др. закон, 44/2010 и 76/2012), 
	
Извршни одбор Народне банке Србије доноси
 
ОДЛУКУ
о подацима које давалац лизинга доставља Народној банци Србије и о начину и роковима достављања тих података

"Службени гласник РС", број 87 од 7. 
	септембра 2012, 4 од 16. јануара 2015, 33 од 9. априла 2015.
 
1. Овом одлуком прописују се подаци које давалац лизинга доставља Народној банци Србије у смислу члана 13г став 1. тачка 3. Закона о финансијском лизингу, као и начин и рокови за достављање тих података.
2. Давалац лизинга је дужан да Народној банци Србије тромесечно доставља податке о:
1) пословном имену, седишту, правној форми, лицима с посебним овлашћењима и одговорностима, као и друге податке – на Обрасцу ЛОП – 
	Основни подаци о даваоцу лизинга (Прилог 1); 
2) имовини, обавезама и капиталу на последњи дан периода за који се 
	подаци достављају – на Обрасцу ЛБС – Биланс стања 
	даваоца лизинга (Прилог 2);
3) приходима, расходима и резултатима пословања оствареним од почетка текуће године закључно с последњим даном периода за који се подаци достављају – на Обрасцу ЛБУ – 
	Биланс успеха даваоца лизинга (Прилог 3);
4) структури потраживања по основу финансијског лизинга приказаној према предмету и примаоцу лизинга, као и према секторској структури – на Обрасцу ЛСТР-ФЛ – 
	Структура потраживања по основу финансијског лизинга (Прилог 4), при чему се секторска структура одређује према претежној делатности примаоца лизинга, у складу с прописима којима се уређује класификација делатности;
5) структури хартија од вредности према издаваоцу, структури учешћа у капиталу, структури осталих финансијских средстава и структури финансијских обавеза и обавеза по основу камата и трошкова – на Обрасцу ЛСТР-ФСО – 
	Структура финансијских средстава и обавеза (Прилог 5); 
	
6) доспелим и недоспелим потраживањима, при чему се доспела потраживања приказују према броју дана кашњења у плаћању, рачунајући до последњег дана периода за који се подаци достављају – на Обрасцу ЛДОС – 
	Потраживања по основу финансијског лизинга према доспелости (Прилог 6);
7) потраживањима даваоца лизинга од његових 20 највећих дужника, рангираних према укупној књиговодственој вредности потраживања по свим уговорима закљученим с једним дужником – на Обрасцу ЛВД – 
	Преглед највећих дужника по основу финансијског лизинга (Прилог 7);
8) обавезама даваоца лизинга према његовим највећим повериоцима – на 
	Обрасцу ЛВП – Преглед највећих поверилаца даваоца 
	лизинга (Прилог 8), при чему укупне обавезе према повериоцима наведеним у овом обрасцу чине обавезе по основу кредита и зајмова;
9) књиговодственој вредности враћених предмета лизинга на почетку текуће године и у току године, закључно с последњим даном периода за који се подаци достављају, као и податке о активностима предузетим у вези с тим предметима – на Обрасцу ЛПП – 
	Преглед поступања с враћеним предметима лизинга (Прилог 9).
3. Давалац лизинга је дужан да Народној банци Србије полугодишње доставља податке о променама рачуноводствених политика и процена, променама у висини и структури капитала, информације о управљању ризицима и најзначајнијим предузетим и планираним мерама пословне политике, као и додатне информације у вези с достављеним подацима – на Обрасцу ЛПИ – 
	Полугодишњи извештај о пословању даваоца лизинга (Прилог 10).
На Обрасцу ЛПИ, у делу А.
Рачуноводствене политике и процене – давалац лизинга наводи податке о насталим променама рачуноводствених политика, метода обрачуна или рачуноводствених процена, као и податке о ефектима ових промена на финансијске извештаје.
На Обрасцу ЛПИ, у делу Б. Промене у висини и структури капитала – давалац лизинга наводи пословне промене које су утицале на висину и структуру капитала.
На Обрасцу ЛПИ, у делу В. Управљање ризицима – давалац лизинга наводи процењени ниво изложености свим идентификованим ризицима, евентуалне промене нивоа и разлоге који су утицали на наведену промену.
На Обрасцу ЛПИ, у делу Г.
Додатна објашњења – давалац лизинга наводи податке о: 
	
1) степену остварења финансијског плана за текућу годину, разлозима за знатнија одступања од тог плана, као и о планираним новим пословним активностима за наредни период (нпр. нове врсте услуга, отварање нових огранака и сл.);
2) издавању и отплати дужничких хартија од вредности;
3) власничким правима стеченим у другим привредним друштвима;
4) лицима повезаним с даваоцем лизинга (наведеним у обрасцима ЛВД и ЛВП), са описом врсте повезаности, при чему се лицима повезаним с даваоцем лизинга, у смислу ове одлуке, сматрају:
– правна или физичка лица која имају директно или индиректно власништво над најмање 20% капитала даваоца лизинга, односно најмање 20% гласачких права код даваоца лизинга,
– правна лица код којих давалац лизинга има директно или индиректно власништво над најмање 20% капитала, односно најмање 20% гласачких права;
5) активностима даваоца лизинга предузетим по уговорима о лизингу раскинутим због неплаћања лизинг накнаде, као и друге податке за које давалац лизинга оцени да су важни.
4. Давалац лизинга је дужан да податке из тачке 2. ове одлуке достави у следећим роковима:
1) податке са стањем на дан 31. марта текуће године – најкасније 20. априла текуће године;
2) податке са стањем на дан 30. јуна текуће године – најкасније 20. јула текуће године;
3) податке са стањем на дан 30. септембра текуће године – најкасније 20. октобра текуће године;
4) податке са стањем на дан 31. децембра текуће године – најкасније 5. марта наредне године.
Давалац лизинга је дужан да податке из тачке 3. ове одлуке достави у следећим роковима:
1) податке са стањем на дан 30. јуна текуће године – најкасније 20. јула текуће године;
2) податке са стањем на дан 31. децембра текуће године – најкасније 5. марта наредне године.
5. Давалац лизинга је дужан да, на захтев Народне банке Србије, доставља и друге податке значајне за процену његовог финансијског стања, на начин и у роковима које одреди Народна банка Србије.
6. Давалац лизинга је дужан да податке из ове одлуке приказује тачно и потпуно и да их електронски доставља на обрасцима прописаним том одлуком, са електронским потписом лица овлашћеног за састављање и достављање ових образаца чији је електронски потпис издало регистровано цертификационо тело у складу са упутством којим се уређује електронско достављање података Народној банци Србије.
За благовременост, тачност и потпуност података садржаних у обрасцима из ове одлуке и достављених у складу с том одлуком, одговорно је овлашћено лице из става 1. ове тачке.
7. Прилози из ове одлуке одштампани су уз ту одлуку и њен су саставни део.
8. Даном ступања на снагу ове одлуке престаје да важи Одлука о подацима које давалац лизинга доставља Народној банци Србије и о начину и роковима достављања тих података („Службени гласник РС”, број 75/2010).
9. Ова одлука објављује се у „Службеном гласнику РС” и ступа на снагу 1. децембра 2012. године. 
	
 
ИО НБС број 27
У Београду, 6. септембра 2012. године
Председавајућа
Извршног одбора Народне банке Србије
гувернер
Народне банке Србије,
др 
	Јоргованка Табаковић, с.р.
 
Прилози
НАПОМЕНА ИЗДАВАЧА: 
Одлуком о 
	измени Одлуке о подацима које давалац лизинга доставља Народној банци Србије 
	и о начину и роковима достављања тих података ("Службени гласник РС", број 
	4/2015), Прилози 3 и 5 замењени су новим прилозима (види тачку 1. Одлуке 
	- 4/2015-96).
Одлуком о измени Одлуке о 
	подацима које давалац лизинга доставља Народној банци Србије и о начину и 
	роковима достављања тих података ("Службени гласник РС", број 33/2015), 
	Прилози 2, 4 и 6 замењени су новим прилозима (види тачку 1. Одлуке - 
	33/2015-115).
 
Прилог 1 - 
	
Образац 
	ЛОП –  Основни подаци о даваоцу лизинга
Прилог 2 - 
	Образац 
	ЛБС – Биланс стања даваоца 
	лизинга
Прилог 3 - 
	Образац 
	ЛБУ – Биланс успеха даваоца лизинга
Прилог 4 - 
	Образац 
	ЛСТР-ФЛ – Структура потраживања по основу финансијског лизинга
Прилог 5 - 
	Образац 
	ЛСТР-ФСО – Структура финансијских средстава и обавеза
Прилог 6 - 
	Образац 
	ЛДОС – Потраживања по основу финансијског лизинга према доспелости
Прилог 7 - 
	Образац 
	ЛВД – Преглед највећих дужника по основу финансијског лизинга
Прилог 8 - 
	Образац 
	ЛВП – Преглед највећих 
	поверилаца даваоца лизинга
Прилог 9 - 
	Образац 
	ЛПП – Преглед поступања с враћеним предметима лизинга
Прилог 10 - 
	Образац 
	ЛПИ – Полугодишњи извештај о пословању даваоца лизинга