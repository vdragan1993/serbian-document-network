На основу члана 35. став 4. Закона о научноистраживачкој делатности („Службени гласник РС”, бр. 110/05, 50/06 – исправка и 18/10), чл. 11. и 12. Закона о привредним друштвима („Службени гласник РС”, бр. 36/11 и 99/11) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси
 
ОДЛУКУ
о изменама и допунама оснивачког акта Истраживачко-развојног института Лола друштво са ограниченом одговорношћу Београд

	"Службени гласник РС", број 8 од 29. јануара 2014.
 
I. ОСНОВНЕ ОДРЕДБЕ
Члан 1.
Истраживачко-развојни институт Лола друштво са ограниченом одговорношћу Београд, организован је као једночлано друштво с ограниченом одговорношћу и послује у складу са прописима којима се уређује правни положај привредних друштава и прописима којима се уређује научноистраживачка делатност (у даљем тексту: Институт).
Члан 2.
Решењем Агенције за привредне регистре БД. 177688/2006 од 3. новембра 2006. године, у Регистар привредних субјеката, регистровано је оснивање Института, матични број 20215852.
Решењем Министарства просвете, науке и технолошког развоја број 612-00-000322/2013-17 од 11. фебруара 2013. године, утврђено је да Институт испуњава услове за обављање научноистраживачке делатности од општег интереса.
Закључком Владе 05 број 464-3891/2008 од 25. септембра 2008. године, утврђено је да удео државне својине у средствима која користи Истраживачко-развојни институт Лола д.о.о. Београд, Кнеза Вишеслава 70а, износи 100%. Републичка дирекција за имовину Републике Србије у име Републике Србије и Истраживачко-развојни институт Лола д.о.о. Београд, закључили су Споразум о уделу државне својине у средствима које користи Истраживачко-развојни институт Лола д.о.о. Београд, 04 број 464-53/2008 од 8. октобра 2008. године, којим Република Србија преузима оснивачка и управљачка права сразмерно уделу државног капитала утврђеног овим споразумом.
Члан 3.
Институт је основан на неодређено време. 
Институт има својство правног лица. 
Институт послује средствима у државној својини.
Институт у правном промету са трећим лицима има сва овлашћења и иступа у своје име и за свој рачун.
II. ПОСЛОВНО ИМЕ И СЕДИШТЕ
Члан 4.
Пословно име Института гласи: Истраживачко-развојни институт Лола друштво с ограниченом одговорношћу, Београд.
Скраћено пословно име Института је: ЛОЛА ИНСТИТУТ ДОО.
Члан 5.
Седиште Института је: Београд, Кнеза Вишеслава 70а.
III. ПЕЧАТ И ШТАМБИЉ ИНСТИТУТА
Члан 6.
Институт има печат и штамбиљ.
Печат је округлог облика пречника 29 mm, унутар кога је исписано скраћено пословно име Института, на српском језику, ћириличким писмом.
Штамбиљ је правоугаоног облика, у који је водоравно уписано скраћено пословно име Института, на српском језику, ћириличким писмом, са простором за број и датум завођења акта у деловодни протокол.
Директор Института доноси одлуку којом се утврђује начин употребе и чувања печата и штамбиља Института.
IV. ПОДАЦИ О ОСНИВАЧУ
Члан 7.
Оснивач Института је Република Србија за коју на основу законског овлашћења оснивачка права врши Влада, Београд, Немањина 11 (у даљем тексту: Оснивач).
V. ДЕЛАТНОСТ ДРУШТВА
Члан 8.
Претежна делатност Института је:
72.19 Истраживање и развој у осталим природним и техничко-технолошким наукама.
Поред делатности из става 1. овог члана Институт обавља и следеће делатности:
25.62 Машинска обрада метала
25.73 Производња алата
28.22 Производња опреме за подизање и преношење
28.41 Производња машина за обраду метала
28.49 Производња осталих алатних машина
28.99 Производња машина за остале специјалне намене
33.12 Поправка машина
33.13 Поправка електронске и оптичке опреме
46.69 Трговина на велико осталим машинама и опремом
62.01 Рачунарско програмирање
62.02 Консултантске делатности у области информационе технологије
70.22 Консултантске активности у вези с пословањем и осталим управљањем
71.12 Инжењерске делатности и техничко саветовање
74.90 Остале стручне, научне и техничке делатности
Институт обавља послове спољнотрговинског промета и услуге у спољнотрговинском промету из оквира своје делатности, у складу са законом и овом одлуком, а нарочито: заступање и представљање страних лица, посредовање у спољно-трговинском промету, продају стране робе са консигнационих складишта, послове уговорене контроле квалитета и квантитета робе и услуга, услуге атестирања и истраживања, лон послове, послове дораде и оплемењивања, као и друге послове у складу са законом.
VI. ОСНОВНИ КАПИТАЛ И СРЕДСТВА ЗА РАД
Члан 9.
Укупан уписани новчани капитал Института износи: 40.150,00 динара. 
Укупан уплаћени новчани капитал Института износи: 40.150,00 динара.
Члан 10.
Средства која користи Институт у сврху обављања научноистраживачке делатности од општег интереса за Републику Србију, чине:
1) Право коришћења објеката постојећих на кат. парц. бр. 13384/2, уписаних у Лист непокретности 2197 КО Чукарица, Београд, као
– „зграда бр. 3, пословна зграда за коју није утврђена делатност, објекат преузет из земљишне књиге, ул. Кнеза Вишеслава бр. 70а”, која је у земљишној књизи била уписана као „објекат 1 „Е” пословна зграда Лола Институт”;
– „зграда бр. 2, пословна зграда за коју није утврђена делатност, објекат преузет из земљишне књиге, ул. Кнеза Вишеслава”, која је у земљишној књизи била уписана као „објекат 2 „Д” пословна зграда Лола Институт”,
са пратећом опремом за оба објекта, а који објекти и опрема су прибављени у јавну својину Републике Србије на основу Закључка Владе 05 број 46-4513/2013-1 од 5. јула 2013. године и Уговора о вансудском поравнању закљученим између Републике Србије и „Иво Лола Рибар систем” акционарско друштво у реструктурирању, овереног пред Првим основним судом у Београду OV I бр. 197753/2013 од 30. октобра 2013. године.
VII. РАСПОДЕЛА ДОБИТИ
Члан 11.
Добит Института утврђује се и распоређује у складу са законом.
VIII. ЗАСТУПАЊЕ ИНСТИТУТА
Члан 12.
Институт у пословима унутрашњег и спољнотрговинског промета заступа директор Института без ограничења, у складу са законом.
Директор Института може, у оквиру својих овлашћења, дати другом лицу писмено пуномоћје за заступање Института.
IX. УПРАВЉАЊЕ ИНСТИТУТОМ И ОРГАНИ ИНСТИТУТА
Члан 13.
Управљање Институтом је једнодомно. Органи Института су: Скупштина Института и директор.
X. СКУПШТИНА ИНСТИТУТА
Члан 14.
Овлашћења Скупштине Института врши Оснивач, преко овлашћених представника. 
	
Одлуку о одређивању и разрешењу председника и чланова Скупштине Института доноси Оснивач.
Члан 15.
Скупштина Института одлучује о:
1) усвајању финансијских извештаја, као и извештаја ревизора ако су финансијски извештаји били предмет ревизије;
2) усвајању годишњег програма рада и пословања Института;
3) именовању ревизора и утврђивању накнаде за његов рад;
4) повећању или смањењу основног капитала Института;
5) именовању и разрешењу директора и утврђивању накнаде за његов рад;
6) статусним променама, променама правне форме и престанку Института;
7) промени пословног имена и седишта Института;
8) давању сагласности на правне послове директора Института и других лица повезаних са Институтом;
9) давању сагласности на стицање, продају, давање у закуп, залагање или друго располагање имовином велике вредности, у складу са законом којим се уређује правни положај привредних друштава;
10) изменама оснивачког акта;
11) образовању – формирању огранка Института и давању пословног пуномоћја огранцима;
12) расподели добити;
13) врши друге послове и одлучује о другим питањима из делокруга Скупштине Института у складу са законом и овом одлуком.
Одлуке из тач. 4), 6), 7) 10) и 11) овог члана, Скупштина Института доноси уз сагласност Оснивача.
XI. ДИРЕКТОР ИНСТИТУТА
Члан 16.
Институт има једног директора, кога бира и разрешава Скупштина Друштва. 
	
Директор Института бира се на период од четири године.
Директор Института је у радном односу у Институту са пуним радним временом.
Члан 17.
Директор Института:
1) утврђује пословну стратегију и пословне циљеве Института;
2) организује и води пословање Института и одређује унутрашњу организацију Института;
3) стара се о законитости рада и одговара за законитост рада Института;
4) предлаже доношење одлука из делокруга Скупштине Института и извршава одлуке Скупштине Института;
5) одлучује о правима, обавезама и одговорностима запослених у Институту;
6) доноси акт о организацији и систематизацији послова и друге опште акте Института;
7) одговара за тачност пословних књига Института и финансијских извештаја Института;
8) даје предлог за сазивање седнице Скупштине Института и утврђује предлог дневног реда са предлозима одлука;
9) врши и друге послове и доноси одлуке у складу са законом и овом одлуком који нису у делокругу Скупштине Института.
XII. НАУЧНО ВЕЋЕ
Члан 18.
У Институту се образује научно веће, као стручни орган Института, у складу са законом којим се уређује научноистраживачка делатност.
XIII. УНУТРАШЊИ РЕВИЗОР ИНСТИТУТА
Члан 19.
Унутрашњи ревизор:
1) контролише веродостојност и комплетност финансијских извештаја Института;
2) контролише усклађеност пословања Института са законом, годишњим програмом рада и пословања Института;
3) обавља и друге послове у складу са законом.
Члан 20.
Унутрашњи ревизор извештава Скупштину Института о:
1) веродостојности и потпуности финансијских извештаја Института;
2) основаности предлога за расподелу добити;
3) другим питањима од значаја за оцену законитости и целисходности поступања у спровођењу пословне политике и пословању Института.
Интерни ревизор подноси извештај по питањима из става 1. овог члана најмање једанпут годишње приликом разматрања годишњег финансијског извештаја, а по потреби и у току године када то затражи Скупштина Института.
XIV. АКТИ И ДОКУМЕНТИ ИНСТИТУТА
Члан 21.
Акти Института су правилници, одлуке и други акти којима се на општи начин уређују одређена питања.
Измене и допуне аката из става 1. овог члана врше се у писаној форми, на начин и по поступку који су одређени за њихово доношење.
Измене оснивачког акта врше се у писаној форми и не оверавају се.
Институт је у обавези да измене оснивачког акта, након сваке такве измене, региструје у складу са Законом о регистрацији.
Законски заступник Института је у обавези да након сваке измене оснивачког акта сачини пречишћен текст документа.
Члан 22.
Институт води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
Члан 23.
Институт је дужан да држи и чува све акте и документе Института у складу са законом којим се уређује правни положај привредних друштва.
XV. ЗАШТИТА ЖИВОТНЕ СРЕДИНЕ
Члан 24.
Институт је, при обављању делатности, дужан да се стара о заштити животне средине, у складу са законом и другим прописима.
XVI. ПРЕСТАНАК ИНСТИТУТА
Члан 25.
Институт престаје да постоји брисањем из регистра привредних субјеката у случајевима и под условима прописаним законом.
XVII. ПРЕЛАЗНЕ И ЗАВРШНЕ ОДРЕДБЕ
Члан 26.
Институт ову одлуку и све измене и допуне ове одлуке региструје и објављује код Агенције за привредне регистре.
Члан 27.
Запослени у Истраживачко-развојном институту Лола друштво са ограниченом одговорношћу Београд, настављају да раде у Институту, а своја права и обавезе остварују у складу са законом и општим актима Института.
Члан 28.
До избора директора Института, дужност директора обављаће, у својству вршиоца дужности директора Института, др Владимир Квргић, виши научни сарадник, из Београда, Јасеничка 15, ЈМБГ 2003957710308, који ће да изврши судску оверу ове одлуке у складу са законом.
Члан 29.
Институт ће све опште акте ускладити са овом одлуком у року од три месеца од дана регистрације ове одлуке у Регистру привредних субјеката код Агенције за привредне регистре.
Члан 30.
Ову одлуку објавити у „Службеном гласнику Републике Србије”.
 
05 број 023-760/2014
У Београду, 28. јануара 2014. године
Влада
Председник,
Ивица Дачић, 
	с.р.