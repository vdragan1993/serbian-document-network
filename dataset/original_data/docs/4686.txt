На основу члана 68. став 2. Закона о заштити ваздуха („Службени гласник РС”, број 36/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси

 

	 
УРЕДБУ
о методологији прикупљања података за Национални инвентар ненамерно испуштених дуготрајних 
органских загађујућих супстанци
"Службени гласник РС", број 76 од 22. октобра 2010.


	 
Члан 1.
Oвом уредбом прописује се методологија прикупљања података за Национални инвентар ненамерно испуштених дуготрајних органских загађујућих супстанци (у даљем тексту: Инвентар).
Члан 2.
Прикупљање података за Инвентар врши се ради систематског евидентирања и достављања података неопходних за извештавање о емисијама из извора ненамерно испуштених дуготрајних органских загађујућих супстанци у складу са смерницама Стокхолмске конвенције о дуготрајним органским загађујућим супстанцама (у даљем тексту: Конвенција) и ПОПс протокола Конвенције о прекограничном загађивању ваздуха на великим удаљеностима (у даљем тексту: Протокол). 
Подаци који се прикупљају за Инвентар односе се на емисије ненамерно испуштених дуготрајних органских загађујућих супстанци датих у Анексу Ц Конвенције и у Протоколу.
Члан 3.
Инвентар је секторски организована база података која садржи нарочито:
1) прикупљене податке о активностима потребне за извештавање о емисијама ненамерно испуштених дуготрајних органских загађујућих супстанци; 
2) примењене емисионе факторе; 
3) прорачун вредности емисија ненамерно испуштених дуготрајних органских загађујућих супстанци; 
4) додатне информације и претпоставке које се користе за прорачун; 
5) извештаје о инвентару ненамерно испуштених дуготрајних органских загађујућих супстанци. 
Инвентар је део информационог система заштите животне средине Републике Србије који води Агенција за заштиту животне средине (у даљем тексту: Агенција), у складу са законом којим се уређује заштита ваздуха.
Члан 4.
Подаци који се прикупљају за Инвентар, у складу са Конвенцијом и Протоколом, сврставају се у следеће категорије: 
1) спаљивање/инсинерација отпада;
2) производња црних и обојених метала;
3) производња енергије и топлоте;
4) производња минералних производа;
5) транспорт;
6) неконтролисани процеси горења/сагоревања;
7) производња и употреба хемикалија и друге робе широке потрошње;
8) различити извори;
9) одлагање/депоновање отпада;
10) угрожена подручја.
Члан 5.
Податке, у складу са овом уредбом, достављају субјекти извештавања који прикупљају и/или имају податке потребне за Инвентар.
Субјекти извештавања податке достављају на прописаним обрасцима.
Субјекти извештавања су државни органи и организације, јавне установе, јединице локалне самоуправе, удружења, привредни субјекти и други субјекти заштите животне средине или субјекти чији је рад у директној или индиректној вези са заштитом животне средине.
Министар надлежан за послове заштите животне средине прописује обрасце из става 2. овог члана.
Члан 6.
Субјекти извештавања податке за Инвентар достављају једном годишње и то најкасније до 31. марта текуће године за претходну календарску годину.
Обрасци из члана 5. став 2. ове уредбе достављају се Агенцији у папирној форми, прописно потписани и оверени од стране одговорног лица и у електронској форми на e-mail адресу Агенције или на компакт диску без потписа и овере. 
Агенција обезбеђује достављање података за Инвентар, проверу њиховог квалитета, као и квалитета прорачуна, у складу са законом.
Агенција обезбеђује размену података и информација са субјектима извештавања, омогућавањем приступа тим подацима и информацијама путем информационог система заштите животне средине Републике Србије.
Члан 7.
Ова уредба ступа на снагу осмог дана од дана објављивања у „Службеном гласнику Републике Србије”.
05 број 110-7481/2010
У Београду, 14. октобра 2010. године
Влада
Први потпредседник Владе –
заменик председника Владе,
Ивица Дачић, с.р.