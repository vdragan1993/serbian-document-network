Редакцијски пречишћен текст


  

Општа седница Врховног суда Србије, на основу члана 41. став 1. Закона о уређењу судова („Службени гласник РС”, број 63/2001) и члана 55. Закона о судијама („Службени гласник РС”, број 63/2001), утврђује

 

 

МЕРИЛА


за оцену минимума успешности 
вршења судијске дужности

„Службени гласник РС“, бр. 36 од 25. јуна 2002, 41 од 12. јула 2002, 
80 од 20. септембра 2005
- др. мерила

 

 

Опште одредбе

 

Члан 1.

Мерила за оцену стручности и савесности вршења судијске дужности су: број предмета у раду по судији, врста и сложеност предмета, број предмета који би судија требало да реши месечно, број укинутих, потврђених и преиначених одлука, време израде одлуке, благовремено и ажурно поступање у предмету као и однос према учесницима поступка.

 

Члан 2.

Период оцене успешности рада судије не може бити краћи од две године.

Председник суда сваке две године врши оцену успешности рада судије.

Неостваривање минимума резултата рада одређених овим мерилима представља разлог за покретање поступка у смислу члана 55. Закона о судијама.

 

Мерила за оцену стручности

 

Члан 3.

Оцена стручности рада судија према критеријумима из члана 1. ових мерила врши се на основу броја решених предмета у месецу у основним материјама према коефицијенту ажурности.

Коефицијент ажурности добија се када се број нерешених предмета у посматраном периоду подели са просечним месечним бројем примљених предмета у том периоду.

 

Члан 4.

У општинском суду судија месечно треба да реши следећи број предмета: истражних Ки – 18; кривичних К – 14; парничних П – 21; радних спорова П 1–25, или да оствари коефицијент ажурности предмета у раду по судији: истражних – тромесечни, кривичних – петомесечни, парничних – петомесечни, извршних И (на непокретностима, физичка деоба, исељење из стана и пословних просторија и предаја заједничког детета) – четворомесечни, ванпарничних – четворомесечни, оставинских – четворомесечни.

У осталим извршним, ванпарничним, земљишно књижним предметима и платним налозима као и предметима Кв, Кри, Кп, Ик, треба обезбедити једномесечни коефицијент ажурности.

 

Члан 5.

У окружном суду судија месечно треба да реши следећи број предмета: истражних Кио – 5, кривичних К – 4; Ким и Км – 8 и парничних П – 18, или оствари коефицијент ажурности предмета у раду по судији: истражних – четворомесечни, кривичних – петомесечни, кривичних предмета против малолетника – тромесечни, парничних – петомесечни.

 

Члан 6.

Председник суда у општинским судовима са мање од десет судија месечно решава 50% од броја предмета утврђених мерилима, у судовима са 10–12 судија, решава 40%, а у осталим судовима председник суда није везан мерилима.

 

Члан 7.

У Апелационом суду број решених предмета по судији треба да обезбеди тромесечни коефицијент ажурности предмета у раду по судији у кривичном и грађанском одељењу или да судија реши месечно 15 кривичних, односно 20 парничних предмета.

 

Члан 8.

У трговинском суду судија специјализованог већа у основним материјама треба да обезбеди четворомесечни коефицијент ажурности предмета у раду по судији или месечно реши: привредних преступа – 30, предмета са иноелементом – 16; банкарских спорова – 16; грађевинских спорова – 16; спорова из ауторског права и индустријске својине – 20.

У спроведеним поступцима принудног поравнања, стечаја и ликвидације: принудног поравнања – 5; стечаја – 3; ликвидација – 5.

Ако рад у трговинском суду није организован по специјализованим већима судија треба месечно да реши 20 парничних предмета, или број предмета наведен у ставу 2. овог члана.

У ванпарничној материји судија треба да реши све примљене предмете у току месеца, укључујући и предмете принудног поравнања, стечаја и ликвидације у којима се поступак не спроводи.

 

Члан 9.

У Вишем трговинском суду број решених предмета по судији треба да обезбеди двомесечни коефицијент ажурности парничних предмета у раду по судији, а свих осталих предмета једномесечни коефицијент или да судија реши месечно 25 привредних преступа односно 20 парничних предмета.

 

Члан 10.

У Управном суду број решених предмета по судији треба да обезбеди тромесечни коефицијент ажурности предмета у раду по судији од броја предмета уступљених судији у рад после проведеног претходног поступка (прибављање списа ) или да судија месечно реши 23 предмета.

 

Члан 11.

У Врховном суду Србије број решених предмета по судији треба да обезбеди тромесечни коефицијент ажурности предмета у раду по судији у Кривичном, Грађанском и Управном одељењу или да судија месечно реши 15 кривичних; 20 грађанских и 23 управна предмета.

 

Члан 12.

Председник суда може по прибављеном мишљењу председника одељења да обустави прилив предмета појединим већима или судијама у случају потребе њиховог већег ангажовања на раду у сложеним предметима.

 

Члан 13.

Основни критеријум за оцену квалитета рада судија у општинским и окружним судовима као и у трговинском суду је проценат укинутих, потврђених и преиначених одлука у односу на број размотрених одлука у вишем суду или у односу на број правноснажно окончаних предмета мериоторном одлуком.

 

Члан 14.

Судија има задовољавајући квалитет ако број укинутих одлука у односу на број размотрених одлука не прелази проценат: за општински суд у грађанској материји 25%, кривичној 15%; за окружни суд у грађанској материји 20%, кривичној 15%; за трговински суд 20%.

Уколико је у периоду оцене успешности рада судије у вишем суду разматран мањи број одлука, квалитет рада оцениће се стављањем у однос броја укинутих одлука према броју правноснажно окончаних предмета мериторном одлуком.

 

Мерила за оцену савесности рада судије

 

Члан 15.

Мерила за оцену савесности рада судије су трајање поступка, благовремено заказивање расправа и поступање по предмету, однос према учесницима поступка и време израде одлуке.

 

Члан 16.

Време израде одлуке је законом прописан рок, осим у сложеним кривичним, грађанским, трговинским и управним предметима, када се овај рок може продужити највише до 30 дана.

 

Завршна одредба

 

Члан 17.

Ова мерила ступају на снагу осмог дана од дана објављивања у „Службеном гласнику Републике Србије”, а примењиваће се од дана почетка примене одредаба чл. 21. до 28. Закона о уређењу судова („Службени гласник Републике Србије“, број 63/2001).

До дана почетка примене одредаба чл. 21. до 28. Закона о уређењу судова, сходно ће се примењивати Правилник о оријентационим мерилима за одређивање потребног броја судија и запослених у општинским и окружним судовима („Службени гласник Републике Србије“, број 47/1998).

 

Председник Суда,


Лепосава Карамарковић, с.р.