На основу члана 166. став 1. Закона о малолетним учиниоцима
кривичних дела и кривичноправној заштити малолетних лица („Службени гласник Републике
Србије”, број 85/05), 
Министар правде и вршилац дужности председника Врховног
суда Србије доносе 
 
 
ОДЛУКУ
о оснивању Савета за праћење и унапређење
рада органа кривичног поступка и извршења 

кривичних санкција према малолетницима
„Службени гласник РС“, број 89
од 2. новембра 2009.
 

	 
1. Овом одлуком оснива се Савет за праћење и унапређење
рада органа кривичног поступка и извршења кривичних санкција према малолетницима
(у даљем тексту: Савет). 
2. Савет подноси Министарству правде и Врховном суду Србије
иницијативе, предлоге, мишљења и анализе које се односе на преступништво малолетника
и кривичноправну заштиту малолетних лица и на поступање са њима, према одредбама
Закона о малолетним учиниоцима кривичних дела и кривичноправној заштити малолетних
лица (у даљем тексту: Закон). 
Делокруг рада Савета је праћење примене одредаба Закона
и других подзаконских аката и давање иницијативе за њихову измену. 
У оквиру свог делокруга Савет: 
– прати актуелне појавне облике преступништва малолетника
и кривичноправне заштите малолетних лица анализирајући статистичке податке које
води Републички завод за статистику, као и податке којима располажу други органи
и организације који су надлежни за поступање у случају кривичних дела и прекршаја
које су учинили малолетници, односно када су кривична дела учињена на штету малолетних
лица и предлаже одговарајуће мере; 
– сарађује са надлежним државним органима и установама
у примени одредаба Закона и подзаконских аката; 
– сарађује са научним установама, стручним удружењима и
невладиним организацијама и од њих прибавља мишљења о проблемима који се односе
на преступништво малолетника и кривичноправну заштиту малолетних лица; 
– прати примену преузетих међународних обавеза у области 
кривичноправне заштите малолетних лица. 
3. Савет има дванаест чланова. Директор Правосудног центра
за обуку и стручно усавршавање је члан Савета по функцији, без права гласа.
Министар правде именује пет чланова Савета из реда полицајаца,
адвоката, стручних лица из завода за извршење кривичних санкција, органа старатељства
и других установа социјалне заштите, као и истакнутих стручњака у области преступништва
младих и кривичноправне заштите малолетних лица, који су у дужем периоду радили
у вези са кривичноправном заштитом малолетних лица.
Председник Врховног суда Србије именује четири члана Савета
из реда судија који су у дужем временском периоду радили на кривичним предметима
који се односе на малолетна лица. 
Републички јавни тужилац именује два члана Савета из реда
јавних тужилаца и заменика јавних тужилаца који су у дужем временском периоду радили
на кривичним предметима који се односе на малолетна лица. 
4. Мандат чланова Савета траје четири године и могу бити
поново именовани. 
5. Стручне и административне послове за потребе Савета
обавља Правосудни центар за обуку и стручно усавршавање. 
6. Средства за рад Савета обезбеђују се у буџету Републике
Србије из средстава опредељених за рад правосудних органа која ће се реализовати
преко Правосудног центра за обуку и стручно усавршавање. 
7. Ова одлука ступа на снагу осмог дана од дана објављивања
у „Службеном гласнику Републике Србије”. 
 
 
Министар правде,

Снежана Маловић, с.р.
В.д. председника 
Врховног суда Србије,

Ната Месаровић, с.р.