На основу члана 38. став 4. Закона о трансфузиолошкој делатности („Службени гласник РС”, број 72/09),
Министар здравља доноси
 
ПРАВИЛНИК
о начину и поступку вођења евиденција у овлашћеним трансфузиолошким установамa

	"Службени гласник РС", број 82 од 17. септембра 2013.
 
Члан 1.
Овим правилником прописује се начин и поступак вођења евиденција, као и садржај обрасца за вођење евиденција о броју давалаца крви и компонената крви, броју давања крви, ажурираном списку болничких банака крви које овлашћена трансфузиолошка установа снабдева, броју неискоришћених јединица целе крви, броју припремљених и дистрибуираних компонената крви, појави и броју добровољних давалаца крви код којих је утврђено присуство крвљу преносивих болести, броју повучених компонената крви, као и броју пријављених озбиљних нежељених догађаја, односно озбиљних нежељених реакција.
Члан 2. 
Oвлашћенa трансфузиолошкa установa приликом узимања крви и компонената крви води евиденције о броју давалаца крви и компонента крви, као и о броју давања крви. 
	
Евиденције о броју давалаца крви и компонената крви, као и о броју давања крви дате су на Обрасцу 1, који је одштампан уз овај правилник и чини његов саставни део.
Образац из става 2. овог члана садржи податке о:
1) овлашћеној здравственој установи, и то:
(1) назив,
(2) адресу,
(3) број телефона;
2) временском периоду за који се води евиденција;
3) броју, и то:
(1) пријављених давалаца крви,
(2) одбијених давалаца крви,
(3) трајно одбијених давалаца крви,
(4) привремено одбијених давалаца крви,
(5) давалаца који су дали крв први пут у животу,
(6) редовних давалаца крви (два и више пута током две године),
(7) поновних давалаца крви (пауза од две или више година),
(8) давања редовних давалаца крви,
(9) давања крви у овлашћеној трансфузиолошкој установи,
(10) давања крви ван овлашћене трансфузиолошке установе (терен),
(11) аферезних давања крви (плазма, тромбоцити, гранулоцити),
(12) неуспелих давања крви,
(13) давања крви прекинутих због појаве нежељене реакције давалаца,
4) место за потпис овлашћеног лица и одговорног трансфузиолога, као и место за датум попуњавања обрасца. 
	
Евиденције о подацима из става 2. овог члана води здравствени радник запослен у овлашћеној трансфузиолошкој установи који ради на пословима прикупљања крви и компонената крви приликом сваког појединачног узимања крви и компонената крви, а једанпут недељно те податке обрађује овлашћено лице кога одређује директор овлашћене трансфузиолошке установе и доставља их одговорном трансфузиологу.
Члан 3. 
Свака овлашћена трансфузиолошка установа води евиденције о ажурираном списку болничких банака крви које снабдева.
Евиденције о списку болничких банака крви које овлашћена трансфузиолошка установа снабдева дате су на Обрасцу 2, који је одштампан уз овај правилник и чини његов саставни део.
Образац из става 2. овог члана садржи податке о:
1) називу овлашћене здравствене установе;
2) временском периоду за који се води евиденција;
3) болничким банкама крви, и то:
(1) назив,
(2) седиште (град, општина, адреса),
(3) директор (име и презиме, контакт телефон, и e-mail),
(4) одговорни трансфузиолог (име и презиме, контакт телефон, и e-mail),
4) место за потпис овлашћеног лица и одговорног трансфузиолога, као и место за датум попуњавања обрасца.
Евиденције о подацима из става 2. овог члана води овлашћено лице одређено од стране директора овлашћене трансфузиолошке установе и ажурира их једанпут годишње након чега их доставља одговорном трансфузиологу те овлашћене здравствене установе.
Члан 4.
Oвлашћенa трансфузиолошкa установa води евиденције о броју неискоришћених јединица целе крви, као и о броју повучених компонената крви. 
	
Евиденције о броју неискоришћених јединица целе крви, као и о броју повучених компонената крви дате су на Обрасцу 3, који је одштампан уз овај правилник и чини његов саставни део.
Образац из става 2. овог члана садржи податке о:
1) називу овлашћене здравствене установе;
2) временском периоду за који се води евиденција;
3) разлозима и броју неискоришћених јединица целе крви услед (хемолиза, неадекватна запремина, хилозна јединица, оштећена кеса, истекао рок, остало);
4) повученим компонентама крви, и то:
(1) назив компоненте крви,
(2) разлог (неадекватна запремина, присуство коагулума, престарела јединица, неусаглашена крв, истек рока, остало),
(3) број компоненте крви,
4) место за потпис овлашћеног лица и одговорног трансфузиолога, као и место за датум попуњавања обрасца.
Евиденције о подацима из става 2. овог члана води здравствени радник запослен у овлашћеној трансфузиолошкој установи који који ради на пословима прераде крви и компонената крви када се не искористе све јединице целе крви, односно уколико дође до повлачења компонената крви, а једанпут недељно те податке обрађује овлашћено лице кога одређује директор овлашћене трансфузиолошке установе и доставља их одговорном трансфузиологу.
Члан 5.
Oвлашћенa трансфузиолошкa установa води евиденције о броју припремљених и дистрибуираних компонената крви. 
	
Евиденције о броју припремљених и дистрибуираних компонената крви дате су на Обрасцу 4, који је одштампан уз овај правилник и чини његов саставни део.
Образац из става 2. овог члана садржи податке о:
1) називу овлашћене здравствене установе;
2) временском периоду за који се води евиденција;
3) броју припремљених компонената крви (за крвне групе А+, А-, Б+, Б-, АБ+, АБ-, О+, О-), и то за:
(1) еритроците (аутологни, деплазматисани, осиромашени Ле и Тр, у адитивном раствору (САГМ), у адитивном раствору (САГМ) осиромашени Ле и Тр (350 ml), филтрирани, испрани, за ИУТ – мала запремина), 
	
(2) педијатријске јединице еритроцита (педијатријска јединица, у адитивном раствору (САГМ) – педијатријска јединица, у адитивном раствору (САГМ) осиромашени Ле и Тр – педијатријска јединица, филтрирани – педијатријска јединица),
(3) свеже замрзнуту плазму (аутологна, педијатријска јединица, добијена плазмаферезом, инактивисана, осиромашена криопреципитатом, појединачна јединица, пулирана (10 јединица),
(4) тромбоците (концентровани појединачни, филтрирани, инактивисани пулирани, пулирани, пулирани испрани, аферезни – појединачна јединица, аферезни филтрирани – појединачна јединица, аферезни инактивисани, у оптималном адитивном раствору),
(5) гранулоците (гранулоцити из buffy coat-a, аферезни гранулоцити, фибрински лепак (аутологни), лимфонуклеарне ћелије добијене аферезним поступком);
4) броју дистрибуираних компонената крви (за крвне групе А+, А-, Б+, Б-, АБ+, АБ-, О+, О-), и то за:
(1) еритроците (аутологни, деплазматисани, осиромашени Ле и Тр, у адитивном раствору (САГМ), у адитивном раствору (САГМ) осиромашени Ле и Тр (350 ml), филтрирани, испрани, за ИУТ – мала запремина),
(2) педијатријске јединице еритроцита (педијатријска јединица, у адитивном раствору (САГМ) – педијатријска јединица, у адитивном раствору (САГМ) осиромашени Ле и Тр - педијатријска јединица, филтрирани - педијатријска јединица),
(3) свеже замрзнуту плазму (аутологна, педијатријска јединица, добијена плазмаферезом, инактивисана, осиромашена криопреципитатом, појединачна јединица, пулирана (10 јединица),
(4) тромбоците (концентровани појединачни, филтрирани, инактивисани пулирани, пулирани, пулирани испрани, аферезни – појединачна јединица, аферезни филтрирани – појединачна јединица, аферезни инактивисани, у оптималном адитивном раствору),
(5) гранулоците (гранулоцити из buffy coat-a, аферезни гранулоцити, фибрински лепак (аутологни), лимфонуклеарне ћелије добијене аферезним поступком).
5) место за потпис овлашћеног лица и одговорног трансфузиолога, као и место за датум попуњавања обрасца.
Евиденције о подацима из става 2. овог члана води здравствени радник запослен у овлашћеној трансфузиолошкој установи који који ради на пословима прераде крви и компонената крви након произведених и дистрибуираних компонената крви, а једанпут недељно те податке обрађује овлашћено лице кога одређује директор овлашћене трансфузиолошке установе и доставља их одговорном трансфузиологу.
Члан 6.
Oвлашћенa трансфузиолошкa установa води евиденције о појави и броју добровољних давалаца крви (у даљем тексту: ДДК) код којих је утврђено присуство крвљу преносивих болести. 
	
Евиденције о појави и броју ДДК код којих је утврђено присуство крвљу преносивих болести дати су се на Обрасцу 5, који је одштампан уз овај правилник и чини његов саставни део.
Образац из из става 2. овог члана садржи податке о:
1) називу овлашћене здравствене установе;
2) временском периоду за који се води евиденција;
3) вирусу хепатитиса типа Б (ХБВ), и то:
(1) броју ДДК прелиминарно реактивних на појаву вируса хепатитиса типа Б,
(2) броју ДДК поново реактивних на појаву вируса хепатитиса типа Б,
(3) броју ДДК позитивних на појаву вируса хепатитиса типа Б;
4) вирусу хепатитиса типа Ц (ХЦВ), и то:
(1) броју ДДК прелиминарно реактивних на појаву вируса хепатитиса типа Ц,
(2) броју ДДК поново реактивних на појаву вируса хепатитиса типа Ц,
(3) броју ДДК позитивних на појаву вируса хепатитиса типа Ц;
5) вирусу хумане имунодефицијенције Ц (ХИВ), и то:
(1) броју ДДК прелиминарно реактивних на појаву вируса хумане имунодефицијенције,
(2) броју ДДК поново реактивних на појаву вируса хумане имунодефицијенције,
(3) броју ДДК позитивних на појаву вируса хумане имунодефицијенције;
6) Трепонеме палидум (Сифилис), и то:
(1) броју ДДК прелиминарно реактивних на појаву Трепонеме палидум,
(2) броју ДДК поново реактивних на појаву Трепонеме палидум,
(3) броју ДДК позитивних на појаву Трепонеме палидум,
7) место за потпис овлашћеног лица и одговорног трансфузиолога, као и место за датум попуњавања обрасца.
Евиденције о подацима из става 2. овог члана води здравствени радник запослен у овлашћеној трансфузиолошкој установи који ради на пословима тестирања крви и компонената крви приликом сваког појединачног појаве утврђеног присуства крвљу преносивих болести, а једанпут недељно те податке обрађује овлашћено лице кога одређује директор овлашћене трансфузиолошке установе и доставља их одговорном трансфузиологу.
Члан 7.
Oвлашћенa трансфузиолошкa установa води евиденције о броју пријављених озбиљних нежељених догађаја, односно озбиљних нежељених реакција. 
	
Евиденције о броју пријављених озбиљних нежељених догађаја, односно озбиљних нежељених реакција дате су на Обрасцу 6, који је одштампан уз овај правилник и чини његов саставни део.
Образац из става 2. овог члана садрже податке о:
1) називу овлашћене здравствене установе;
2) временском периоду за који се води евиденција;
3) броју озбиљних нежељених догађаја;
4) називу озбиљног нежељеног догађаја;
5) броју озбиљних нежељених реакција;
6) називу озбиљне нежељене реакције.
7) место за потпис овлашћеног лица и одговорног трансфузиолога, као и место за датум попуњавања обрасца.
Евиденције о подацима из става 2. овог члана води здравствени радник запослен у овлашћеној трансфузиолошкој установи који ради на пословима прикупљања крви и компонената крви, односно на пословима клиничке примене крви и компонената крви, а једанпут недељно те податке обрађује овлашћено лице кога одређује директор овлашћене трансфузиолошке установе и доставља их одговорном трансфузиологу.
Члан 8.
Евиденције из члана 1. овог правилника воде се у писменом и/или електронском облику.
У овлашћеним трансфузиолошким установама обрасци за вођење евиденција из овог правилника се након попуњавања штампају и одлажу у посебне регистраторе за ту намену, а база информационог система осигурана је системом лозинки, која се мења сваких шест месеци.
Право приступа регистаторима и бази информационог система из става 2. овог члана имају овлашћена лица из чл. 2–7. овог правилника и одговорни трансфузиолог овлашћене трансфузиолошке установе, а остали здравствени радници у овлашћеним трансфузиолошким установама право приступа имају само по писменом одобрењу директора установе.
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-12/2013-01
У Београду, 9. августа 2013. године
Министар,
проф. др Славица Ђукић Дејановић, с.р.
 
Обрасци
 
Образац 1 -

Евиденције о броју давалаца крви и 
компонената крви, као и о броју давања крви
Образац 2 -

Евиденције о списку 
болничких банака крви које овлашћена трансфузиолошка установа снабдева
Образац 3 -

Евиденције о броју неискоришћених 
јединица целе крви, као и о броју повучених компонената крви
Образац 4 -

Евиденције о броју припремљених и 
дистрибуираних компонената крви
Образац 5 -

Евиденције о појави и броју 
добровољних давалаца крви (ДДК) код којих је утврђено присуство крвљу преносивих 
болести
Образац 6 -

Евиденције о броју пријављених 
озбиљних нежељених догађаја, односно броју пријављених озбиљних нежељених 
реакција