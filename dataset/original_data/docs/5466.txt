На основу члана 201. став 5. тачка 24) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14),
Mинистар грађевинарства, саобраћаја и инфраструктуре доноси
 
ПРАВИЛНИК
о начину затварања и обележавању затвореног градилишта
"Службени гласник РС", број 22 од 27. фебруара 
				2015.
 
Члан 1.
Овим правилником ближе се прописује изглед и садржина службеног знака „затворено градилиште”, као и поступак затварања градилишта.
Члан 2.
Затварање градилишта врши се на основу решења грађевинског инспектора које се доноси када у вршењу инспекцијског надзора грађевински инспектор утврди да се објекат гради, односно изводе припремни радови без грађевинске дозволе.
Примерак решења којим се налаже затварање градилишта из става 1. овог члана доставља се надлежној полицијској управи, која ће по потреби пружити полицијску помоћ ради омогућавања спровођења извршења тог решења. 
Ако би затварањем градилишта наступила непосредна опасност по стабилност, односно безбедност објекта или суседних објеката, живот и здравље људи, безбедност одвијања саобраћаја и сл, ради отклањања такве опасности предузимају се мере у складу са Законом о планирању и изградњи.
Члан 3.
Мера из члана 2. став 1. овог правилника спроводи се стављањем службеног знака „затворено градилиште” и прибијањем копије решења на видном месту на градилишту, чиме се сматра да је достава уредно извршена. 
Мера из става 1. овог члана може се спровести и печаћењем грађевинских машина на градилишту. 
Члан 4.
Службени знак „затворено градилиште” израђује се у димензијама 300 х 400 mm на материјалу који је постојан на временске услове, а обавезни графички и текстуални приказ службеног знака, одштампан je уз овај правилник и чини његов саставни део.
Службени знак „затворено градилиште” израђује се на белој подлози, сви словни и графички прикази израђују се у црној боји, а оквир графичког приказа и знак „X” израђују се у црвеној боји.
Службени знак „затворено градилиште” поставља се на видном месту на градилишту, а ако је градилиште веће површине или дужине, може се поставити и више ових знакова.
Члан 5.
Поред постављања службеног знака из члана 4. овог правилника, градилиште се обезбеђује и постављањем посебних трака. 
Посебна трака за обележавање затвореног градилишта израђује се од ПВЦ фолије, ширине 150 mm и садржи текст: „затворено градилиште” и „грађевинска инспекција” (величина слова: висина 90 mm, ширина 40 mm) на прописаном размаку између текста „затворено градилиште” и „грађевинска инспекција”од 900 mm. 
Посебна трака израђује се у светлонаранџастој боји као основи, са црним словима.
Члан 6.
Печаћење грађевинских машина односи се на све грађевинске машине које су затечене на градилишту у моменту доношења решења из члана 2. овог правилника. 
Печаћење се врши печатом (пломбом) и траком који се стављају тако да онемогућавају рад машине (ако машина поседује кабину, печаћење се врши стављањем два печата са повезаном траком на врата кабине и сл.).
Члан 7.
Од тренутка затварања градилишта не могу се вршити никакви радови, осим предузимања неопходних мера из члана 2. став 3. овог правилника. 
Члан 8.
Даном ступања на снагу овог правилника престаје да важи Правилник о изгледу и садржини службеног знака и поступку затварања градилишта („Службени гласник РС”, број 79/09).
Члан 9.
Овај правилник ступа на снагу наредног дана од дана објављивања у „Службеном гласнику Републике Србије”. 
Број 110-00-00024/2015-07
У Београду, 25. фебруара 2015. године
Министар,
проф. др Зорана Михајловић, с.р.
Графички приказ службеног знака

ЗАТВОРЕНО ГРАДИЛИШТЕ 
Ко скине или повреди службени печат или знак који је овлашћено службено лице ставило ради осигурања предмета или простора или ко, без скидања или повреде печата или знака, уђе у такву просторију или отвори предмет на који је био стављен службени печат или знак, казниће се новчаном казном или затвором до једне године. За покушај ће се казнити (члан 327. Кривичног законика „Службени гласник РС”, бр. 85/05, 88/05, 107/05, 72/09, 111/09, 121/12, 104/13 и 108/14).
ГРАЂЕВИНСКА ИНСПЕКЦИЈА 
(M.П)