На основу члана 19. став 4. Закона о судијама (,,Службени гласник РС”, бр. 116/08, 58/09, 104/09, 101/10, 8/12, 121/12, 124/12 и 101/13), а у вези са чланом 14. ст. 1. и 2. Закона о седиштима и подручјима судова и јавних тужилаштава (,,Службени гласник РС”, број 101/13), 
	
Високи савет судства, на седници одржаној 29. новембра 2013. године, донео је
 
ПРАВИЛНИК
о критеријумима за премештај судије у други суд у случају укидања претежног дела надлежности суда за који је изабран

	"Службени гласник РС", број 105 од 29. новембра 2013.
 
Члан 1.
Овим правилником утврђују се критеријуми на основу којих Високи савет судства врши премештај судије који судијску функцију обавља у основном суду основаном 
	
Законом о седиштима и подручјима судова и јавних тужилаштава (,,Службени гласник РС”, број 116/08) у основни суд основан Законом о седиштима и подручјима судова и јавних тужилаштава (,,Службени гласник РС”, број 101/13), а који није био основан Законом о седиштима и подручјима судова и јавних тужилаштава (,,Службени гласник РС”, број 116/08) или у основни суд којем је Законом о седиштима и подручјима судова и јавних тужилаштава (,,Службени гласник РС”, број 101/13) промењено подручје на којем врши надлежност у односу на Закон о седиштима и подручјима судова и јавних тужилаштава (,,Службени гласник РС”, број 116/08).
Члан 2.
Основни критеријум за премештај судије је писмена сагласност судије.
Судија доставља сагласност Високом савету судства на посебном обрасцу.
Образац представља саставни део ове одлуке. 
Члан 3.
Допунски критеријуми за премештај судије су:
1. пребивалиште судије;
2. суд у коме је судија обављао судијску функцију и 
3. дужина судијског стажа.
Члан 4.
Високи савет судства, на основу писмене сагласности судије из члана 2. овог правилника, може донети одлуку о премештају судије.
Члан 5.
Уколико се применом основног критеријума не изврши премештај судија до броја судија утврђеног одлуком Високог савета судства, Високи савет судства примењује сукцесивно допунске критеријуме за премештај из члана 3. овог правилника. 
	
Пребивалиште судије
Члан 6.
Приликом премештаја судије који је на судијску функцију ступио до 31. децембра 2012. године, као допунски критеријум узима се пребивалиште судије на дан 1. јануар 2013. године. 
	
Приликом премештаја судије који је на судијску функцију ступио након 1. јануара 2013. године, као допунски критеријум узима се пребивалиште судије на дан ступања на судијску функцију. 
	
Суд у коме је судија обављао судијску функцију
Члан 7.
Приликом премештаја судије који је први пут изабран и ступио на судијску функцију после 1. јануара 2010. године, узима се у обзир распоред судије у седишту суда и судској јединици, а према Годишњем распореду послова на дан ступања на снагу Закона о седиштима и подручјима судова и јавних тужилаштава (,,Службени гласник РС”, број 101/13).
Приликом премештаја судије који је судијску дужност обављао до 31. децембра 2009. године, Високи савет судства води рачуна о територији општина које је покривао суд у коме је судија обављао судијску дужност.
Дужина судијског стажа
Члан 8.
Уколико се применом наведених претходних критеријума не може извршити премештај судије, примењује се допунски критеријум дужина судијског стажа, с тим што се прво премешта судија са краћим судијским стажом. 
	
Члан 9.
Овај правилник ступа на снагу наредног дана од дана објављивања у ,,Службеном гласнику Републике Србије”.
 
Број 011-00-20/2013-01 
У Београду, 29. новембра 2013. године
Председник Високог савета судства,
Драгомир Милојевић, с.р.