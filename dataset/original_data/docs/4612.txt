На основу члана 2.
тачка 2. Закона о Влади Републике Србије („Службени гласник РС”, бр. 5/91 и
45/93), а у вези са чланом 116. Закона о пензијском и инвалидском осигурању
(„Службени гласник РС”, бр. 52/96 и 46/98) и члана 2. Закона о мерама за
отклањање и ублажавање последица примене санкција међународних организација
(„Службени гласник РС”, бр. 46/92 и 7/95), 

Влада Републике Србије доноси

 

 

УРЕДБУ


о начину исплате неисплаћених пензија и новчаних накнада у Републичком фонду за 
пензијско и инвалидско осигурање запослених

„Службени
гласник РС", број 38 од 25. августа 1999.

 

 

Члан
1.

Овом уредбом уређује
се исплата неисплаћених пензија и новчаних накнада у Републичком фонду за
пензијско и инвалидско осигурање запослених, за мај, јун и јул 1999. године,
које корисницима припадају према Закону о пензијском и инвалидском осигурању
(„Службени гласник РС", бр. 52/96 и 46/98).

 

Члан
2.

За неисплаћене
пензије и новчане накнаде за мај, јун и јул 1999. године Републички фонд
пензијског и инвалидског осигурања запослених издаје потврду, на основу које
корисници пензија и новчаних накнада остварују права утврђена овом уредбом.

Потврда из става 1.
овог члана користи се за измиривање обавеза за утрошену електричну енергију и
других обавеза које је по закону и другим прописима потрошач електричне
енергије дужан да плаћа заједно са утрошеном електричном енергијом (у даљем
тексту: електрична енергија), куповину угља и огревног дрвета.

Измиривање обавеза,
односно куповина из става 2. овог члана врши се предајом потврде из става 1.
овог члана, на уплатним местима код надлежних јавних прдузећа за дистрибуцију
електричне енергије.

Приликом предаје
потврде на месту предвиђеном у потврди за ЕД број уписује се ЕД број потрошача
за кога се измирује обавеза за електричну енергију.

Образац потврде из
става 2. овог члана одштампан је уз ову уредбу и чини њен саставни део.

 

Члан
3.

За износ назначен у
потврди извршиће се финансијско одобрење на ЕД броју уписаном у потврди.

Износ назначен у
потврди, за потрошаче који нису измирили обавезе за утрошену електричну
енергију из претходног периода, умањује се за изос утрошене електричне енергије
за тај период.

Износ из ст. 1. и 2.
овог члана, којим се плаћа електрична енергија, од дана ступања на снагу ове
уредбе, користи се за авансну куповину електричне енергије.

Авансна куповина
електричне енергије врши се тако што се 50% износа назначеног у потврди, у
смислу ст. 1. и 2. овог члана, користи за куповину електричне енергије
обрачунате по вишим сезонским тарифним ставовима, а 50% тог износа за куповину
електричне енергије, обрачунате по нижим сезонским тарифним ставовима.

 

Члан
4.

Износ из члана 3.
ст. 1. и 2. ове уредбе може се користити и за куповину огревног дрвета од
Јавног предузећа „Србијашуме".

Јавно предузеће
„Србијашуме" за наручену количину огревног дрвета издаје купцу профактуру,
која се оверава на уплатном месту из члана 2. став 3. ове уредбе.

На основу оверене
профактуре, Јавно предузеће „Србијашуме", дужно је да потрошачу испоручи
огревно дрво.

 

Члан
5.

Износ из члана 3.
ст. 1. и 2. ове уредбе може се користити и за куповину угља код Јавног
предузећа „Електропривреда Србије", односно јавних предузећа за производњу
угља, у складу са Уредбом о малопродајним ценама угља домаће производње
(„Службени гласник РС", број 36/99) и на начин предвиђен чланом 4. ст. 2.
и 3. ове уредбе.

 

Члан
6.

Јавна предузећа за
дистрибуцију електричне енергије задржавају један примерак оверене профактуре
из члана 4. став 2. ове уредбе и за износ назначен на тој профактури умањује
износ назначен на потврди, у смислу члана 3. ст. 1. и 2. ове уредбе.

Све обавезе за износ
из профактуре међусобно решавају купац огревног дрвета, односно угља и Јавно
предузеће „Србијашуме", односно јавно предузеће за производњу угља.

 

Члан
7.

Обавезе према Јавном
предузећу „Електропривреда Србије" и Јавном предузећу „Србијашуме"
настале по основу плаћања електричне енергије, односно куповине угља или
огревног дрвета, на начин прописан овом уредбом, извршава Република Србија.

 

Члан
8.

Ова уредба ступа на
снагу осмог дана од дана објављивања у „Службеном гласнику Републике
Србије".

 

 

05 број
110-3146/99

У
Београду, 25. августа 1999. године

Влада
Републике Србије

Потпредседник,

др
Војислав
Шешељ, с.р.
 

 

 

 

ОБРАЗАЦ

ПОТВРДЕ
ЗА ПЛАЋАЊЕ ЕЛЕКТРИЧНЕ ЕНЕРГИЈЕ И ДРУГИХ ОБАВЕЗА КОЈЕ ПОТРОШАЧ ПЛАЋА ЗАЈЕДНО СА
ЕЛЕКТРИЧНОМ ЕНЕРГИЈОМ