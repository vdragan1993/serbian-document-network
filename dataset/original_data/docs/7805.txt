На основу члана 14. тачка 4. Статута Републичког фонда за пензијско и инвалидско осигурање („Службени гласник РС”, бр. 31/08 и 37/08 – исправка), а у вези са чланом 245. Закона о пензијском и инвалидском осигурању („Службени гласник РС”, бр. 34/03, 64/04 – УС, 84/04 – др. закон, 85/05, 101/05 – др. закон, 63/06 – УС, 5/09, 107/09, 101/10, 93/12, 62/13 и 108/13),
Управни одбор Републичког фонда за пензијско и инвалидско осигурање, на седници од 3. јула 2014. године, донео је 
	
 
ОДЛУКУ
о обезбеђивању услова за остваривање права из пензијског и инвалидског осигурања осигураника – слепог лица на накнаду за набавку специјалних помагала за читање и писање

	"Службени гласник РС", број 69 од 4. јула 2014.
 
1. Ради обезбеђивања остваривања права осигураника, корисника пензије – слепог лица и слепог детета, којима је признато право на накнаду за набавку специјалних помагала за читање и писање у складу са чланом 245. Закона о пензијском и инвалидском осигурању, до доношења одговарајућих прописа накнада ће се исплаћивати у висини утврђеној чланом 68. Правилника о уговарању здравствене заштите из обавезног здравственог осигурања са даваоцима здравствених услуга за 2014. годину („Службени гласник РС”, број 115/13).
Изузетно, уколико електронско, односно дигитално помагало није предвиђено правилником из става 1. ове тачке, накнада ће се исплаћивати у висини стварне цене према приложеном рачуну, а највише у висини утврђеној Правилником за Брајеву писаћу машину.
2. Осигуранику – слепом лицу коме је решењем признато право на накнаду, а то право није остварио до дана ступања на снагу ове одлуке, накнада ће се исплатити у складу са овом одлуком.
3. Корисник накнаде је дужан да Републичком фонду за пензијско и инвалидско осигурање достави копију рачуна о извршеној набавци помагала.
4. Право на накнаду може се поново остварити по истеку рока од седам година – за набавку репродуктора, по истеку рока од десет година за набавку Брајеве писаће машине и по истеку рока од седам година за набавку другог електронског, односно дигиталног помагала, рачунајући рок почев од дана набавке.
5. Даном ступања на снагу ове одлуке престаје да важи Одлука о поверавању послова набавке и испоруке специјалних помагала за слепа лица 04/4 бр. 022.2-10/42 од 23. децембра 1998. године.
6. Ова одлука ступа на снагу осмог дана од дана објављивања у „Службеном гласнику Републике Србије”.
 
08/2 број 022.2-11/32
У Београду 3. јула 2014. године 
Председник,
Ивана Лекић, 
	с.р.