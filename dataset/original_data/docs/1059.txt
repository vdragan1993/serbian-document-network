На
основу члана 90. тачка 1. Закона о производњи наоружања и војне опреме
(„Службени лист СФРЈ“, бр. 30/79) и члана 75. став 4. Закона о народној одбрани
(„Службени лист СФРЈ“, бр. 22/74), Савезно извршно веће доноси
 
 
ОДЛУКУ

о одређивању производа и услуга од посебног значаја за производњу 
	наоружања и војне опреме
„Службени
лист СФРЈ”, број 57 од 10. октобра 1980.
 
 
1. Производима од
посебног значаја за производњу наоружања и војне опреме из члана 2. став 2.
Закона о производњи наоружања и војне опреме, сматрају се, нарочито:
1) сировине и
репродукциони материјал, потребни за производњу барута, пиротехничких смеша,
експлозива и иницијалних експлозива, и то: нитроцелулоза и азотна киселина;
сумпорна киселина; линтерс; олеум; толуол; глицерин; нитроглицерин; дефелинамин;
динитротолуол; графит; метална жива; оловни нитрат; оловни тринитрорезорцинат;
тринитрорезорцин; натријум азид; антимон трисулфид; натријум хлорат; баријум
нитрат; као и друге сировине и репродукциони материјал неопходни за производњу
тих средстава;
2) сировине и
репродукциони материјал потребни за производњу наоружања и војне опреме, и то:
производи црне и обојене металургије; производи од стакла и пластичних маса;
боје и лакови, све врсте горива и мазива; производи од дрвета, коже и другог материјала;
3) инструменти који
представљају саставне делове наоружања и војне опреме;
4) све врсте опреме
и прибора, делова и склопова и подсклопова, који обезбеђују наменску функцију
наоружања и војне опреме;
5) елементи и
компоненте за електронска средства наоружања и војне опреме, и то: дискретне и
интегриране полупроводничке компоненте (диоде, тиристори, транзистори,
интегрална кола, процесори, меморије и сл.); електронске цеви специјалне
намене, генератори високих фреквенција (катодне цеви, предајне цеви великих
снага, цеви са прогресивним таласом, итд.); специјални отпорници и кондензатори
са малим толеранцијама и великом стабилношћу; феритни магнетни материјали и
компоненте; кристалне јединке и кристални филтри; оптоелектронске компоненте
(фото-отпори, диоде, лед диоде и сл.); ласерске компоненте; хибридна
микроелектронска кола; двослојне и вишеслојне штампане везе; елементи
аутоматике (разни сензори, претварачи, разлагачи, сервоелементи, жироскопи и
сл.); специјални елементи електромеханике (микропрекидачи, релеји, контактори,
мерни инструменти, регулатори и сл.); компоненте у области врло високих
фреквенција (окретнице, микроталасни елементи по технологији танких слојева,
циркулатори и сл.); специјални проводници; каблови и светловоди; спречни и
конекторски елементи и сл.;
6) алати и опрема за
производњу наоружања и војне опреме и резервни делови за ту опрему;
7) елементи и
уређаји за напајање електроенергијом, и то: хемијски извори струје (примарни и
секундарни); ротациони генератори; претварачи и стабилизатори; соларни извори,
нуклеарни генератори и извори и др.;
8) електрична
енергија, нафта, деривати нафте, угаљ, плин, ваздух, пара, вода.
 
2. Услугама од
посебног значаја за производњу наоружања и војне опреме из члана 2. став 2.
Закона о производњи наоружања и војне опреме сматрају се:
1) сва превожења за
потребе производње наоружања и војне опреме;
2) ремонт машина,
уређаја, агрегата за производњу наоружања и војне опреме;
3) преношење
телекомуникационим средствима информација за потребе производње наоружања и
војне опреме;
4) организација и
спровођење метролошких активности – баждарења, верификације и метролошког
надзора мерних средстава у области метрологије за потребе производње наоружања
и војне опреме.
 
3. Организације
удруженог рада и друге организације које производе производе из тачке 1. ове
одлуке, односно врше услуге из тачке 2. ове одлуке, дужне су да на захтев
надлежног органа те производе и услуге приоритетно производе, односно врше, за
потребе производње наоружања и војне опреме.
 
4. Захтеве за
првенствену производњу предмета из тачке 1, односно првенствено вршење услуга
из тачке 2. ове одлуке, може постављати Савезни секретаријат за народну
одбрану, у складу са потребама које произилазе из програма производње наоружања
и војне опреме (члан 34. став 2. Закона о производњи наоружања и војне опреме).
 
5. Ова одлука ступа
на снагу осмог дана од дана објављивања у „Службеном листу СФРЈ”.
 
Е. п бр. 470
25. септембра 1980.
године
Београд

Савезно извршно веће
Потпредседник,

Бранислав Иконић, с.
р.