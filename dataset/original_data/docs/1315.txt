На основу члана 27. став 4. Закона о ванредним ситуацијама („Службени гласник РС”, број 111/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
Влада доноси
 
УРЕДБУ
о висини и начину остваривања права на једнократну новчану помоћ


„Службени гласник РС“, број 98 од 24. децембра 2010.

 
Члан 1.
Овом уредбом уређује се висина и начин остваривања права на једнократну новчану помоћ за случај када припадник цивилне заштите за време организованог учешћа у извршавању задатака заштите и спасавања људи, материјалних и културних добара од опасности изазваних елементарним непогодама и другим несрећама, изгуби живот.
 
Члан 2.
Сви грађани који се одлуком надлежног органа, привредног друштва или другог правног лица ангажују на извршавању задатака заштите и спасавања, имају статус припадника цивилне заштите из члана 1. ове уредбе.
 
Члан 3.
Право на једнократну помоћ из члана 1. ове уредбе припада члановима уже породице настрадалог припадника цивилне заштите.
Једнократна новчана помоћ утврђује се у износу од 12 просечних месечних плата у Републици Србији остварених у календарској години која претходи години у којој је припадник цивилне заштите из члана 1. ове уредбе изгубио живот.
 
Члан 4.
Члановима уже породице из члана 3. став 1. ове уредбе сматрају се лица која су живела у заједничком домаћинству са настрадалим или их је настрадали издржавао и то:
1) супружник;
2) деца брачна, ванбрачна, усвојена или пасторчад, ако нису старија од 18 година, односно 26 година ако се налазе на школовању, осим деце која су у радном односу, а без обзира на године живота ако су трајно и потпуно неспособна за рад;
3) родитељ, усвојитељ и његов супружник;
4) очух и маћеха;
5) браћа и сестре под условом из тачке 2) овог става;
6) баба и деда.
 
Члан 5.
Ако више чланова породице из члана 4. ове уредбе остварује право на једнократну новчану помоћ, укупан износ помоћи која им припада дели се на једнаке делове.
 
Члан 6.
Надлежни орган који је руководио акцијом заштите и спасавања у којој је дошло до смрти припадника цивилне заштите, дужан је да одмах по сазнању за тај догађај предузме одговарајуће мере, како би се утврдиле све чињенице и околности под којима је дошло до смрти припадника цивилне заштите, о чему се сачињава записник.
У записник се уписују: лични подаци настрадалог, датум и место настанка смрти, околности под којима је дошло до смрти, изјаве сведока као и друге чињенице од значаја за утврђивање тачних околности догађаја
Записник из става 1. овог члана доставља се надлежном Штабу за ванредне ситуације, а примерак записника доставља се и једном од чланова уже породице настрадалог припадника цивилне заштите.
Надлежни Штаб за ванредне ситуације дужан је да записник из става 1. овог члана одмах по добијању, а најкасније у року од 15 дана од догађаја у којем је дошло до смрти припадника цивилне заштите, проследи надлежном органу, привредном друштву или другом правном лицу које је надлежно за решавање о остваривању права из члана 1. ове уредбе.
 
Члан 7.
Поступак за остваривање права на једнократну новчану помоћ покреће се по службеној дужности одмах по добијању записника из члана 6. ове уредбе.
Изузетно од одредаба става 1. овог члана, поступак се може покренути и по захтеву члана породице настрадалог припадника цивилне заштите из члана 4. ове уредбе, уколико из било ког разлога није покренут по службеној дужности, у року од 12 месеци од дана добијања записника о околностима под којима је дошло до смрти припадника цивилне заштите.
 
Члан 8.
Решење о исплати једнократне помоћи породици настрадалог припадника цивилне заштите доноси надлежни орган, привредно друштво или друго правно лице из члана 2. ове уредбе по чијој одлуци је лице ангажовано на пословима заштите и спасавања.
 
Члан 9.
Једнократна помоћ исплаћује се у року од 15 дана од дана доношења решења, из средстава надлежног органа, привредног друштва или другог правног лица које је донело решење о исплати.
 
Члан 10.
Ова уредба ступа на снагу осмог дана од дана објављивања у „Службеном гласнику Републике Србије”.
 
 
05 број 110-9397/2010
У Београду, 16. децембра 2010. године
Влада
Први потпредседник Владе – 
заменик председника Владе,
Ивица Дачић, с.р.