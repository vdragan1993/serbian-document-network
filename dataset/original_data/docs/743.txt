На
основу члана 191. Закона о основама система државне управе и о Савезном
извршном већу и савезним органима управе („Службени лист СФРЈ“, бр. 23/78,21/82
и 18/85), Савезно извршно веће доноси
 
 
ОДЛУКУ

о 
установљењу „Плакете безбедности”
„Службени
лист СФРЈ”, број 30 од 24. априла 1987.
 
 
1. Установљава се
„Плакета безбедности” (у даљем тексту: Плакета), која се, као посебно друштвено
признање за заслуге и допирнос на јачању безбедности Социјалистичке Федеративне
Републике Југославије и развијању и унапређивању система безбедности и
друштвене самозаштите и за изузетне резултате у остваривању задатака органа и
служби безбедности, додељује радницима који раде на пословима безбедности,
истакнутим друштвено-политичким и другим радницима, грађанима, организацијама
удруженог рада и другим самоуправним организацијама и заједницама, јединицама и
установама оружаних снага СФРЈ и државним органима.
Уз Плакету се издаје
и повеља о додели Плакете.
Плакета се може
доделити само једанпут.
 
2. Радницима који
раде на пословима безбедности Плакета се додељује за изузетно дугогодишње
залагање у раду и непосредан допринос успесима у раду органа и служби
безбедности.
Плакета се може и
посмртно доделити раднику органа и служби безбедности или другом грађанину који
изгуби живот на извршавању задатака органа и служби безбедности.
Плакета се може
доделити раднику органа и служби безбедности или другом грађанину СФРЈ који
успешно изврши конкретан задатак изузетно значајан за безбедност СФРЈ или
изузетно допринесе унапређењу рада и развоја органа и служби безбедности,
подизању безбедоносне културе радних људи и грађана или изградњи система
друштвене самозаштите.
У години у којој се
обележавају значајни догађаји из социјалистичке револуције и
народноослободилачке борбе и оснивања и развоја органа и служби безбедности,
Плакета се може доделити у већем броју активним пензионисаним радницима органа
и служби безбедности, под условима одређеним овом одлуком.
 
3. Истакнутим
друштвено-политичким и другим радницима, организацијама удруженог рада и другим
самоуправним организацијама и заједницама, јединицама и установама оружаних
снага СФРЈ и државним органима, Плакета се додељује за изузетно успешну сарадњу
и допринос у извршавању задатака из делокруга органа и служби безбедности
посебно значајних за безбедност земље.
 
4. Плакету додељује
председник Савезног извршног већа на предлог Комисије за додељивање Плакете.
Председника и
чланове Комисије за додељивање Плакете именује Савезно извршно веће, на предлог
савезног секретара за унутрашње послове.
Стручне и
административно-техничке послове за потребе Комисије за додељивање Плакете
обавља Савезни секретаријат за унутрашње послове.
 
5. Плакета је
неправилног кружног облика, дијаметра 60 до 65 mm, просечне дебљине 4 мм, кована
у плитком рељефу и посребрена.
На предњој страни
Плакете представљена је силуета територије Југославије, са рељефом пећине у
Дрвару као симболом места у коме је основана служба безбедности и са фигурама
распоређеним по ивичном и средишњем делу силуете које симболизују безбедност
Југославије. На горњој ивици Плакете утиснут је текст: „Дрвар”, латиницом и
ћирилицом, а на доњој ивици – датум: „13. мај 1944”.
На полеђини Плакете
приказан је део акта о оснивању Одељења заштите народа, са потписом Врховног команданта
НОВ и ПОЈ, печатом Врховног штаба НОВ и ПОЈ и венцем од петокраких звезда на
ивицама Плакете.
 
6. Савезни
секретаријат за унутрашње послове стара се о изради и уручивању Плакете и води
евиденцију о додељивању Плакете.
Средства потреба за
израду Плакете и повеље о додељивању Плакете обезбеђују се у буџету федерације.
 
7. Ближе услове за
додељивање Плакете утврђује Комисија за додељивање Плакете.
 
8. Даном ступања на
снагу ове одлуке престаје да важи Одлука о установљењу „Плакете безбедности”
(„Службени лист СФРЈ”, бр. 23/74 и 15/76).
 
9. Ова одлука ступа
на снагу осмог дана од дана објављивања у „Службеном листу СФРЈ”.
  
Е. п. бр. 94
2. априла 1987.
године
Београд

Савезно извршно веће
Потпредседник,

Јанез Земљарич. с.
р.