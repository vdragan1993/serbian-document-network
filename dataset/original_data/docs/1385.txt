ЗАКОН
o детективској делатности
"Службени гласник РС", број 104 од 27. 
				новембра 2013.
I. УВОДНЕ ОДРЕДБЕ
Члан 1.
Овим законом уређује се рад правних лица, предузетника и физичких лица који врше послове из области делатности пружања детективских услуга (у даљем тексту: детективска делатност), услови за њихово лиценцирање, начин вршења послова и остваривање надзора над њиховим радом. 
Члан 2.
Правна лица и предузетници регистровани за обављање детективске делатности, односно физичка лица која се запошљавају ради обављања детективских послова не могу вршити послове који су у искључивој надлежности државних органа и примењивати оперативне методе и средства, односно оперативно-техничка средства и методе које надлежни органи врше, односно примењују на основу посебних прописа.
Члан 3.
Појмови употребљени у овом закону имају следеће значење:
1) детективска делатност је делатност разврстана у област административних и помоћних услужних делатности, у грану и групу истражних делатности, која обухвата истражне и детективске услуге и активности свих приватних истражитеља без обзира на то за кога и шта истражују (детективски послови). Истражне и детективске услуге су послови прикупљања, обраде података и преноса информација у складу са овим законом и другим прописима, од стране правних лица и предузетника за детективску делатност као руковалаца и запослених детектива као обрађивача;
2) правно лице за детективску делатност је привредно друштво које обавља детективску делатност под условима из овог закона и регистровано је у складу с прописима;
3) детектив је физичко лице које је запослено у правном лицу за детективску делатност и које има лиценцу за обављање детективских послова, под условима из овог закона;
4) самостални детектив је детектив који самостално обавља детективску делатност под условима из овог закона и регистрован је у складу са прописима као предузетник (у даљем тексту: предузетник за детективску делатност);
5) лиценца је:
(1) решење којим се правним лицима и предузетницима који испуњавају прописане услове, дозвољава обављање детективске делатности; 
(2) решење којим се физичким лицима која испуњавају прописане услове, дозвољава вршење детективских послова;
6) легитимација је јавна исправа за легитимисање лица која врше детективске послове;
7) податак је свака информација која се односи на физичко лице или сврху обраде, без обзира на облик у коме је изражена и на носач информације (папир, трака, филм, електронски медиј и сл), по чијем налогу, у чије име, односно за чији рачун је информација похрањена, датум настанка информације, место похрањивања информације, начин сазнавања информације (непосредно, слушањем, гледањем и сл, односно посредно, увидом у документ у којем је информација садржана и сл), или без обзира на друго својство информације; 
8) обрада података је свака радња предузета у вези с подацима као што су: прикупљање, бележење, преписивање, умножавање, копирање, преношење, претраживање, разврставање, похрањивање, раздвајање, укрштање, обједињавање, уподобљавање, мењање, обезбеђивање, коришћење, стављање на увид, откривање, објављивање, ширење, снимање, организовање, чување, прилагођавање, откривање путем преноса или на други начин чињење доступним, прикривање, измештање и на други начин чињење недоступним, као и спровођење других радњи у вези са наведеним подацима, без обзира да ли се врши аутоматски, полуаутоматски или на други начин;
9) руковалац података је правно лице и предузетник за детективску делатност или физичко или друго правно лице, односно орган власти које обрађује податке;
10) збирка података је скуп података који се аутоматизовано или неаутоматизовано воде и доступни су по личном, предметном или другом основу, независно од начина на који су похрањени и места где се чувају;
11) корисник података је физичко или правно лице, односно орган власти, који је законом, уговором са руковаоцем или по пристанку лица овлашћен да користи податке;
12) обрађивач података је детектив или правно лице и предузетник за детективску делатност и коме руковалац на основу закона или уговора поверава одређене послове у вези са обрадом.
II. ДЕТЕКТИВСКА ДЕЛАТНОСТ
1. Услови за обављање детективске делатности
Члан 4.
Детективску делатност могу да обављају правно лице за детективску делатност и предузетник за детективску делатност, а детективске послове може обављати детектив, ако имају лиценцу за обављање детективске делатности, односно детективских послова издату од стране Министарства унутрашњих послова (у даљем тексту: Министарство).
а) Лиценца правних лица и предузетника
Члан 5.
Лиценца за обављање детективске делатности може се издати правном лицу за детективску делатност и предузетнику за детективску делатност:
1) које има акт о систематизацији радних места, са описом послова и овлашћењима запослених за свако радно место; 
2) које има најмање два запослена детектива, ако делатност обавља као правно лице за детективску делатност, односно најмање једно лице са лиценцом за вршење детективских послова, ако делатност обавља као предузетник за детективску делатност;
3) ако је одговорно лице у правном лицу прошло одговарајућу безбедносну проверу.
Поред услова из става 1. овог члана, лиценца за обављање детективске делатности може се издати правном лицу за детективску делатност које је за одговорно лице, ако то лице није детектив, одредило лице:
1) које је држављанин Републике Србије;
2) које је пунолетно;
3) које има високо образовање.
б) Лиценца физичких лица
Члан 6.
Лиценца за вршење детективских послова може се издати физичком лицу:
1) које је држављанин Републике Србије;
2) које има најмање стечено високо образовање на студијама првог степена (основне академске студије и основне струковне студије), односно на студијама у трајању до три године;
3) које је прошло одговарајућу безбедносну проверу; 
4) које је психофизички способно за обављање детективских послова, што доказује лекарским уверењем надлежне здравствене установе;
5) које је савладало програм обуке и оспособљавања за вршење детективских послова;
6) које је положило стручни испит за детектива пред комисијом Министарства.
Сматра се да лице које има пет година радног искуства на пословима овлашћеног полицијског службеника, пословима одбране, безбедносно-обавештајним, на судијској и тужилачкој функцији, као и на стручним пословима у суду или јавном тужилаштву, испуњава услов из става 1. тачка 5) овог члана.
Члан 7.
Начин спровођења обуке и оспособљавања лица за вршење детективских послова, програм те обуке и оспособљавања, начин полагања стручног испита за детектива прописује министар надлежан за унутрашње послове (у даљем тексту: министар).
Трошкове спровођења обуке и оспособљавања сноси лице које полаже стручни испит и исте уплаћује на рачун буџета Републике Србије прописан за уплату јавних прихода. 
в) Пословне просторије
Члан 8.
Правно лице за детективску делатност, односно предузетник за детективску делатност мора поседовати одговарајући простор који је обезбеђен од провале и неовлашћеног приступа.
За чување збирки података и других евиденција правно лице за детективску делатност, односно предузетник за детективску делатност мора да обезбеди касу или сеф, у складу са прописима о тајности података.
Ближе услове о пословном простору и физичко-техничким мерама за чување збирки података и других евиденција прописује министар.
2. Подношење захтева за лиценцу
Члан 9.
Захтев за издавање лиценце подноси се Министарству.
Уз захтев се прилажу акти, уверења, потврде, изводи, односно јавне исправе којима се доказује испуњеност услова из члана 5, члана 6. став 1. тач. 1), 2) и 4) и став 2. и члана 8. овог закона. 
Лиценца се издаје на пет година. 
Лицу коме истекне важење лиценце, на његов захтев, издаје се нова лиценца под условима за издавање лиценце утврђеним овим законом. 
Захтев за издавање нове лиценце може се поднети најраније 30 дана пре истека важеће лиценце.
На захтев правног лица за детективску делатност, односно предузетника за детективску делатност или детектива, којима је издато решење о дозволи за обављање детективске делатности, односно детективских послова Министарство издаје лиценцу у облику посебног акта (лиценца у свечаној форми).
Садржину захтева за издавање, као и изглед и садржину свечане форме лиценце прописује министар.
III. ОВЛАШЋЕЊА И НАЧИН ВРШЕЊА ПОСЛОВА ДЕТЕКТИВА
1. Обрада података
Члан 10.
Правно лице за детективску делатност и предузетник за детективску делатност, односно детектив може обрађивати податке о:
1) несталим лицима или лицима која се крију ради избегавања кривичног гоњења;
2) лицима која су кориснику услуге проузроковала штету, ако су испуњени законом утврђени услови одговорности за штету;
3) лицима која анонимно и противправно поступају према кориснику услуге, са претњом штетних последица;
4) предметима који су изгубљени или украдени;
5) успешности пословања правних лица и предузетника; 
6) заштити интелектуалне и индустријске својине.
Приликом обраде података, детективу је забрањено да омета обављање послова који су у надлежности државних органа.
Члан 11.
Начин прикупљања података у току вршења детективске делатности, односно детективских послова, мора бити у складу са овим законом и другим важећим прописима о вођењу поступака и заштити података о личности, као и да подаци морају бити прикупљени у сврху извршења уговора.
2. Уговор
Члан 12.
Детективска делатност, односно детективски послови могу се вршити само на основу и у оквиру уговора закљученог у писаној форми између правног лица за детективску делатност, односно предузетника за детективску делатност и корисника услуга. 
Уговор из става 1. овог члана, поред осталог, мора да садржи:
1) јасно одређену сврху обраде података са образложењем; 
2) изворе прикупљања података – од лица на које се односе, од органа који су законом овлашћени за њихово прикупљање, односно од других лица;
3) начин коришћења података;
4) врсту и степен тајности података;
5) рок чувања и употребе података;
6) мере заштите података.
Након закључења уговора корисник услуга даје правном лицу за детективску делатност, односно предузетнику за детективску делатност писано овлашћење за вршење уговорених услуга. 
Правно лице за детективску делатност, односно предузетник за детективску делатност дужан је да одбије закључење уговора о пружању услуге ако се захтев корисника услуге односи на вршење послова који нису у његовој надлежности, када се тражи обрада података који се не смеју обрађивати и када је вршење тих услуга супротно интересима других корисника услуга са којима већ има закључен уговор, другим законима и јавном моралу.
3. Легитимација
Члан 13.
Детектив приликом вршења послова мора носити легитимацију и овлашћење за вршење уговорених услуга које му је дао корисник услуга, и дати их на увид овлашћеним полицијским службеницима на њихов захтев.
Детективску легитимацију издаје Министарство, на захтев правног лица за детективску делатност или предузетника за детективску делатност за детектива који је положио стручни испит и завршио приправнички стаж у трајању од шест месеци код лица регистрованог за обављање детективске делатности.
Детектив коме престане радни однос одмах враћа легитимацију правном лицу за детективску делатност код којег је био запослен, који је у року од пет дана доставља Министарству, а предузетник за детективску делатност који престане да обавља детективске послове легитимацију доставља Министарству у року од пет дана од дана брисања из регистра надлежног органа.
Члан 14.
Садржину, изглед и начин употребе детективске легитимације прописује министар.
За издавање детективске легитимације плаћа се такса. 
4. Ватрено оружје
Члан 15.
Детектив може добити дозволу за ношење личног оружја, у складу са законом којим се уређује оружје и муниција.
Правна лица за детективску делатност не могу, у смислу закона о оружју и муницији, поседовати оружје. 
Члан 16.
Детектив може, приликом вршења послова, да употреби ватрено оружје и физичку снагу искључиво у сврху заштите сопственог живота и телесног интегритета, само ако на други начин не може да одбије истовремени непосредни противправни напад. 
Приликом употребе овлашћења из става 1. овог члана, детектив је дужан да се придржава принципа законитости, пропорционалности и да делује са што мање штетних последица по лице.
Детектив је дужан да пружи прву помоћ лицу које је повредио употребом оружја или физичке снаге, као и да о повреди одмах обавести лекарску службу.
О употреби оружја или физичке снаге чијом применом је неком лицу нанета тешка телесна повреда, детектив или правно лице за детективску делатност или предузетник за детективску делатност одмах обавештава надлежну полицијску управу. 
Извештај о употреби ватреног оружја и физичке снаге из става 4. овог члана детектив у року од 12 часова доставља одговорном лицу у правном лицу за детективску делатност.
Правно лице за детективску делатност, односно предузетник за детективску делатност извештај о употреби ватреног оружја и физичке снаге чијом применом је неком лицу нанета тешка телесна повреда доставља полицијској управи у року од 12 часова.
5. Начин прикупљања и обраде података
Члан 17. 
Детектив може прикупљати и обрађивати податке о другим лицима у складу са прописима којима се уређује заштита података о личности и слободан приступ информацијама од јавног значаја.
Детектив је дужан да лицу од кога прикупља податке, на његов захтев, покаже детективску легитимацију и овлашћење за вршење посла.
Обрада без пристанка је дозвољена у складу са прописима којима се уређује заштита података о личности.
Члан 18.
Детектив који је у току вршења посла сазнао за кривично дело које се гони по службеној дужности дужан је да о сазнању одмах обавести полицију или надлежног јавног тужиоца.
Члан 19.
На захтев овлашћеног полицијског службеника, правно лице или предузетник за детективску делатност дужан је омогућити увид у све евиденције предвиђене овим законом и доказе са којима располаже када за то постоји одлука надлежног суда, а без одлуке суда доказе и предмете који се могу одузети као предмети кривичног дела у складу са законом којим се уређује кривични поступак.
Овлашћени полицијски службеник о извршеном увиду сачињава записник.
Члан 20.
Орган државне управе, правно лице које на основу јавних овлашћења води одређене евиденције или други руковаоци збирком података детективу, на образложен писани захтев, дају податке о:
1) боравиштима и пребивалиштима лица;
2) власницима моторних возила и пловила;
3) полисама осигурања;
4) власницима непокретности;
5) пензијском и инвалидском осигурању;
6) подацима из судских списа у случајевима када на то право има корисник услуга;
7) подацима из државних архива.
Захтев за давање података из става 1. овог члана обавезно садржи: 
1) назив, име, седиште и адресу правног лица и предузетника за детективску делатност;
2) врсту тражених података;
3) датум започињања обраде, односно успостављања збирке података;
4) сврху обраде (образложење);
5) правни основ обраде (овлашћење корисника услуге);
6) назив, име, седиште и адресу корисника услуге.
Орган, правно лице и други руковаоци из става 1. овог члана дужни су да одбију давање података који су, на основу прописа о тајности података, одређени као тајни.
Члан 21.
Детектив може, путем средстава јавног информисања, објављивати фотографије несталих лица и предмета, нудити награде за добијање података, информација и доказа.
IV. НАДЗОР, ЕВИДЕНЦИЈЕ И ЗАШТИТА ПОДАТАКА
1. Надзор
Члан 22.
Надзор над спровођењем овог закона врши Министарство.
Члан 23.
Овлашћени полицијски службеници Министарства, у вршењу надзора над спровођењем овог закона, поред овлашћења за предузимање радњи утврђених законом којим се уређује инспекција, имају право и дужност да проверавају начин чувања и ношења ватреног оружја, као и уверења о психофизичкој способности и оспособљености детектива за руковање оружјем, као и да, по потреби, спроводе и друге радње којима се остварује непосредан и ненајављен увид у вршење детективских послова.
Члан 24.
Овлашћени полицијски службеници Министарства, поред овлашћења на изрицање мера утврђених законом којим се уређује инспекција, имају право и дужност да правном лицу за детективску делатност, односно предузетнику за детективску делатност привремено забране обављање делатности, а детективу да привремено забране вршење детективских послова ако делатност, односно послове обавља или врши:
1) без лиценце или овлашћења;
2) без закљученог уговора; 
3) на нестручан и непрофесионалан начин који може проузроковати штету или опасност за корисника, детектива или треће лице;
4) супротно налогу да обављање делатности, односно вршење послова усклади са овим законом.
Меру којом се обезбеђује да правно лице за детективску делатност, предузетник за детективску делатност или детектив отклоне неправилности у вршењу детективских послова и обављању делатности, односно да вршење послова ускладе са овим законом овлашћени полицијски службеник Министарства налаже решењем, с тим што рок за извршење мере за отклањање неправилности не може бити дужи од 60 дана.
Члан 25.
Против решења из члана 24. овог закона може се изјавити жалба министру.
2. Стручни савет за унапређење детективске делатности
Члан 26.
Министар, у складу са прописима којима се уређује државна управа, ради праћења области детективске делатности, унапређења обављања послова у тој области у складу са новим стандардима и остваривања сарадње са удружењима правних лица и предузетника за детективску делатност и детектива решењем оснива посебну радну групу – Стручни савет за унапређење детективске делатности.
Регистрована удружења правних лица и предузетника за детективску делатност и детектива, из реда својих чланова предлажу министру кандидата за члана Стручног савета за унапређење детективске делатности.
3. Евиденције
Члан 27.
Министарство води евиденције:
1) о издатим лиценцама за обављање детективске делатности – правним лицима и предузетницима за обављање те делатности; 
2) о издатим лиценцама за вршење детективских послова – физичким лицима за вршење тих послова;
3) о спроведеној стручној обуци и оспособљавању, као и стручном испиту детектива;
4) о издатим легитимацијама за детективе;
5) о издатим дозволама за ношење оружја за детективе.
Евиденције из става 1. овог члана воде се у облику регистра, као електронска база података и чувају се трајно.
Ближу садржину података који се евидентирају, садржину и изглед регистра и начин вођења регистра прописује министар.
Члан 28.
Правна лица за детективску делатност, односно предузетници за детективску делатност воде евиденције:
1) о запосленим детективима;
2) о закљученим уговорима са корисницима;
3) о лицима, односно корисницима за које се врше детективски послови;
4) о примењеним овлашћењима употребе ватреног оружја и физичке снаге запослених детектива;
5) о збиркама личних података.
Евиденције из става 1. овог члана чувају се трајно.
Члан 29.
Правна лица за детективску делатност, односно предузетници за детективску делатност нису дужни да образују и воде евиденције из члана 28. став 1. тачка 5) овог закона, односно да врше обраду података: 
1) који се обрађују искључиво у породичне и друге личне потребе; 
2) који се обрађују ради вођења регистара чије је вођење законом прописано; 
3) за збирку података коју чине само јавно објављени подаци; 
4) који се односе на лице чији идентитет није одређен, а руковалац, обрађивач, односно корисник није овлашћен да идентитет одреди.
Евиденцију из члана 28. став 1. тачка 5) овог закона правна лица за детективску делатност, односно предузетници за детективску делатност воде у складу са прописима којима се уређује заштита података о личности.
4. Заштита података
Члан 30.
Подаци који су прикупљени у вршењу детективске делатности, односно послова могу се користити само у сврху за коју су прикупљени и не могу се уступати трећим лицима или јавно објављивати, осим ако је другачије прописано.
Ако је збирка података успостављена уговором, или на основу пристанка у писменом облику, у случају испуњења или раскида уговора, односно повлачења писменог пристанка правно лице за детективску делатност, односно предузетник за детективску делатност обавезни су да податке предају кориснику или их бришу у року од 15 дана од дана раскида уговора, односно повлачења пристанка, а друге податке који нису од значаја или које корисник одбије да преузме, униште у року од осам дана.
Члан 31.
Правно лице за детективску делатност, односно предузетник за детективску делатност, као и запослени детектив дужни су да као тајну, у складу са законом и другим прописима којима се уређује тајност података, чувају све податке које сазнају у вршењу послова, осим ако је другачије прописано или уговорено.
Обавеза из става 1. овог члана траје и по престанку обављања делатности правног лица за детективску делатност или предузетника за детективску делатност, односно по престанку радног односа детектива.
Члан 32.
Правно лице за детективску делатност, односно предузетник за детективску делатност дужни су да закључене уговоре са корисником чувају пет година.
V. КАЗНЕНЕ ОДРЕДБЕ
Члан 33.
Новчаном казном од 100.000 до 1.000.000 динара, казниће се за прекршај правно лице за детективску делатност:
1) ако врши послове који су у искључивој надлежности државних органа и примењује оперативне методе и средства, односно оперативно-техничка средства и методе које надлежни органи примењују на основу посебних прописа (члан 2);
2) ако обавља детективску делатност, односно детективске послове, а нема лиценцу за обављање детективске делатности издату од стране Министарства (члан 4);
3) ако обавља детективску делатност, а престане да испуњава услове под којим му се може издати лиценца (члан 5);
4) ако обрађује податке који нису утврђени као подаци које може да обрађује (члан 10. став 1);
5) ако омета обављање послова који су у надлежности државних органа (члан 10. став 2);
6) ако врши детективску делатност или ангажује детектива да врши детективске послове, а да са корисником услуга није закључило писани уговор о ангажовању за вршење детективских послова (члан 12. став 1);
7) ако од корисника услуга не прибави писано овлашћење за вршење уговорених услуга (члан 12. став 2);
8) ако не одбије захтев корисника за вршење истражних и детективских услуга када ти послови нису у његовој надлежности, када се тражи обрада података који се не смеју обрађивати и када је вршење тих услуга супротно интересима корисника услуга са којима већ има закључен уговор (члан 12. став 4);
9) ако запослени детектив не пружи прву помоћ лицу које је повредио употребом оружја или физичке снаге, као и ако о повреди одмах не обавести лекарску службу (члан 16. став 3);
10) ако, у року од 12 часова од догађаја, надлежној полицијској управи не достави извештај о употреби оружја или физичке снаге чијом применом је неком лицу нанета тешка телесна повреда (члан 16. став 6);
11) ако обрађује податке од лица која на то нису добровољно пристала или која су опозвала свој пристанак (члан 17. ст. 1. и 3);
12) ако о сазнању о извршеном кривичном делу одмах не обавести полицију или надлежног јавног тужиоца (члан 18);
13) ако на захтев овлашћеног полицијског службеника, у складу са одлуком суда или законом којим се уређује кривични поступак, не да на увид све прикупљене податке са којима располаже (члан 19. став 1);
14) ако прописане евиденције не води или их води на начин који није прописан (члан 28);
15) ако податке који су прикупљени у вршењу посла користи у сврху за коју нису прикупљени или их уступи трећим лицима или јавно објави (члан 30. став 1);
16) ако, у случају испуњења или раскида уговора, односно повлачења пристанка у писаном облику, прикупљене податке не преда кориснику или их не брише у року од 15 дана од дана раскида уговора, односно ако не уништи прикупљене податке које корисник одбије да преузме (члан 30. став 2);
17) ако у току обављања и по престанку обављања детективске делатности, као тајну, у складу са законом и другим прописима којима се уређује тајност података, не чува све тајне податке које сазна у вршењу послова (члан 31);
18) ако не чува евиденције закључених уговора са корисником (члан 32). 
За радње из става 1. тач. 1–3. овог члана, поред новчане казне, правном лицу за детективску делатност може се изрећи и заштитна мера забране вршења одређене делатности у трајању од шест месеци до три године.
За радње из става 1. овог члана, казниће се за прекршај и одговорно лице у правном лицу за детективску делатност новчаном казном од 5.000 до 50.000 динара, а може се изрећи и заштитна мере забране обављања одређених послова, односно вршења одређених делатности у трајању од три месеца до једне године.
Члан 34.
Новчаном казном од 100.000 до 500.000 динара, казниће се за прекршај правно лице за детективску делатност:
1) ако не поседује одговарајући пословни простор, који је обезбеђен од провале и неовлашћеног приступа, односно ако не обезбеди касу или сеф, у складу с прописима о тајности података (члан 8. ст. 1. и 2);
2) ако од детектива коме је престао радни однос не преузме легитимацију, односно ако је, у року од пет дана од преузимања, не достави Министарству (члан 13. став 3).
Члан 35.
За радње из члана 33. став 1. овог закона казниће се, за прекршај, и предузетник за детективску делатност новчаном казном од 50.000 до 500.000 динара.
За радње из члана 34. став 1. тачка 1) овог закона и ако не врати легитимацију Министарству, у року од пет дана од дана брисања из регистра надлежног органа (члан 13. став 3), казниће се, за прекршај, и предузетник за детективску делатност који запошљава више од једног детектива, новчаном казном од 50.000 до 250.000 динара.
За радње из члана 33. став 1. и члана 34. став 1. овог закона казниће се за прекршај и самостални детектив, који детективску делатност обавља сам као предузетник, новчаном казном од од 5.000 до 50.000 динара, а може се изрећи и заштитна мера забране обављања послова, односно вршења делатности у трајању од шест месеци до три године.
Члан 36.
За радње из члана 33. став 1. тач. 1–5, 7, 8. и 13. овог закона, ако по престанку радног односа не врати легитимацију, односно ако је, у року од пет дана, не достави Министарству (члан 13. став 3) и ако лицу од кога прикупља податке, на његов захтев, не покаже детективску легитимацију и овлашћење за вршење посла (члан 17. став 2) казниће се, за прекршај, детектив новчаном казном од 5.000 до 50.000 динара.
За прекршај из члана 33. став 1. тач. 1, 2, 4, 5, 7, 8. и 13. овог закона, односно за радње из става 1. овог члана, којим су биле проузроковане теже последице, детективу се може изрећи казна затвора до 30 дана.
VI. ПРЕЛАЗНЕ И ЗАВРШНЕ ОДРЕДБЕ
Члан 37.
Прописи за извршавање овог закона донеће се у року од шест месеци од дана ступања на снагу овог закона.
Члан 38.
Правна лица и предузетници за детективску делатност који на дан ступања на снагу овог закона обављају детективску делатност ускладиће свој рад са одредбама овог закона у року од годину дана од дана ступања на снагу овог закона.
Члан 39.
Лица која на дан ступања на снагу овог закона врше детективске послове могу наставити са вршењем тих послова, с тим што су дужна да услове прописане овим законом за обављање тих послова испуне у року од годину дана од дана ступања на снагу овог закона.
Изузетно од става 1. овог члана, лица која на дан ступања на снагу овог закона имају најмање пет година радног искуства на пословима детективске делатности не морају испуњавати услов из члана 6. став 1. тачка 5) овог закона.
Члан 40.
Правна лица за детективску делатност, односно предузетници за детективску делатност који на дан ступања на снагу овог закона држе аутоматско и полуаутоматско оружје и муницију могу отуђити то оружје и муницију, непосредно или посредством привредног субјекта овлашћеног за промет оружја и муниције, у року од годину дана од дана ступања на снагу овог закона.
По истеку рока из става 1. овог члана оружје које није отуђено постаје својина Републике Србије.
Члан 41.
Овај закон ступа на снагу осмог дана од дана објављивања у „Службеном гласнику Републике Србије”.