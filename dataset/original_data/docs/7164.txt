Редакцијски пречишћен текст
 
 

На основу члана 14. став 4. Закона о култури („Службени гласник РС”, број 72/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 



Влада доноси


 


 


УРЕДБУ


о ближим условима и начину доделе признања за врхунски допринос националној култури, односно култури националних мањина


"Службени гласник РС", бр. 36 од 28. маја 2010, 
	146 од 30. децембра 2014.


 


 


Члан 1.


Овом уредбом уређују се ближи услови и начин доделе признања у виду доживотног месечног новчаног примања уметнику, односно стручњаку у култури, за врхунски допринос националној култури, односно култури националних мањина (у даљем тексту: Признање). 



Признање представља лично, непреносиво право.


 


Члан 2.


Право на Признање може стећи уметник, односно стручњак у култури за следеће културне делатности:


1) истраживање, заштита и коришћење културног наслеђа;


2) библиотечко-информационе делатности;


3) књига и књижевност (стваралаштво, издаваштво, књижарство, преводилаштво);


4) музика (стваралаштво, продукција, интерпретација);


5) ликовне и примењене уметности, визуелне уметности и архитектура;


6) сценско стваралаштво и интерпретација (драма, опера, балет и плес);


7) кинематографија и аудио-визуелно стваралаштво;


8) уметничка фотографија;


9) дигитално стваралаштво и мултимедији;


10) научноистраживачке и едукативне делатности у култури;


11) остала музичка, говорна, артистичка и сценска извођења културних програма.


 


Члан 3.


Право на Признање може стећи уметник, односно стручњак у култури који испуњава следеће опште услове, и то:


1) да је стекао статус корисника пензије код надлежног фонда за пензијско и инвалидско осигурање у Републици Србији;


2) да је држављанин Републике Србије;


3) да је остварио врхунски допринос националној култури, односно култури националних мањина;


4) да је добитник најзначајнијих награда и признања, и то:


(1) републичка награда за посебан допринос развоју културе;


(2) награда за животно дело;


(3) стручне награде са међународних фестивала;


(4) награде са фестивала и манифестација од републичког значаја;


(5) стручне награде удружења;


(6) локалне награде и друштвена признања;


(7) друге стручне међународне и домаће награде и признања из области културе;


5) да има образложену оцену вредности доприноса у области културе у делатностима из члана 2. ове уредбе коју дају уметничка и струковна удружења, установе културе и образовне и научне установе.


 


Члан 4.


Испуњеност услова из члана 3. ове уредбе утврђује Комисија за утврђивање предлога за доделу признања уметницима, односно стручњацима у култури за врхунски допринос националној култури, односно култури националних мањина (у даљем тексту: Комисија).


Чланове Комисије именује министарство надлежно за културу (у даљем тексту: Министарство) на период од годину дана, са могућношћу поновног именовања.


Комисија има седам чланова који се именују из реда угледних и афирмисаних уметника и стручњака у култури од којих је један представник националних савета националних мањина.


Стручну и административно-техничку потпору Комисији пружа Министарство.


 


Члан 5.


Комисија утврђује предлог за доделу Признања уметницима, односно стручњацима у култури за врхунски допринос националној култури, односно култури националних мањина на основу јавног позива који расписује Министарство најкасније до 1. септембра текуће године за годину у којој се додељује признање из члана 1. 
ове уредбе.


Јавни позив из става 1. овог члана оглашава се на званичној интернет страни Министарства и у неком од дневних јавних гласила које излази у целој Републици Србији.


 


Члан 6.


Комисија, у року од три месеца од дана истека јавног позива, утврђује предлог за доделу Признања уметнику, односно стручњаку у култури које предлажу уметничка и струковна удружења, установе културе, национални савети националних мањина, друга правна и физичка лица.


Приликом утврђивања предлога из става 1. овог члана Комисија је дужна да води рачуна о равномерној заступљености предложених кандидата из свих области из члана 2. ове уредбе.


 


Члан 7.


На основу предлога Комисије, Министарство, полазећи од финансијских средстава обезбеђених у буџету Републике Србије, предлаже Влади акт о додели Признања.


Влада доноси решење о додели признања за врхунски допринос националној култури, односно култури националних мањина.


 


Члан 8.


Признање се додељује и исплаћује уметнику, односно стручњаку у култури у виду доживотног месечног новчаног примања, у нето износу од 
45.000* динара. 



Признање се исплаћује почев од првог наредног месеца од месеца у којем је донето решење из члана 7. став 2. ове уредбе.


Признање се исплаћује преко Министарства.


*Службени гласник РС, 
	број 146/2014
 


Члан 9.


Даном ступања на снагу ове уредбе престаје да важи Уредба о додели посебних признања уметницима за врхунски допринос националној култури у Републици Србији („Службени гласник РС”, број 7/09).


 


Члан 10.


Ова уредба ступа на снагу осмог дана од дана објављивања у „Службеном гласнику Републике Србије”.


 


05 број 110-3724/2010


У Београду, 20. маја 2010. године



Влада


Председник,


др 
	Мирко Цветковић, с.р.