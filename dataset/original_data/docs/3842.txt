На основу члана 25. став 2. Закона о регионалном развоју („Службени гласник РС”, бр. 51/09 и 30/10) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),


Влада доноси


 
 


УРЕДБУ


o начину предлагања кандидата за чланове Националног савета за регионални развој


"Службени гласник РС", број 46 од 9. јула 2010.


 
 


Члан 1.


Овом уредбом ближе се прописује начин предлагања кандидата за чланове Националног савета за регионални развој (у даљем тексту: Национални савет), којим се обезбеђује равномерна географска заступљеност представника региона.


 


Члан 2.


Чланови Националног савета су: министри надлежни за национални инвестициони план, финансије, животну средину и послове просторног планирања, инфраструктуру, државну управу и локалну самоуправу, одрживи развој недовољно развијених подручја, рад и социјалну политику и Косово и Метохију који је и представник региона Косово и Метохија и још два представника из региона Косово и Метохија; градоначелник града Београда који је и представник Београдског региона и још два представника из Београдског региона; председник Владе Аутономне покрајине Војводине који је и представник региона Војводина и још два представника из региона Војводина; четири представника из региона Шумадија и Западна Србија; три представника из региона Јужна и Источна Србија; државни секретар у министарству надлежном за регионални развој задужен за регионални развој; директор Националне агенције за регионални развој; директор Канцеларије за европске интеграције; председник Сталне конференције градова и општина и Национални ИПА Координатор, у складу са законом којим се уређује регионални развој.


 


Члан 3.


Кандидате за чланове Националног савета из члана 2. ове уредбе, који у Национални савет нису именовани по функцији, предлажу јединице локалне самоуправе министарству надлежном за регионални развој (у даљем тексту: Министарство) на основу позива за подношење предлога.


Позив из става 1. овог члана Министарство објављује на веб сајту Министарства и у једном дневном листу који се дистрибуира на целој територији Републике Србије.


Јединице локалне самоуправе предлажу кандидате за чланове Националног савета у року од 30 дана од дана објављивања позива за подношење предлога у дневном листу из става 2. овог члана.


 


Члан 4.


Кандидати за чланове Националног савета из члана 3. ове уредбе, предлажу се у складу са:


1) равномерном географском заступљености представника региона уз предлагање кандидата из различитих јединица локалне самоуправе;


2) степеном развијености јединице локалне самоуправе из које се кандидат предлаже;


3) бројем становника у географском подручју које кандидат представља (да кандидат представља што већи број становника из региона);


4) стопом незапослености у географском подручју које кандидат представља;


5) степеном образовања у географском подручју које кандидат представља.


За члана Националног савета именује се кандидат којег је предложио највећи број јединица локалне самоуправе из региона.


Ако јединице локалне самоуправе не поднесу предлоге у складу са овом уредбом, Министарство предлаже кандидате за чланове Националног савета у складу са ставом 1. овог члана.


 


Члан 5.


Позив из члана 3. ове уредбе Министарство ће објавити у року од 30 дана од дана ступања на снагу ове уредбе.


 


Члан 6.


Ова уредба ступа на снагу наредног дана од дана објављивања у „Службеном гласнику Републике Србије”.


 


05 број 110-4680/2010-2


У Београду, 8. јула 2010. године



Влада


Први потпредседник Владе –


заменик председника Владе,


Ивица Дачић,с.р.