На основу члана 181. тачка 14) Закона о државном премеру и катастру („Службени гласник РС”, бр. 72/09 и 18/10),
Директор Републичког геодетског завода доноси 
 
ПРАВИЛНИК
о премеру и регистру државне границе

"Службени гласник РС", број 44 од 17. јуна 
	2011.
 
Члан 1.
Овим правилником прописују се технички нормативи, методе и начин рада код премера државне границе, садржај и начин вођења регистра државне границе Републике Србије. 
	
Члан 2.
Поједини изрази употребљени у овом правилнику имају следеће значење:
1) „државна граница” је замишљена вертикална раван која се граничном линијом простире по Земљиној површини и одваја простор Републике Србије, његов копнени део, унутрашње воде, ваздушни простор и простор испод површине земље од простора суседних држава;
2) „гранична линија” је обележена или замишљена линија којом се на Земљиној површини протеже државна граница;
3) „преломна тачка граничне линије” је једнозначно одређена тачка на граничној линији;
4) „гранична ознака” је стабилизована тачка на терену која директно или индиректно обележава граничну линију;
5) „гранична документа” су документа у којима су садржани подаци који се односе на државну границу у вези са њеним обележавањем, обликом, величином и положајем граничних ознака (елаборат о државној граници, планови, карте, атласи, детаљан опис граничне линије, записници о извршеним радовима и др.).
Члан 3.
Положај државне границе, која је одређена међународним уговорима, уређује се граничним документима, израђеним од стране међудржавних комисија.
Послове премера, означавања, обнављања и одржавања граничних ознака и граничне линије на државној граници и израду елабората о државној граници обавља Републички геодетски завод (у даљем тексту: Завод), у складу са Законом о државном премеру и катастру („Службени гласник РС”, бр. 72/09 и 18/10 – у даљем тексту: Закон) и Законом о заштити државне границе („Службени гласник РС”, број 97/08), у сарадњи са другим државним органима и надлежним органима суседних држава.
Послове вођења регистра државне границе обавља Завод у складу са Законом.
Члан 4.
Обележавање и премер државне границе врши се на основу међународних уговора закључених са суседним државама, и то обележавањем и премером државне границе према свакој од суседних држава посебно.
Обележавање и премер државне границе врши се између тачака сусрета државних граница (тромеђне тачке) које су обележене одговарајућом граничном ознаком и чији положај је одређен на основу посебног међународног уговора.
Радовима на обележавању и премеру државне границе руководи мешовита комисија за обнављање, обележавање и одржавање граничне линије и граничних ознака на државној граници (у даљем тексту: мешовита комисија), образована на основу међународног уговора закљученог са суседном државом.
Члан 5.
Обележавање државне границе је постављање граничних ознака на терену ради означавања граничне линије.
Тип, врста, димензија и облик граничних ознака, као и начин њихове стабилизације, одређени су међународним уговорима.
Члан 6.
Премер државне границе је геодетско мерење граничних тачака и прикупљање података о државној граници. 
	
Подаци добијени геодетским мерењем и прикупљањем података о државној граници чине елаборат о државној граници, који се израђује у два примерка, од којих по један за сваку страну.
Премер државне границе врши се геодетским методама и у складу са техничким нормативима који су одређени техничким упутствима и одлукама мешовите комисије.
Уколико су технички нормативи премера који су дефинисани прописима у Републици Србији, строжији од оних које је одредила мешовита комисија, примењују се технички нормативи премера Републике Србије.
Члан 7.
Обнављање и одржавање граничних ознака јесте:
1) контрола положаја граничних ознака; 
2) поправљање оштећених граничних ознака;
3) бојење и исписивање иницијала, бројки и других знакова на граничним ознакама;
4) бојење граничне линије на путевима и мостовима; 
5) постављање нових граничних ознака на необележеним преломним тачкама граничне линије;
6) постављање нових граничних ознака на преломним тачкама граничне линије које су раније биле у води; 
	
7) постављање допунских граничних ознака на граничној линији у циљу њене боље прегледности; 
	
8) враћање граничних ознака на првобитна места; 
9) замена оштећених и уништених граничних ознака и граничних репера;
10) измештање парних и наизменичних граничних ознака на сигурна места;
11) постављање парних или наизменичних граничних ознака ради обележавања места уништених граничних ознака на граничној линији, које се не могу поставити на исто место; 
	
12) довођење граничних ознака у вертикални положај; 
13) довођење граничних ознака на прописану висину; 
14) други послови који обезбеђују да граница остане непромењена и буде добро обележена.
Одржавање граничне линије јесте чишћење појаса уз граничну линију од дрвећа, жбуња и другог растиња који смањују видљивост граничних ознака и правац протезања граничне линије.
Обнављање и одржавање државне границе врши се периодично, а по потреби и ванредно, у складу са међународним уговорима.
Члан 8.
За сваку промену у начину означавања граничне линије, извршену у складу са одлуком мешовите комисије, сачињава се записник, врши геодетско мерење и израђује елаборат о извршеним радовима, који је саставни део елабората о државној граници. 
	
Подаци о протезању граничне линије у новој граничној документацији морају бити усаглашени са подацима у изворној граничној документацији.
Члан 9. 
Контролу квалитета и пријем радова на премеру, обележавању, обнављању и одржавању граничних ознака и граничне линије на државној граници врши мешовита комисија.
Контрола квалитета извршених радова на обележавању, обнављању и одржавању граничних ознака и граничне линије на државној граници врши се визуелно, док се тачност извршеног премера државне границе проверава контролним геодетским мерењима на појединим граничним ознакама. 
	
Члан 10.
Приликом извођења радова на премеру, обележавању, обнављању и одржавању граничних ознака и граничне линије на државној граници, лица која изводе радове морају се придржавати свих мера безбедности прописаних законом којим је уређена област безбедности и здравља на раду.
Лица из става 1. овог члана, за време извођења радова могу да се крећу у граничном појасу, у складу са међународним уговором и законом који уређује прелажење државне границе и кретање у граничном појасу.
Члан 11.
Регистар државне границе Републике Србије (у даљем тексту: Регистар) представља базу података о државној граници у коју се уносе подаци из елабората о државној граници и других граничних докумената.
Подаци из граничних докумената који нису у дигиталном облику, пре преузимања у Регистар, морају бити преведени у дигитални облик и припремљени за унос у Регистар.
Члан 12.
Подаци у Регистру разврставају се по државним границама са сваком од суседних држава Републике Србије.
Регистар се састоји из основног и посебног дела.
Члан 13.
Основни део Регистра садржи:
1) назив државне границе;
2) јединствени број, односно назив граничне ознаке, преломне тачке граничне линије или тачке геодетске основе;
3) тип граничне ознаке, преломне тачке граничне линије или тачке геодетске основе;
4) назив граничних докумената у којима се налазе алфа-нумерички подаци о положају граничне ознаке, преломне тачке граничне линије или тачке геодетске основе (каталог геодетско-топографских података, опис протезања граничне линије, списак координата, допуне и измене података, и др.);
5) номенклатура листа у документацији из тачке 4) овог члана;
6) назив граничних докумената у којима је графички приказан положај граничне ознаке, преломне тачке граничне линије или тачке геодетске основе (карте, планови, прегледне скице и др.);
7) номенклатура листа у документацији из тачке 6) овог члана;
8) координате граничне ознаке, преломне тачке граничне линије или тачке геодетске основе одређене у државном координатном систему Републике Србије (ETRS 89, елипсоид GRS 80, пројекција UTM34);
9) координате граничне ознаке, преломне тачке граничне линије или тачке геодетске основе одређене у Гаус-Кригеровој пројекцији;
10) координате граничне ознаке, преломне тачке граничне линије или тачке геодетске основе одређене у координатном систему суседне државе;
11) фотографије граничне ознаке, преломне тачке граничне линије или тачке геодетске основе;
12) податак о припадности граничне ознаке, преломне тачке граничне линије или тачке геодетске основе општини и катастарској општини.
Члан 14.
Посебан део Регистра садржи:
1) копије међународних уговора којима је дефинисана државна граница Републике Србије;
2) копије међународних уговора којима се регулишу питања обнављања, обележавања и одржавања граничне линије и граничних ознака на државној граници Републике Србије;
3) планове државне границе на којима је графички приказан положај граничних ознака, преломних тачака граничне линије и тачака геодетске основе, као и објеката у непосредној близини граничне линије, са потребним скицама детаља;
4) описе државне границе који садрже податке о нумерацији граничних ознака, преломних тачака граничне линије и тачака геодетске основе, њихове координате, податке о удаљености између суседних тачака граничне линије, као и опис смера протезања државне границе;
5) измене и допуне докумената државне границе Републике Србије;
6) каталоге са подацима о типу, врсти, димензијама, облику граничних ознака и начинима стабилизације;
7) копије записника са седница међународних комисија и састанака мешовитих стручних група;
8) копије упутстава за рад мешовитих стручних група;
9) евиденције и записнике о извршеним радовима, елаборате са подацима мерења, резултате обраде података мерења;
10) архивске податке о начину обележавања и положају граничних ознака након извршене промене. 
	
Члан 15.
Промене у Регистру врше се на основу граничних докумената насталих у поступку обнављања и одржавања државне границе, а после њиховог ступања на снагу.
Члан 16.
Издавање података из Регистра врши се у складу са подзаконским актом којим се уређује чување, издавање података и увид у податке из надлежности Завода.
Члан 17.
Подаци о државној граници које садржи Регистар проводе се по службеној дужности у регистру просторних јединица. 
	
Државна граница на свим топографским плановима и картографским публикацијама који се израђују у Републици Србији, приказује се на основу података које садржи Регистар. 
	
Члан 18.
Овај правилник ступа на снагу осмог дана од дана објављивања у „Службеном гласнику Републике Србије”.
 
01 брoj 950-12/2011
У Београду, 3. јуна 2011. године
Директор,

Ненад Тесла, с.р.