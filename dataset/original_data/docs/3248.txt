На основу члана 90. тачка 2. Устава Републике Србије („Службени
гласник РС”, број 1/90) а у вези са чланом 3. Закона о Влади Републике Србије
(„Службени гласник РС”, бр. 5/91 и 45/93), чланом 16. Закона о средствима у својини
Републике Србије („Службени гласник РС”, бр. 53/93, 3/96, 54/96 и 32/97) и чл.
18, 21. и 22. Закона о одржавању стамбених зграда („Службени гласник РС”, бр.
44/95 и 46/98),

Влада Републике Србије, доноси

 

 


УРЕДБУ


о начину давања сагласности за извођење радова у зградама у својини 

Републике


Србије


„Службени гласник
РС”, број

37 

од 

18. октобра


2000.

 
 


Члан 1.

Овом уредбом уређује се начин давања сагласности за извођење
радова у стамбеним зградама у својини Републике Србије.

 


Члан 2.

Сагласност из члана 1. ове уредбе даје Комисија за давање
сагласности за извођење радова у зградама у својини Републике Србије (у даљем тексту:
Комисија), као стално радно тело Владе Републике Србије.

Комисију чине: министар грађевина, министар финансија, министар
правде и два министра без портфеља.

Влада Републике Србије именује два члана Комисије из реда
министара без портфеља.

Председник Комисије је министар грађевина. 


 


Члан 3.

Сагласност из члана 1. ове уредбе даје се за извођење следећих
радова:

1) санација равног крова, односно кровне конструкције, којом
се може изградити, односно адаптирати нови стан;

2) претварање заједничке просторије у стан или пословни
простор;

3) припајање заједничке просторије суседном стану, односно
пословној просторији.

 


Члан 4.

Обављање стручних и административних послова за потребе
Комисије врши Републичка дирекција за имовину Републике Србије.

 


Члан 5.

Комисија подноси Влади Републике Србије најмање једанпут
годишње извештај о свом раду.

 


Члан 6.

Захтев за давање сагласности из члана 1. ове уредбе заинтересовано
лице подноси Комисији преко Републичке дирекције за имовину Републике Србије.

Уз захтев из става 1. овог члана заинтересовано лице подноси
нарочито:

1) обавештење надлежног органа о могућностима и ограничењима
уређења простора;

2) доказ о праву својине, односно праву коришћења на становима
и на другим посебним деловима зграде, и

3) анализу услова за извођење потребних радова, односно
податке из чл. 10. и 11. Закона о изградњи објеката („Службени гласник РС”, бр.
44/95, 24/96 и 16/97).

На захтев Комисије подноси се и друга документација којом
се потврђује тачност података из става 2. овог члана.

 


Члан 7.

Републичка дирекција за имовину Републике Србије води евиденцију
издатих сагласности из члана 1. ове уредбе.

 


Члан 8.

Нерешени захтеви за давање сагласности из члана 1. ове уредбе,
о којима није донета одлука, решаваће се по овој уредби.

 


Члан 9.


Ова
уредба ступа на снагу осмог дана од дана објављивања у „Службеном гласнику Републике
Србије”.


 
 


05 број 35-3681/2000


У Београду, 18. октобра
2000. године


Влада Републике Србије


Потпредседник


др Војислав Шешељ, с.р.