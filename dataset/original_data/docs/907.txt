На основу члана 12. став 2. тачка 20) и члана 101. Закона о одбрани („Службени гласник РС”, бр. 116/07, 88/09, 88/09 – др. закон и 104/09 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси 
 
УРЕДБУ
о спровођењу мобилизације 

				"Службени гласник РС", број 92 од 31. августа 2014.
 
I. УВОДНЕ ОДРЕДБЕ
Члан 1.
Овом уредбом уређује се начин и поступак спровођења опште и делимичне мобилизације субјеката система одбране, ствари и материјалних средстава за потребе одбране земље, осим мобилизације Војске Србије. 
Члан 2.
Поједини појмови који се користе у овој уредби имају следеће значење: 
1) мобилизација је поступак којим грађани, државни органи, органи аутономних покрајина, органи јединица локалне самоуправе, привредна друштва, друга правна лица и предузетници из мирнодопске организације и стања прелазе на организацију за рад у ратном и ванредном стању и услове рада, ради извршавања обавеза које су им утврђене Планом одбране Републике Србије;
2) субјекти мобилизације су државни органи, органи аутономних покрајина, органи јединица локалне самоуправе, привредна друштва, друга правна лица и предузетници од значаја за одбрану, јединице цивилне заштите и субјекти система осматрања, раног упозоравања, обавештавања и узбуњивања;
3) обвезници мобилизације су грађани којима је утврђена војна, радна и материјална обавеза и правна лица и предузетници којима је утврђена материјална обавеза;
4) извршиоци мобилизације су лица која су одговорна за спровођење мобилизације субјеката мобилизације; 
5) носиоци обезбеђења производа и пружања услуга у мобилизацији су привредна друштва, друга правна лица и предузетници одређени Одлуком о одређивању великих техничких система од значаја за одбрану и Решењем о одређивању привредних друштава и других правних лица који производе предмете и врше услуге од значаја за одбрану Републике Србије којима су постављени захтеви и утврђене обавезе у мобилизацији субјеката мобилизације;
6) план задатака и мера за мобилизацију је плански документ на основу којег се спроводи мобилизација;
7) план обезбеђења производа и пружања услуга у мобилизацији је документ на основу којег се планира обезбеђење производа и пружања услуга у мобилизацији приоритетних корисника; 
8) мобилизацијско место је општепознат географски објекат, по правилу, насељено место у чијој се близини одређује мобилизацијско збориште; 
9) мобилизацијско збориште је одређена земљишна просторија (објекат инфраструктуре) у близини мобилизацијског места на којем се организује и извршава прихват обвезника мобилизације и ствари; 
10) време трајања мобилизације је временски период у којем се извршава мобилизација субјеката мобилизације и изражава се у часовима (до 48 часова) и у данима (преко 48 часова). 
II. НАЧИН И ПОСТУПАК СПРОВОЂЕЊА МОБИЛИЗАЦИЈЕ
Члан 3.
Мобилизација се спроводи према Плану задатака и мера за мобилизацију и према плановима задатака и мера за мобилизацију субјеката мобилизације и одлукама, односно наређењима надлежних органа.
Члан 4. 
Организација мобилизације је процес међусобно усклађених поступака, веза и односа грађана, државних органа, органа аутономних покрајина, органа јединица локалне самоуправе, привредних друштава, других правних лица и предузетника, ради стварања услова за извршавање обавеза утврђених Планом одбране Републике Србије. 
Члан 5.
Грађани извршавају своје обавезе у мобилизацији у складу са ратним распоредом који им је одређен и саопштен актом надлежног територијалног органа Министарства одбране.
У извршавању прописаних обавеза у мобилизацији, грађани се ангажују у складу са потребама Војске Србије и других снага одбране, и то у:
1) командама, јединицама и установама Војске Србије; 
2) Министарству унутрашњих послова; 
3) државним органима, органима аутономних покрајина и органима јединица локалне самоуправе; 
4) цивилној заштити;
5) систему осматрања, раног упозоравања, обавештавања и узбуњивања;
6) извршавању радне обавезе; 
7) извршавању материјалне обавезе;
8) привредним друштвима, другим правним лицима и предузетницима којима су утврђене обавезе Планом одбране Републике Србије.
Члан 6.
Државни органи, органи аутономних покрајина и органи јединица локалне самоуправе мобилизацијом се организују за извршавање задатака и обавеза у ратном и ванредном стању утврђених Планом одбране Републике Србије. 
Члан 7.
У извршавању задатака из плана задатака и мера за мобилизацију, привредна друштва, друга правна лица и предузетници од значаја за одбрану организују се за: 
1) обезбеђење производа и пружања услуга у мобилизацији Војске Србије и приоритетних корисника; 
2) обезбеђивање обима производње и вршење услуга у ратном и ванредном стању;
3) извршавање обавезе заштите и спасавања људи и материјалних и културних добара од војних и невојних изазова, ризика и претњи безбедности. 
Члан 8.
Јединице цивилне заштите организују се мобилизацијом за предузимање мера заштите, спасавања и отклањања последица од елементарних непогода, техничко-технолошких несрећа и катастрофа, последица тероризма, ратних и других већих несрећа. 
Члан 9.
Субјекти система осматрања, раног упозоравања, обавештавања и узбуњивања организују се мобилизацијом ради откривања, праћења и прикупљања података о свим врстама опасности које могу угрозити људе, животну средину и материјална и културна добра.
Члан 10.
Јединице радне обавезе организују се мобилизацијом за извођење неодложних радова за потребе одбране, Војске Србије и цивилне заштите у ратном и ванредном стању.
Мобилизацију јединица радне обавезе планирају и организују територијални органи Министарства одбране у сарадњи са Војском Србије и субјектима мобилизације. 
Члан 11.
Мобилизација ствари организује се у оквиру извршавања материјалне обавезе грађана, привредних друштава, других правних лица и предузетника за потребе одбране, Војске Србије и цивилне заштите.
Мобилизацију ствари планира и организује територијални орган Министарства одбране у сарадњи са Војском Србије и субјектима мобилизације, на основу њихових исказаних потреба. 
Члан 12.
Припремама мобилизације обезбеђује се организовано и правовремено извршавање мобилизације субјеката мобилизације. 
Припреме мобилизације обухватају: 
1) планирање мобилизације;
2) организовање преношења наређења за мобилизацију и позивања обвезника мобилизације;
3) обуку, увежбавање и проверу спремности за спровођење мобилизације.
Члан 13.
Извршиоци мобилизације су: 
1) за државне органе, органе аутономних покрајина и органе јединица локалне самоуправе – руководиоци, односно лица која они овласте; 
2) за привредна друштва и друга правна лица – директори, односно лица која они овласте; 
3) за предузетнике – предузетници, односно лица која они овласте. 
Извршиоцу мобилизације одређује се заменик. 
Члан 14.
Извршиоци мобилизације у току припреме мобилизације обављају задатке који се односе на: 
1) утврђивање организације за рад у ратном и ванредном стању; 
2) одређивање мобилизацијског зборишта, уз прибављену сагласност надлежног регионалног центра Министарства одбране; 
3) одређивање времена трајања мобилизације;
4) саопштавање ратног распореда лицу у радном односу; 
5) израду мобилизацијске процене; 
6) доношење планова задатака и мера за мобилизацију; 
7) сарадњу са другим субјектима мобилизације и територијалним органима Министарства одбране; 
8) обуку, увежбавање и проверу спремности за спровођење мобилизације. 
Члан 15.
Мобилизацијско место за субјекте мобилизације је одређено њиховом мирнодопском локацијом. 
Члан 16. 
Мобилизацијско збориште одређује се за субјекте мобилизације који се у мобилизацији попуњавају обвезницима мобилизације и стварима из евиденције територијалних органа Министарства одбране. 
Мобилизацијско збориште одређује се као основно и резервно.
Мобилизацијско збориште може се одредити и у рејону мирнодопске локације субјеката мобилизације. 
Члан 17.
Време трајања мобилизације одређује се у складу са задацима који су субјектима мобилизације утврђени Планом одбране Републике Србије.
Члан 18.
Полазни документ за планирање мобилизације је Иницијална директива за планирање мобилизације. 
Иницијална директива за планирање мобилизације садржи:
1) разматрање ситуације; 
2) стратегијске циљеве; 
3) политичке и војне обавезе и ограничења; 
4) претпоставке; 
5) стратегијску мисију; 
6) задатке; 
7) друге елементе координације. 
Иницијалну директиву за планирање мобилизације израђује Министарство одбране и доставља организационим јединицама Министарства одбране и Генералштабу Војске Србије. 
Унутрашња јединица Министарства одбране надлежна за израду Плана одбране Републике Србије доставља извод из Иницијалне директиве за планирање мобилизације субјектима мобилизације.
Члан 19.
Планирање мобилизације обухвата:
1) израду Мобилизацијске процене; 
2) доношење планова задатака и мера за мобилизацију и израду извода из донетих планова; 
3) усклађивање мобилизацијских припрема.
Члан 20.
Доношењу планова задатака и мера за мобилизацију претходи израда Мобилизацијске процене која се чува уз план задатака и мера за мобилизацију.
Мобилизацијска процена коју израђује Министарство одбране је саставни део Процене војних и невојних изазова, ризика и претњи по безбедност земље. 
Приликом израде Мобилизацијске процене, Министарство одбране сарађује са надлежним државним органима.
Извод из Мобилизацијске процене доставља се субјектима мобилизације. 
Субјекти мобилизације који у свом саставу имају унутрашње организационе јединице достављају извод из сопствене Мобилизацијске процене унутрашњим организационим јединицама. 
Члан 21.
Мобилизацијском проценом ближе се сагледавају и процењују следећи елементи: 
1) безбедносна ситуација на територији; 
2) утицај војних и невојних изазова и ризика на извршавање мобилизације; 
3) географски и метеоролошки услови за извршавање мобилизације; 
4) размештај и удаљеност мобилизацијских зборишта; 
5) могућност попуне људством и материјалним средствима; 
6) логистичка подршка мобилизације и обезбеђење производа и пружања услуга у мобилизацији; 
7) организација руковођења и телекомуникационо-информатичког система;
8) други чиниоци и околности од значаја за припрему и извршавање мобилизације. 
Мобилизацијска процена садржи кратке закључке о процењеним условима и могућностима извршавања мобилизације према елементима процене.
Члан 22.
План задатака и мера за мобилизацију доноси Министарство одбране, а изводе из овог плана доставља субјектима мобилизације. 
План задатака и мера за мобилизацију садржи:
1) план руковођења мобилизацијом (ко руководи мобилизацијом, праћење тока мобилизације, остваривање сарадње са другим субјектима одбране и извештавање о току и завршетку мобилизације);
2) организацију и начин пријема, преношења и саопштавања наређења (сигнала) за мобилизацију; 
3) организацију, начин и приоритете позивања и прихвата обвезника мобилизације и ствари;
4) организацију логистичке подршке мобилизације;
5) друге мере предвиђене за извршавање мобилизације.
Члан 23.
Полазне основе за израду плана задатака и мера за мобилизацију државних органа, органа аутономних покрајина, органа јединица локалне самоуправе, привредних друштава, других правних лица и предузетника од значаја за одбрану јесу:
1) утврђене обавезе у мобилизацији, ратном и ванредном стању;
2) извод из Мобилизацијске процене и извод из плана задатака и мера за мобилизацију;
3) сопствена Мобилизацијска процена. 
Члан 24.
План задатака и мера за мобилизацију државних органа, органа аутономних покрајина и органа јединица локалне самоуправе садржи: 
1) одлуку о извршавању мобилизације;
2) акт о организацији за рад у ратном и ванредном стању;
3) упутство за рад извршилаца мобилизације и начин руковођења мобилизацијом;
4) организацију и начин пријема, преношења и саопштавања наређења (сигнала) за мобилизацију; 
5) организацију, начин и приоритете позивања (активирања) запослених и прихвата обвезника мобилизације;
6) организацију логистичке подршке мобилизације; 
7) друге мере предвиђене за извршавање мобилизације. 
Члан 25.
План задатака и мера за мобилизацију привредних друштава, других правних лица и предузетника од значаја за одбрану садржи: 
1) одлуку о извршавању мобилизације;
2) акт о организацији за рад у ратном и ванредном стању;
3) упутство за рад извршилаца мобилизације и начин руковођења мобилизацијом;
4) организацију и начин пријема, преношења и саопштавања наређења (сигнала) за извршавање мобилизације;
5) план позивања (активирања) лица у радном односу и прихвата обвезника мобилизације; 
6) мере за рад у ратном и ванредном стању којима се обезбеђује вршење производне односно услужне делатности, у складу са потребама утврђеним Планом одбране Републике Србије. 
Члан 26.
Одлуком о извршавању мобилизације одређују се: 
1) услови извршавања мобилизације; 
2) време почетка и завршетка мобилизације; 
3) састави који се мобилишу; 
4) задаци у току извршавања мобилизације; 
5) одговорна лица; 
6) поступање са документима плана задатака и мера за мобилизацију; 
7) извештавање о току мобилизације; 
8) друга питања од значаја за извршавање мобилизације. 
Члан 27.
Начин и поступак спровођења мобилизације војних јединица и војних установа које су организационо и функционално везане за Министарство одбране прописује министар одбране. 
Члан 28.
Субјекти мобилизације који у свом саставу имају унутрашње организационе јединице достављају извод из сопственог плана задатака и мера за мобилизацију унутрашњим организационим јединицама.
Члан 29. 
Носиоци обезбеђења производа и пружања услуга у мобилизацији приоритетних корисника, поред плана из члана 25. ове уредбе, доносе и План обезбеђења производа и пружања услуга у мобилизацији.
План обезбеђења производа и пружања услуга у мобилизацији садржи: 
1) назив приоритетног корисника;
2) врсту производа или услуга које треба обезбедити у складу са закљученим уговором;
3) време и место (локација) обезбеђења производа и пружања услуга;
4) потребна средства за рад;
5) друга питања од значаја за обезбеђење производа и пружања услуга у мобилизацији.
Члан 30.
План задатака и мера за мобилизацију и планови задатака и мера за мобилизацију субјеката мобилизације су саставни део Плана одбране Републике Србије. 
План задатака и мера за мобилизацију израђује се у сарадњи са државним органима. 
Планови задатака и мера за мобилизацију субјеката мобилизације припремају се у сарадњи са територијалним органима Министарства одбране.
Члан 31.
Планови задатака и мера за мобилизацију чувају се на начин прописан за чување Плана одбране Републике Србије.
Члан 32.
Носилац организације, планирања и реализације послова припреме и извршавања мобилизације из војне, радне и материјалне обавезе и послова усклађивања мобилизацијских припрема са субјектима система одбране је регионални центар Министарства одбране на територији за коју је образован. 
Носилац реализације послова припреме и извршавања мобилизације из војне, радне и материјалне обавезе са субјектима система одбране је центар Министарства одбране за локалну самоуправу на територији за коју је образован.
Начин поступања територијалних органа Министарства одбране у спровођењу мобилизације субјеката система одбране уређује министар одбране. 
Члан 33.
Усклађивање мобилизацијских припрема врши се ради стварања неопходних услова за планирање мобилизације.
Усклађивање мобилизацијских припрема врши се према захтевима и потребама субјеката мобилизације који се достављају регионалним центрима Министарства одбране.
Надлежни регионални центар Министарства одбране израђује план усклађивања мобилизацијских припрема. Изводи из плана усклађивања мобилизацијских припрема достављају се свим учесницима усклађивања мобилизацијских припрема.
По извршеном усклађивању мобилизацијских припрема, надлежни регионални центар Министарства одбране сачињава закључке у којима се наводе усаглашена решења и доставља их субјектима мобилизације. Закључци се чувају уз планове задатака и мера за мобилизацију субјеката за мобилизацију.
Члан 34.
Усклађивање мобилизацијских припрема, по правилу, реализује се: 
1) усклађивањем локација мобилизацијских зборишта;
2) расподелом обвезника мобилизације и ствари из пописа; 
3) заједничким мерама заштите снага и средстава;
4) извршавањем заједничких задатака логистичке подршке; 
5) обезбеђењем производа и пружањем услуга у мобилизацији;
6) другим заједничким пословима.
Члан 35.
Када субјекти мобилизације и ратне јединице Војске Србије не могу извршити мобилизацију сопственим ресурсима ослањају се на капацитете носилаца обезбеђења производа и пружања услуга у мобилизацији. Ради планирања ангажовања носилаца обезбеђења производа и пружања услуга у мобилизацији, субјекти мобилизације и ратне јединице Војске Србије подносе захтев за обезбеђење производа и пружања услуга у мобилизацији надлежном територијалном органу Министарства одбране. 
Субјекти мобилизације у захтеву из става 1. овог члана наводе врсту производа или врсту услуга, односно врсту производа и услуга које треба извршити, време, место и начин обезбеђења производа и пружања услуга и друго од значаја за извршење конкретног задатка. Уз захтев доставља се и предлог носилаца обезбеђења производа и пружања услуга у мобилизацији. 
Ратне јединице Војске Србије потребе за обезбеђењем производа и пружања услуга у мобилизацији исказују захтевом у складу са прописима који уређују мобилизацију Војске Србије. 
Члан 36.
Надлежни територијални органи Министарства одбране решавају поднете захтеве и субјектима мобилизације достављају сагласност за изабраног носиоца обезбеђења, а у име ратне јединице Војске Србије као крајњег корисника закључују уговор са носиоцем обезбеђења производа и пружања услуга у мобилизацији којим се уређују међусобна права и обавезе.
Члан 37.
Телекомуникационо-информатичко обезбеђење државних органа у мобилизацији планира и организује Генералштаб Војске Србије у сарадњи са другим носиоцима телекомуникационих система.
Логистичку подршку мобилизације Министарства одбране планира и реализује Генералштаб Војске Србије, по захтевима организационих јединица Министарства одбране.
Члан 38.
Организовањем саопштавања наређења за мобилизацију стварају се услови да се наређење за мобилизацију правовремено прими, пренесе и саопшти свим субјектима мобилизације и обвезницима мобилизације.
Члан 39.
Поступак по пријему наређења, односно сазнања за наређење за мобилизацију, спроводи се редоследом радњи утврђених планом задатака и мера за мобилизацију субјеката мобилизације.
Члан 40.
Саопштавање наређења за општу мобилизацију јавним оглашавањем организују, планирају и извршавају територијални органи Министарства одбране на територији за коју су образовани.
За реализацију саопштавања наређења за општу мобилизацију јавним оглашавањем, територијални органи Министарства одбране доносе план саопштавања наређења за општу мобилизацију.
Наређење за општу мобилизацију јавним оглашавањем саопштава се и преко средстава информисања и емитовањем прописаног јавног знака за узбуњивање.
Наређење за општу мобилизацију јавним оглашавањем саопштава се и појединачним позивом, односно непосредним уручивањем наређења за мобилизацију.
Члан 41.
Саопштавање наређења за делимичну мобилизацију врши се појединачним позивом односно непосредним уручивањем наређења за мобилизацију.
Члан 42.
Позивање обвезника мобилизације који су планом попуне распоређени у Војску Србије и организационе јединице Министарства одбране, цивилну заштиту и обвезника мобилизације који су планом попуне одређени да радну обавезу извршавају у другом субјекту мобилизације организују надлежни регионални центри Министарства одбране. 
Надлежни регионални центри Министарства одбране у организовању позивања обвезника мобилизације сарађују са осталим субјектима система одбране. 
Позивање обвезника мобилизације спроводи се општим и појединачним позивом.
Општи позив за мобилизацију истиче се на јавним местима, седиштима органа јединица локалне самоуправе и објављује се у јавним гласилима.
Појединачни позив за мобилизацију уручује се обвезнику мобилизације.
Позивање обвезника мобилизације извршавају курирско-позиварске јединице као јединице радне обавезе. 
Члан 43.
Позивање лица која су у радном односу и настављају са радом на свом радном месту по основу радне обавезе организује субјекат мобилизације код којег је то лице у радном односу сопственим системом позивања.
Члан 44.
Обвезнике мобилизације по правилу прихватају извршиоци мобилизације на начин утврђен планом задатака и мера за мобилизацију.
Прихват обвезника мобилизације распоређених у ратне јединице Војске Србије врши се по прописима којима је уређена мобилизација Војске Србије.
Ради ефикаснијег прихвата обвезника мобилизације, субјекти мобилизације могу формирати привремене саставе. Обавезе и задаци привремених састава утврђују се планом задатака и мера за мобилизацију. 
Члан 45.
Територијални орган Министарства одбране може организовати превоз обвезника мобилизације од места прикупљања до мобилизацијског зборишта, ако на том правцу није организован јавни превоз, коришћењем капацитета носилаца обезбеђења производа и пружања услуга у мобилизацији.
Члан 46.
Активирање носилаца обезбеђења производа и пружања услуга у мобилизацији приоритетних корисника врши се на основу наређења надлежног територијалног органа Министарства одбране. 
Члан 47.
Обуку и увежбавање за спровођење мобилизације организују, планирају и реализују сви субјекти мобилизације. 
Члан 48.
Провера спремности за извршавање мобилизације у оквиру планираних вежби и контроле организовања припрема за одбрану обухвата контролу: 
1) планирања, организације и усклађености припрема за мобилизацију са обавезама субјеката мобилизације утврђеним Планом одбране Републике Србије; 
2) организације пријема, преношења и саопштавања наређења за мобилизацију; 
3) организације и рада система позивања обвезника мобилизације;
4) оспособљености за извршавање мобилизације.
Проверу спремности за извршавање мобилизације врше: 
1) Инспекторат одбране, министар одбране, односно лице које он овласти – за све субјекте мобилизације;
2) руководилац органа, односно лице које он овласти – за државне органе, органе аутономних покрајина и органе јединица локалне самоуправе;
3) министар унутрашњих послова, односно лице које он овласти – за специјализоване јединице цивилне заштите; 
4) директор, односно лице које он овласти – за привредна друштва и правна лица;
5) предузетник, односно лице које он овласти – за предузетнике. 
Члан 49.
Почетак мобилизације јавним оглашавањем рачуна се од тренутка (дан и час) саопштавања наређења, односно позива за мобилизацију, а почетак мобилизације појединачним позивањем – од тренутка (дан и час) одређеног за почетак мобилизације у наређењу, односно одлуци за извршавање мобилизације.
Члан 50.
У случају напада на земљу, сви обвезници мобилизације дужни су да одмах по сазнању, не чекајући позив или наређење, поступе по одређеном распореду и обавезама утврђеним планом задатака и мера за мобилизацију, односно Планом одбране Републике Србије, у складу са законом.
Члан 51.
По пријему наређења за мобилизацију, надлежни територијални орган Министарства одбране обвезницима мобилизације уручује појединачне позиве за мобилизацију, а носиоцима обезбеђења производа и пружања услуга у мобилизацији приоритетних корисника који се мобилишу уручује наређење за активирање носилаца обезбеђења производа и пружања услуга према утврђеном плану. 
Члан 52.
По пријему наређења за мобилизацију саопштава се одлука о извршавању мобилизације.
Одлуку о извршавању мобилизације саопштава извршилац мобилизације. 
Члан 53.
После саопштавања одлуке из члана 52. ове уредбе, извршиоци мобилизације поступају на начин и према редоследу радњи које су им прописане плановима задатака и мера за мобилизацију. 
Члан 54.
Приоритет у позивању обвезника мобилизације имају обвезници мобилизације распоређени у Војску Србије, војне јединице и војне установе које су организационо и функционално везане за Министарствo одбране и носиоце обезбеђења производа и пружања услуга у мобилизацији ратних јединица Војске Србије, а затим и они обвезници који су распоређени у остале субјекте мобилизације.
Члан 55.
Министарство одбране, у оквиру свог делокруга прати извршавање мобилизације субјеката система одбране, извештава Владу и председника Републике о извршавању мобилизације и предлаже мере из његове надлежности, у складу са законом.
Члан 56.
Извршиоци мобилизације у време утврђено плановима задатака и мера за мобилизацију извештавају о одзиву позваних обвезника мобилизације, појавама које негативно утичу на извршавање мобилизације и о завршеној мобилизацији. 
Члан 57.
Обвезнику мобилизације врши се исплата свих трошкова превоза у вези са одзивом на мобилизацију. 
III. ПРЕЛАЗНЕ И ЗАВРШНЕ ОДРЕДБЕ
Члан 58.
Субјекти мобилизације ускладиће планове задатака и мера за мобилизацију са овом уредбом, у року од шест месеци од дана ступања на снагу ове уредбе.
Члан 59.
Даном ступања на снагу ове уредбе престаје да важи Уредба о спровођењу мобилизације (,,Службени гласник РС”, бр. 96/08 и 24/10), осим одредбе члана 10. која остаје на снази до доношења прописа из члана 27. ове уредбе.
Члан 60.
Ова уредба ступа на снагу осмог дана од дана објављивања у ,,Службеном гласнику Републике Србије”.
 
05 број 110-8541/2014
У Београду, 26. августа 2014. године
Влада
Председник,
Александар Вучић, с.р.