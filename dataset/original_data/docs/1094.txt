Редакцијски пречишћен текст
 
 
На основу члана 193. став 2. тачка 2) Закона о полицији („Службени гласник РС”, бр. 101/05, 63/09 – УС и 92/11),
Министар унутрашњих послова доноси 
 
ПРАВИЛНИК
о службеној значки и службеној легитимацији полицијских службеника

	"Службени гласник РС", бр. 89 од 10. октобра 2013, 111 од 29. 
	децембра 2015.
 
Члан 1.
Овим правилником прописује се изглед и садржина службене легитимације полицијских службеника, као и изглед службене значке овлашћених службених лица Министарства унутрашњих послова (у даљем тексту: Министарство).
Службена легитимација полицијских службеника (у даљем тексту: службена легитимација), служи за идентификацију и доказивање својства службеног лица приликом обављања службених послова.
Службена значка овлашћених службених лица Министарства (у даљем тексту: службена значка) је индивидуална ознака која служи за идентификацију полицијског службеника пред лицима према којима предузима службене радње.
Члан 2.
Службену легитимацију поседују и носе са собом сви полицијски службеници Министарства, осим полицијских службеника у статусу приправника.
Овлашћена службена лица (у даљем тексту: ОСЛ) поред службене легитимације имају и службену значку, коју носе у кожним корицама на склапање. Службена значка је фиксирана на унутрашњу страну кожних корица, а у другом делу корица налази се отвор од провидне фолије за службену легитимацију.
Поред службене значке из става 2. овог члана, униформисани полицијски службеници носе на левој страни горњег дела униформе значку униформисаних полицијских службеника, која је истог изгледа као службена значка.
Члан 3.
Службена легитимација је израђена од поликарбонатних слојева са уграђеним заштитним елементима у форми смарт картице величине 85x55 mm, дебљине 0.76 mm. 
	
Предња страна службене легитимације има тонску подлогу заставе Републике Србије и у подлози је, поред заштитних Guilloche линија, имплементиран Мали грб Републике Србије. У горњем делу садржи натпис, у два реда, белим словима: „МИНИСТАРСТВО УНУТРАШЊИХ ПОСЛОВА РЕПУБЛИКА СРБИЈА”. Испод овог натписа налази се плава хоризонтална трака висине 9 mm, која садржи натпис белим словима: „СЛУЖБЕНА ЛЕГИТИМАЦИЈА”, у два реда. Испод овог натписа са леве стране налази се место за фотографију величине 25x30 mm, а испод фотографије са леве стране вертикално налазе се места за следеће податке: име и презиме полицијског службеника, број значке (уколико је полицијски службеник поседује), регистарски број, датум издавања и потпис полицијског службеника. На средини картице налази се заштитни елемент кинеграм, пречника 23 mm, који једним делом прелази преко фотографије. Поред фотографије са десне стране налази се графички приказ службене значке висине 23 mm, у златној боји са натписом: „МИНИСТАРСТВО УНУТРАШЊИХ ПОСЛОВА”, испод које се налази место за потпис министра унутрашњих послова, а испод, у доњем десном углу налази се место за податак о статусу полицијског службеника – УОСЛ, ОСЛ, ПД или ОД.
Полеђина службене легитимације има тонску подлогу заставе Републике Србије и у подлози се, поред заштитних Guilloche линија, налази Мали грб Републике Србије. У горњем делу, са десне стране налази се место за крвну групу полицијског службеника, као опциони податак, а испод место за ЈМБГ полицијског службеника и серијски број картице. Са леве стране на средини налази се PKI (Public Key Infrastructure) контактни чип, а у доњем делу централно машински читљива зона.
Подаци у машински читљивој зони су: тип документа, држава, ЈМБГ, регистарски број, датум рођења, датум издавања документа, презиме и име и пол.
Образац службене легитимације одштампан је уз овај правилник и чини његов саставни део (Образац 1).
Члан 4.
Службена легитимација је смарт картица која садржи контактни и бесконтактни чип. 
	
Контактни чип садржи идентификационе податке: име и презиме полицијског службеника, датум рођења, орган у коме је лице запослено, организациону јединицу у којој полицијски службеник ради, звање полицијског службеника, радно место полицијског службеника, фотографију полицијског службеника, број службене значке (уколико је поседује), регистарски број службене легитимације, ЈМБГ, орган који је издао картицу, датум издавања, статус, крвну групу (опционо), пол, биометријске податке једног отиска прста, PKI податке: пар приватни кључ и сертификат за аутентикацију и шифровање, пар приватни кључ и сертификат за дигитално потписивање, пар приватни кључ и сертификат за будуће намене, криптографскe параметрe Министарства, потребнe ПИН кодовe, лозинке и корисничка имена, податке о службеном оружју на личну употребу (пиштољ) и додатна поља.
Бесконтактни чип садржи податке: регистарски број службене легитимације, име и презиме полицијског службеника, ЈМБГ, статус, звање полицијског службеника, орган у коме је лице запослено и организациону јединицу у којој полицијски службеник ради. 
	
Члан 5.
Контактни чип службене легитимације се користи за: приступ и коришћење информационог система Министарства, дигитално потписивање докумената, шифровање службених докумената и у остале прописане сврхе.
Бесконтактни чип се користи за физички приступ објектима и областима кaда је потребан већи ниво заштите и када је потребна идентификација полицијског службеника, као и у остале прописане сврхе.
Члан 6.
Електронски потпис формиран помоћу службене легитимације је квалификован јер је добијен применом средстава за формирање квалификованог електронског потписа и проверава се помоћу квалификованог електронског сертификата које је издало квалификовано сертификационо тело Министарства евидентирано у Регистру квалификованих сертификационих тела. На основу Закона о електронском потпису електронским документима и електронским порукама не може се оспорити пуноважност или доказна снага само зато што су у електронском облику.
Члан 7.
Службена значка полицијских службеника може бити израђена у златно-жутој и у сребрно-сивој боји. Службену значку израђену у златно-жутој боји носе министар и овлашћена службена лица са чином генерала.
Службена значка министра унутрашњих послова састоји се од златног штита са девет вертикала различите висине, симетрично постављених, ленте у плавој боји са натписом: „МИНИСТАРСТВО УНУТРАШЊИХ ПОСЛОВА” у златној боји, малог централног штита у чијем средишту је лоциран кружни прстен у плавој боји који обавија Мали грб Републике Србије са текстом у златној боји: „РЕПУБЛИКА СРБИЈА”, малих застава Републике Србије са леве и десне стране централног штита, плаве ленте са натписом: „МИНИСТАР” у златној боји и система линија (зракова) који централно полазе од Малог грба Републике Србије и припадају централном штиту.
Димензије службене значке министра унутрашњих послова су 81x64 mm. Димензије малог штита су 52x43 mm. Пречник кружног прстена са натписом: „РЕПУБЛИКА СРБИЈА” је 28 mm. Димензије грба Републике Србије без натписа „РЕПУБЛИКА СРБИЈА” су 29x15,5 mm. Димензије грба Републике Србије са натписом: „РЕПУБЛИКА СРБИЈА” су 35x27 mm. Димензије грба Републике Србије без натписа: „РЕПУБЛИКА СРБИЈА” су 30x15mm. Ширина површине натписа: „МИНИСТАРСТВО УНУТРАШЊИХ ПОСЛОВА” је 59 mm, а висина 12 mm. Ширина ленте са натписом: „МИНИСТАР” је 49 mm, а висина 8 mm. Висина слова у натпису: „МИНИСТАРСТВО УНУТРАШЊИХ ПОСЛОВА” је 3 mm, а слова у натпису: „МИНИСТАР” је 4,5 mm. 
	
Службена значка овлашћених службених лица са чином генерала састоји се од златног штита са девет вертикала различите висине симетрично постављених, ленте у плавој боји са натписом: „ПОЛИЦИЈА” у златној боји, малог централног штита у чијем средишту је лоциран кружни прстен у плавој боји који обавија Мали грб Републике Србије са натписом у златној боји: „РЕПУБЛИКА СРБИЈА”, малих застава Републике Србије са леве и десне стране централног штита, златне ленте са бројем службене значке у плавој боји и система линија (зракова) који централно полазе од грба Републике Србије и припадају централном штиту.
Димензије службене значке овлашћених службених лица са чином генерала су 81,5x64 mm. Димензије малог штита су 52x43 mm. Пречник кружног прстена са натписом: „РЕПУБЛИКА СРБИЈА” је 28 mm. Димензије грба Републике Србије без натписа: „РЕПУБЛИКА СРБИЈА” су 29x15,5 mm. Ширина површине натписа: „ПОЛИЦИЈА” је 59 mm, а висина 12 mm. Ширина ленте са бројем службене значке је 49 mm, а висина 8 mm. Висина слова: „ПОЛИЦИЈА” је 5 mm, a висина броја службене значке 5 mm. Година настајања Министарства „1811” је типографски податак, који је лоциран симетрично испод ленте са бројем службене значке, висине 3 mm.
Службена значка овлашћених службених лица у Кабинету министра, Секретаријату, Служби унутрашње контроле полиције и других полицијских службеника са статусом овлашћеног службеног лица изван сектора и Дирекције полиције израђена је у облику стилизованог сребрног штита са девет вертикала различите висине, симетрично постављених, ленте у плавој боји са натписом: „МИНИСТАРСТВО УНУТРАШЊИХ ПОСЛОВА” у сребрној боји, малог централног штита у чијем средишту је лоциран кружни прстен у плавој боји који обавија Мали грб Републике Србије са натписом у златној боји „РЕПУБЛИКА СРБИЈА”, малих застава Републике Србије са леве и десне стране централног штита, сребрне ленте са бројем службене значке у плавој боји и система линија (зракова) који централно полазе од грба Републике Србије и припадају централном штиту.
Димензије службене значке овлашћених службених лица у Кабинету министра, Секретаријату, Служби унутрашње контроле полиције и других полицијских службеника са статусом овлашћеног службеног лица изван сектора и Дирекције полиције су 81,5x64 mm. Димензије малог штита су 52x43 mm. Пречник кружног прстена са натписом: „РЕПУБЛИКА СРБИЈА” је 28 mm. Димензије грба Републике Србије без натписа: „РЕПУБЛИКА СРБИЈА” су 29x15,5 mm. Ширина површине натписа: „МИНИСТАРСТВО УНУТРАШЊИХ ПОСЛОВА” је 59 mm, а висина 12 mm. Ширина ленте са бројем службене значке је 49 mm, а висина 8 mm. Висина слова: „МИНИСТАРСТВО УНУТРАШЊИХ ПОСЛОВА” је 3 mm, a висина броја службене значке 5 mm. 
	
Службена значка овлашћених службених лица у Дирекцији полиције израђена је у облику стилизованог сребрног штита са девет вертикала различите висине, симетрично постављених, ленте у плавој боји са натписом: „ПОЛИЦИЈА” у сребрној боји, малог централног штита у чијем средишту је лоциран кружни прстен у плавој боји који обавија Мали грб Републике Србије са текстом у златној боји: „РЕПУБЛИКА СРБИЈА”, малих застава Републике Србије са леве и десне стране централног штита, сребрне ленте са бројем службене значке у плавој боји и система линија (зракова) који централно полазе од грба Републике Србије и припадају централном штиту.
Димензије службене значке овлашћених службених лица у Дирекцији полиције су 81,5x64 mm. Димензије малог штита су 52x43 mm. Пречник кружног прстена са натписом: „РЕПУБЛИКА СРБИЈА” је 28 mm. Димензије грба Републике Србије без натписа: „РЕПУБЛИКА СРБИЈА” су 29x15,5 mm. Ширина површине натписа: „ПОЛИЦИЈА” је 59 mm, а висина 12 mm. Ширина ленте са бројем службене значке је 49 mm, а висина 8 mm. Висина слова: „ПОЛИЦИЈА” је 5 mm, a висина броја службене значке 5 mm.
Година настајања Министарства „1811” је типографски податак, који је лоциран симетрично испод ленте са бројем службене значке, висине 3 mm.
Службена значка министра унутрашњих послова по истеку мандата се не враћа.
Изглед службене значке одштампан је уз овај правилник и чини његов саставни део (Прилог 1).
Члан 8.
Број службене значке служи за идентификацију овлашћеног службеног лица и не могу се издати два истоветна броја.
Службена значка министра унутрашњих послова, уместо броја, садржи натпис „МИНИСТАР”.
Број службене значке овлашћених службених лица са чином генерала исписује се на плавој ленти и састоји се од три цифре.
Број службене значке осталих овлашћених службених лица исписује се на сребрној ленти и садржи четири или шест цифара. 
	
Број службене значке уписује се у образац службене легитимације на за то предвиђено место, а исти број се урезује и на службену значку и значку униформисаних полицијских службеника.
Члан 9.
О издатим службеним легитимацијама и службеним значкама Министарство води јединствену електронску евиденцију, у складу са законом.
Евиденција о издатим службеним легитимацијама садржи: редни број, име и презиме, број службене значке (уколико службеник поседује службену значку), датум издавања, ЈМБГ, регистарски број службене легитимације, организациону јединицу у којој полицијски службеник ради, радно место, фотографију полицијског службеника коме је службена легитимација издата, датум враћања легитимације, датум престанка важења легитимације, скенирану потврду крвне групе са потписом и печатом лекара (уколико је у службену легитимацију уписан податак о крвној групи) и рубрику за напомене.
Евиденција о издатим службеним значкама овлашћених службених лица и униформисаних полицијских службеника садржи: редни број, број службене значке, име и презиме, датум издавања, ЈМБГ, потпис овлашћеног службеног лица коме је издата службена значка и рубрику за напомене.
Распоређивањем полицијског службеника у другу организациону јединицу враћа се службена легитимација, а распоређивањем овлашћеног службеног лица у другу организациону јединицу враћају се службена легитимација и службена значка, што се и уписује у јединствену евиденцију и добијају се одговарајуће нове. Уколико распоређивање не утиче на промену визуелних елемената службене легитимације (статус) полицијски службеник задржава постојећу службену легитимацију, а податак о називу организационе јединице се мења у чипу.
Члан 10.
Ако полицијски службеник оштети, односно изгуби или на други начин остане без службене легитимације, дужан је да о томе одмах писмено обавести непосредног руководиоца. 
	
У случају оштећења службене легитимације и битне промене лика или промене имена и презимена полицијског службеника или губитка службене легитимације издаје се нова службена легитимација са истим бројем службене значке (уколико полицијски службеник поседује службену значку). 
	
У случају оштећења или губитка службене значке, односно кожних корица, као и значке униформисаних полицијских службеника, издају се нова службена значка и службена легитимација са новим бројем службене значке.
Изгубљене, оштећене или на други начин нестале службене легитимације и службене значке, Министарство оглашава неважећим.
Полицијски службеник који намерно или крајњом непажњом изгуби, односно оштети службену легитимацију, службену значку или значку униформисаних полицијских службеника, одговара за тешку повреду службене дужности у складу са законом.
Члан 11.
Полицијски службеник је обавезан да врати службену легитимацију, а овлашћено службено лице и службену значку:
а) када му престане радни однос у Министарству;
б) када буде распоређено на радно место на коме нема статус, односно нема статус овлашћеног службеног лица;
в) када буде распоређено у организациону јединицу за чије полицијске службенике је прописана другачија службена значка; 
	
г) за време мировања права и обавеза из радног односа;
д) у другим прописаним случајевима.
Када радни однос полицијском службенику у Министарству престане споразумом или пензионисањем, службена легитимација се може задржати с тим што се иста мора поништити перфорирањем.
Када, по одредбама овог правилника, овлашћено службено лице стекне право на службену значку израђену у златно-жутој боји, враћа службену значку израђену у сребрној боји.
Униформисани полицијски службеник је обавезан да врати значку униформисаних полицијских службеника у случајевима из ст. 1. и 3. овог члана.
Члан 12.
Замена службених легитимација и службених значака полицијских службеника, у складу са овим правилником, извршиће се најкасније 
	до 31. децембра 2016. године*, када престају да важе одредбе Правилника о службеној легитимацији овлашћених службених лица и значки униформисаних припадника полиције Министарства унутрашњих послова („Службени гласник РС”, бр. 53/01 и 59/02).
До потпуне замене службених легитимација и службених значака, полицијски службеници дужни су да носе службене легитимације и значке утврђене прописима који се примењују на дан ступања на снагу овог правилника и који настављају да се примењују до замене тих службених легитимација и значака, односно до престанка важења прописа из става 1. овог члана.
*Службени гласник РС, број 111/2015
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”.
 
01 број 7258/12-4
У Београду, 7. октобра 2013. године
Министар,
Ивица Дачић, 
	с.р.