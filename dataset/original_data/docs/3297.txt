ЗАКОН
о утврђивању јавног интереса и посебним поступцима експропријације и прибављања документације ради реализације изградње система за транспорт природног гаса „Јужни ток”

	"Службени гласник РС", број 17 од 21. фебруара 2013.
 
Члан 1.
Овим законом уређује се утврђивање јавног интереса, посебни поступци експропријације и прибављања документације ради реализације изградње система за транспорт природног гаса „Јужни ток”, посебна правила за поступање у управним поступцима покренутим у циљу реализације изградње поменутог система и посебна правила за поступање органа приликом одређивања начина плаћања накнада и такси у тим управним поступцима. 
	
Члан 2.
Утврђује се јавни интерес за експропријацију, непотпуну експропријацију и привремено заузимање непокретности обухваћених Уредбом о утврђивању Просторног плана подручја посебне намене транснационалног гасовода „Јужни ток” („Службени гласник РС”, број 119/12) ради изградње, пролаза, управљања и одржавања објеката система за транспорт природног гаса „Јужни ток” (у даљем тексту: гасовод „Јужни ток”).
Члан 3.
Привредно друштво SOUTH STREAM ДРУШТВО СА ОГРАНИЧЕНОМ ОДГОВОРНОШЋУ НОВИ САД (у даљем тексту: Друштво) одређује се за корисника експропријације, непотпуне експропријације и привременог заузимања непокретности из члана 2. овог закона.
Друштво има сва права, обавезе и одговорности корисника експропријације предвиђене Законом о експропријацији („Службени гласник РС”, бр. 53/95, 23/01 – СУС и 20/09) и одредбама овог закона. 
	
Члан 4.
Ради стицања права својине на непокретностима за изградњу надземних објеката гасовода „Јужни ток”, Друштво подноси надлежном општинском органу предлог за експропријацију (потпуна експропријација) који се односи на једну или више непокретности.
Ради стицања права службености на непокретностима за изградњу подземних објеката гасовода „Јужни ток”, Друштво надлежном општинском органу подноси предлог за експропријацију (непотпуна експропријација) који се односи на једну или више непокретности.
Право службености из става 2. овог члана установљава се као трајно и као такво се, по захтеву Друштва, уписује у теретни лист листа непокретности за предметно земљиште, на основу решења о експропријацији (непотпуна експропријација).
Ради привременог заузимања непокретности које је потребно у вези са изградњом објеката гасовода „Јужни ток”, Друштво надлежном општинском органу поднoси предлог за експропријацију (привремено заузимање) који се односи на једну или више непокретности.
Привремено заузимање из става 4. овог члана установљава се на период од најдуже пет година од дана доношења решења којим се привремено заузимање установљава.
Једним предлогом за експропријацију по одредбама овог закона може се обухватити једна или више непокретности искључиво у оквиру једне врсте експропријације (потпуна експропријација, непотпуна експропријација или привремено заузимање).
Члан 5.
Друштво подноси предлог за експропријацију најкасније у року од три године од дана ступања на снагу овог закона.
Извод из катастра непокретности или других јавних књига у којима се уписују права на непокретностима за које се предлаже експропријација, који се подноси уз предлог за експропријацију, не може бити старији од дванаест месеци. 
	
Члан 6.
О предлозима за експропријацију у складу са одредбама овог закона, надлежни органи поступаће по правилима скраћеног управног поступка.
Предлог за експропријацију доставља се на изјашњење противнику предлагача који је дужан да се изјасни у року од пет дана од дана пријема предлога.
Надлежни орган доноси решење без претходног саслушања странака.
Против решења донетог по предлогу за експропријацију по одредбама овог закона, може се изјавити жалба, која не одлаже извршење решења.
Члан 7.
Уколико Друштво једним предлогом за експропријацију у складу са одредбама овог закона обухвати више непокретности, надлежни орган донеће збирно решење за све непокретности за које се тим предлогом предлаже експропријација.
Члан 8.
У случају да надлежни орган не донесе решење по предлогу за експропријацију у складу са овим законом у прописаном року, Друштво има право на жалбу због ћутања управе, која се доставља непосредно министарству надлежном за послове финансија. 
	
Уз жалбу из става 1. овог члана Друштво је дужно да достави доказ да је поднело предлог за експропријацију у складу са одредбама овог закона.
Члан 9.
Друштво стиче право да ступи у посед непокретности експроприсане у складу са овим законом по истеку седам дана од дана доношења решења по предлогу за експропријацију у складу са одредбама овог закона.
Члан 10.
Министарство надлежно за послове грађевинарства и урбанизма ће, на захтев Друштва, издати информацију о локацији у складу са Законом о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11 и 121/12), на основу просторног плана из члана 2. овог закона, без подношења копије плана парцела. 
	
Министарство надлежно за послове грађевинарства и урбанизма ће, на захтев Друштва, издати локацијску дозволу у складу са Законом о планирању и изградњи, на основу Уредбе о утврђивању Просторног плана подручја посебне намене транснационалног гасовода „Јужни ток” и овог закона, а без подношења копије плана парцела и извода из катастра подземних инсталација.
За изградњу објеката гасовода „Јужни ток”, као доказ у смислу члана 135. став 1. тачка 3) Закона о планирању и изградњи Друштво може доставити решење о експропријацији. Друштво је обавезно да обезбеди новчана средства за плаћање накнаде или други инструмент обезбеђења плаћања накнаде, у складу са прописима којима се уређује платни промет. 
	
За изградњу објеката гасовода „Јужни ток” може се донети решење о грађевинској дозволи за појединачне фазе или деонице трасе.
По завршетку изградње фазе или деонице трасе за које је донето решење из става 4. овог члана издаће се употребна дозвола у складу са овим законом и законом којим се уређује изградња објеката.
По завршетку свих радова на изградњи гасовода „Јужни ток”, по захтеву Друштва издаће се употребна дозвола за гасовод, као јединствени објекат.
Члан 11.
Надлежни органи, односно организације закључиће са Друштвом уговоре којима ће се регулисати уређивање земљишта које је планским документом предвиђено за изградњу надземних објеката, у року од шездесет дана од дана ступања на снагу овог закона. 
	
Члан 12.
Земљиште на катастарским парцелама које је просторним планом из члана 2. овог закона предвиђено за изградњу надземних објеката гасовода „Јужни ток” сматра се грађевинским земљиштем и не врши се пренамена уређена посебним законом. 
	
Упис намене земљишта (грађевинско земљиште) на катастарским парцелама из става 1. овог члана, у јавне књиге о евиденцији непокретности и правима на њима спроводи орган надлежан за послове државног премера и катастра, по захтеву Друштва, у року од петнаест дана од дана пријема захтева, на основу Уредбе о утврђивању Просторног плана подручја посебне намене транснационалног гасовода „Јужни ток” и овог закона. 
	
Упис намене земљишта из става 2. овог члана има декларативно дејство.
Члан 13.
Рок за доношење првостепеног решења или другог управног акта у управном поступку по захтеву Друштва износи осам дана у скраћеном управном поступку, односно тридесет дана у управном поступку у којем се спроводи посебан испитни поступак.
Жалба на решење из става 1. овог члана може се поднети у року од осам дана од дана пријема првостепеног решења.
Другостепени орган је дужан да по жалби одлучи у року од петнаест дана.
Другостепени орган може одлучити да жалбу одбаци, одбије или усвоји у ком случају је дужан да управну ствар сам мериторно реши. 
	
Члан 14.
Органи управе, државни и други органи, као и предузећа и друге организације који, у вршењу јавних овлашћења, у управном поступку доносе акте (решења, закључке, уверења и др.), дужни су да по захтеву Друштва без одлагања издају акте за које је поднет захтев, уз одређивање рока у којем је Друштво дужно да плати прописане таксе и накнаде.
Члан 15.
У циљу праћења реализације изградње гасовода „Јужни ток” Влада ће, по ступању на снагу овог закона, образовати повремено радно тело које ће чинити представници министарстава надлежних за послове енергетике, финансија, грађевинарства и просторног планирања, као и представници универзитета, научних институција и Инжењерске коморе Србије.
Члан 16.
У свему осталом што није уређено овим законом примењиваће се Закон о експропријацији („Службени гласник РС”, бр. 53/95, 23/01 – СУС и 20/09), Закон о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11 и 121/12), Закон о општем управном поступку („Службени лист СРЈ”, бр. 33/97 и 31/01 и „Службени гласник РС”, број 30/10) и Закон о државном премеру и катастру („Службени гласник РС”, бр. 72/09 и 18/10). 
	
Члан 17.
Овај закон ступа на снагу осмог дана од дана објављивања у „Службеном гласнику Републике Србије”.