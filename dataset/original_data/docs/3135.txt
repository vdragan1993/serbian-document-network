ЗАКОН

о регулисању односа Републике Србије
и зајмопримаца или гараната за преузете обавезе по зајмовима Међународне
банке за обнову и развој

„Службени гласник РС“, 
број 104
од 16. децембра 2009.

 

 

Члан 1.

Овим законом уређују се односи Републике Србије и зајмопримаца
или гараната са седиштем на територији Републике Србије ван територије Аутономне
покрајине Косово и Метохија, и то банака (у даљем тексту: Банке) и правних лица
(у даљем тексту: Дужници), који су, у смислу члана 4, а у складу са Прилогом 1 Закона
о задужењу Савезне Републике Југославије код Међународне банке за обнову и развој
(„Службени лист СРЈ”, број 69/01), ступили у обавезу према Републици Србији.


 

Члан 2.

Банке се ослобађају обавеза према Републици Србији, а крајњи
корисници и њихове банке ослобађају се обавеза према Банкама и Републици Србији
за девизна средства одобрених зајмова Међународне банке за обнову и развој YU-1477,
YU-1801, YU-2307 и YU-1951 која су Банке продале Народној банци бивше СФРЈ у складу
са тада важећим прописима, а крајњим корисницима са седиштем на територији Републике
Србије ван територије Аутономне покрајине Косово и Метохија (у даљем тексту: Крајњи
корисници), директно или преко њихових банака, исплатиле динарску противвредност
ових средстава, у следећим износима а према стању на дан 8. јануара 2002. године:

1) зајам YU-1477-0 који је крајњим корисницима пласиран
преко Војвођанске удружене банке од 1.537.775,03 евра;

2) зајам YU-1801-0 који је крајњим корисницима пласиран
преко Војвођанске удружене банке од 14.226.198,36 евра;

3) зајам YU-2307-0 који је крајњим корисницима пласиран
преко Удружене београдске банке од 98.868.199,62 евра;

4) зајам YU-1951-0 који је крајњим корисницима пласиран
преко Основне привредне банке, Београд од 27.999.694,83 евра.

Девизна средства за отплату зајмова из става 1. овог члана
обезбеђивале су Народна банка бивше СФРЈ, која је поступала за рачун државе СФРЈ
као гаранта по овим зајмовима, Република Србија или аутономна покрајина, сходно
Закону о плаћањима у конвертибилним девизама („Службени лист СФРЈ”, бр. 34/83 и
70/83), Закону о накнади негативних курсних разлика индивидуалним пољопривредним
произвођачима по зајму Међународне банке за обнову и развој за извршење општејугословенског
пројекта („Службени гласник САПВ”, бр. 24/76, 22/78, 23/80 и 28/80), Закону о накнади
негативних курсних разлика по зајму Међународне банке за обнову и развој за извршење
општејугословенског пољопривредног пројекта („Службени гласник СРС”, бр. 42/75 и
46/76) и Закону о коришћењу дела средстава обезбеђених обавезним удруживањем средстава
друштвене репродукције за покриће курсних разлика по кредитима Међународне банке
за обнову и развој за улагања у индивидуалном сектору за период од 1986. до
1990. године („Службени гласник СРС”, број 46/87). 

 

Члан 3.

Банке и Дужници по зајмовима YU-1262-0, YU-1262-1, YU-1262-2
ослобађају се обавеза према Републици Србији у следећим износима а према стању на
дан 8. јануара 2002. године:

1) зајам YU-1262-0, крајњи корисник је био Републички фонд
вода, а банка гарант Агробанка а.д. Београд од 6.017.920,34 евра;

2) зајам YU-1262-1, крајњи корисник је био Републички фонд
вода, а банка гарант Агробанка а.д. Београд од 6.116.884,76 евра;

3) зајам YU-1262-2, крајњи корисник је био Републички фонд
вода, а банка гарант Агробанка а.д. Београд од 8.414.175,85 евра. 

 

Члан 4.

Ослобађање од обавеза из чл. 2. и 3. овог закона односи
се и на камате које је Република Србија платила или ће платити Међународној банци
за обнову и развој. 

 

Члан 5.

Ослобађање од обавеза из чл. 2, 3. и 4. овог закона не
односи се на средства зајма која су Банке пренеле банкама и правним лицима са територије
Аутономне покрајине Косово и Метохија. 

 

Члан 6.

Овај закон ступа на
снагу осмог дана од дана објављивања у „Службеном гласнику Републике Србије”.