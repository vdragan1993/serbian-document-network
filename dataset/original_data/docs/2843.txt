На основу члана 15. став 1. Закона о платном промету („Службени лист СРЈ”, бр. 3/2002 и 5/2003 и „Службени гласник РС”, број 43/2004), 
Гувернер Народне банке Србије доноси
  
ОДЛУКУ 
о обрачуну и клирингу и о функционисању обрачунских рачуна банака код Народне банке Србије
”Службени гласник РС”, број 57 од 25. маја 2004. 
 
 
1. Овом одлуком прописује се начин обрачуна и клиринга и начин функционисања обрачунских рачуна банака код Народне банке Србије.
Банком из става 1. ове тачке сматра се банка из члана 2. тачка 10. одредба под а) Закона о платном промету.
 

 2. Обрачунским рачуном, у смислу ове одлуке, сматра се жиро-рачун банке који се отвара и води код Народне банке Србије. 
Преко обрачунског рачуна из става 1. ове тачке врше се плаћања и обрачунавају међубанкарска плаћања.
 

3. Међубанкарска плаћања код Народне банке Србије извршавају се као бруто и нето обрачун.
 
4. Под бруто обрачуном, у смислу ове одлуке, подразумева се пријем и извршавање појединачних налога за плаћање банака у најкраћем могућем времену од момента њиховог пријема – и то до висине покрића на обрачунском рачуну из тачке 2. те одлуке (у даљем тексту: обрачун у реалном времену по бруто принципу).
 
5. Обрачун у реалном времену по бруто принципу обавља Народна банка Србије – организациони део надлежан за тај обрачун, у складу са овом одлуком и оперативним правилима за обрачун у реалном времену по бруто принципу која утврђује Народна банка Србије.
За учешће у обрачуну у реалном времену по бруто принципу – банка подноси захтев Народној банци Србије.
Ако Народна банка Србије, након оцене, утврди да банка испуњава техничке услове за повезивање са организационим делом из става 1. ове тачке, та банка постаје учесник у обрачуну у реалном времену по бруто принципу на основу уговора који закључи с Народном банком Србије.
Уговором из става 3. ове тачке, банка прихвата да су оперативна правила из става 1. те тачке постала обавезујућа за ову банку.
 
6. Обрачуном у реалном времену по бруто принципу могу се извршавати сви налози за плаћање, а обавезно налози за плаћање чији се износ утврђује оперативним правилима из тачке 5. став 1. ове одлуке. 
 

 7. Под нето обрачуном, у смислу ове одлуке, подразумева се пријем појединачних налога за плаћање, или група налога за плаћање уз које се доставља спецификација појединачних налога, ради обрачуна мултилатералних нето износа за поравнање који се обавља на обрачунским рачунима банке из тачке 2. те одлуке (у даљем тексту: клиринг).
 

 8. Клиринг се обавља у организационом делу Народне банке Србије надлежном за клиринг, у складу са овом одлуком и оперативним правилима за клиринг која утврђује Народна банка Србије. 
Оперативним правилима из става 1. ове тачке утврђују се износи налога за плаћање који се извршавају у нето обрачуну.
За учешће у клирингу – банка подноси захтев Народној банци Србије.
Ако Народна банка Србије, након оцене, утврди да банка испуњава техничке услове за повезивање са организационим делом из става 1. ове тачке, та банка постаје учесник у клирингу на основу уговора који закључи с Народном банком Србије.
Уговором из става 4. ове тачке, банка прихвата да су оперативна правила из става 1. те тачке постала обавезујућа за ову банку.
 

 9. Оперативним правилима из тачке 5. став 1. и тачке 8. став 1. ове одлуке, Народна банка Србије утврђује шта се сматра ризиком у обављању платног промета у смислу те одлуке, као и начин контроле и мере за отклањање тог ризика.
 

 10. Народна банка Србије омогућава банкама увид у стање свих њихових рачуна током дана – у току радног времена.
 

 11. Народна банка Србије редовно обавештава банке о евентуалним застојима и другим проблемима у обављању послова из ове одлуке. 
 

 12. Народна банка Србије има право да потпуно или делимично блокира обрачунски рачун банке у случајевима предвиђеним законом и другим прописом.
О блокирању обрачунског рачуна банке у смислу става 1. ове тачке, као и о разлозима тог блокирања, Народна банка Србије одмах обавештава банку.
 

 13. Налози за плаћање из ове одлуке достављају се у складу са одлуком којом се уређује електронски начин обављања платног промета.
 

 14. Даном почетка примене ове одлуке престаје да важи Одлука о обрачуну и клирингу и о функционисању обрачунских рачуна банака код Народне банке Србије („Службени гласник РС”, бр. 9/2004 и 48/2004).
 

 15. Ова одлука ступа на снагу наредног дана од дана објављивања у „Службеном гласнику РС”, а примењиваће се од 1. јуна 2004. године. 
 
О. број 26
У Београду, 18. маја 2004. године
Гувернер
Народне банке Србије,
Радован Јелашић, с.р.