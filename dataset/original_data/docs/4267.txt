Редакцијски пречишћен текст
 
 
На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 17. став 1. и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси

ОДЛУКУ
о усклађивању пословања Јавног предузећа „Скијалишта Србије” Београд са Законом о јавним предузећима
    "Службени гласник РС", 
				бр. 56 од 15. јуна 2016, 80 од 30. септембра 2016, 91 од 10. 
				новембра 2016.
  
1. Уводне одредбе
Члан 1.
Јавно предузеће „Скијалишта Србије” Београд (у даљем тексту: Јавно предузеће) основано је Одлуком о оснивању јавног предузећа за управљање јавним скијалиштима, као и другим посебно уређеним површинама намењеним за скијање и специјализоване зимске спортске активности („Службени гласник РС”, број 49/06).
Члан 2.
Оснивање Јавног предузећа уписано је у Регистар привредних субјеката у Агенцији за привредне регистре решењем БД 128065/2006 од 12. јула 2006. године, под матичним бројем: 20183390.
Члан 3.
Оснивач Јавног предузећа је Република Србија, а права оснивача остварује Влада, Београд, Немањина 11 (у даљем тексту: Оснивач).
Члан 4.
Јавно предузеће послује под пословним именом: Јавно предузеће „Скијалишта Србије” Београд. 
Скраћено пословно име Јавног предузећа је: ЈП „Скијалишта Србије” Београд.
Седиште Јавног предузећа је у Београду, Милутина Миланковића број 9.
Члан 5.
Јавно предузеће има својство правног лица и права, обавезе и одговорности утврђене законом и овом одлуком.
Јавно предузеће за своје обавезе одговара целокупном својом имовином.
Јавно предузеће има печат и штамбиљ, чији се изглед и садржина утврђују статутом Јавног предузећа (у даљем тексту: Статут).
2. Делатност Јавног предузећа
Члан 6.
Претежна делатност Јавног предузећа јесте:
– Шифра делатности: 9311,
– Назив делатности: Делатност спортских објеката.
Делатност Јавног предузећа од општег интереса је уређење, опремање, одржавање, коришћење и управљање јавним скијалиштем, као и управљање просторима погодним за уређење скијалишта.
Делатност из става 2. овог члана обухвата: вршење инвеститорске функције на изградњи и реконструкцији скијалишта и објеката планинског туризма; организовање и обављање стручних послова на изградњи, реконструкцији, одржавању, опремању и заштити скијалишта; прибављање и управљање просторима погодним за уређење скијалишта; коришћење скијалишта, односно простора којим управља у зимском и летњем периоду (организовање и контрола наплате накнаде за употребу скијалишта, пружање услуга на скијалишту и сл.); заштиту скијалишта, односно простора који управља; уступање радова на обележавању и одржавању скијалишта; организовање стручног надзора над изградњом, реконструкцијом, одржавањем и заштитом скијалишта; вођење евиденције о скијалиштима; планирање изградње, реконструкције, одржавања и заштите скијалишта; обележавање и постављање сигнализације на скијалишту; управљање грађевинским земљиштем, комуналном, саобраћајном, туристичком и другом инфраструктуром на територији скијалишта, односно простора погодног за уређење скијалишта, уколико му је поверено у складу са законом; осигурање безбедности и реда на скијалишту; давање у закуп или на коришћење простора, опреме или објеката којим управља; организовање студијско-истраживачких радова у области развоја скијалишта и планинског туризма.
Јавно предузеће обавља и друге делатности утврђене Статутом у складу са законом.
Јавно предузеће обавља послове спољнотрговинског промета из оквира регистроване делатности.
Оснивач и Јавно предузеће могу поједина права и обавезе у обављању делатности из става 2. овог члана уредити уговором у складу са законом.
3. Права, обавезе и одговорности Оснивача према Јавном предузећу и Јавног предузећа према Оснивачу
Члан 7.
Оснивач даје сагласност на следеће акте Јавног предузећа:
1) дугорочне и средњорочне планове пословне стратегије и развоја Јавног предузећа; 
2) годишњи, односно трогодишњи програм пословања Јавног предузећа;
3) посебан програм за коришћење средстава из буџета (субвенције, гаранције или друга средства);
4) Статут Јавног предузећа;
5) одлуку о расподели добити Јавног предузећа, односно одлуку о начину покрића губитка;
6) одлуку о располагању (прибављање и отуђење) средствима у јавној својини која су пренета у својину јавног предузећа, велике вредности, која је у непосредној функцији обављања делатности од општег интереса, утврђених оснивачким актом;
7) смањење и повећање капитала Јавног предузећа;
8) одлуку о висини цена услуга, осим ако другим законом није предвиђено да ту сагласност даје други државни орган;
9) висину накнада за давање у закуп јавних скијалишта, односно простора погодних за уређење јавних скијалишта;
10) акт о исплати стимулације директора и извршног директора;
11) акт о процени вредности капитала, као и на програм и одлуку о својинској трансформацији;
12) издавање, продају и куповину удела, као и продају удела у Јавном предузећу или куповину удела или акција у другом предузећу, односно привредном друштву;
13) давање гаранција, авала, јемстава, залога и других средстава обезбеђења за послове који нису из оквира делатности од општег интереса;
14) одлуку о избору представника јавног предузећа у скупштини друштва капитала чији је оснивач јавно предузеће;
15) одлуку о избору директора друштва капитала чији је власник јавно предузеће;
16) друге акте у складу са законом којим се уређује обављање делатности од општег интереса и оснивачким актом.
Оснивач даје претходну сагласност на следеће акте Јавног предузећа:
1) улагање капитала Јавног предузећа;
2) одлуку о статусним променама Јавног предузећа;
3) оснивање зависних друштава капитала.
Члан 8.
Годишњи, односно трогодишњи програм пословања Јавног предузећа доноси се и доставља Оснивачу ради давања сагласности најкасније до 1. децембра текуће године за наредну годину.
Јавно предузеће дужно је да дугорочне и средњорочне планове пословне стратегије и развоја и годишњи, односно трогодишњи програм пословања усклади са законом и програмским и планским актима Оснивача.
Члан 9.
Јавно предузеће дужно је да министарству надлежном за послове привреде доставља тромесечне извештаје о реализацији годишњег односно трогодишњег програма пословања, на обрасцу извештаја који пропише министар надлежан за послове привреде, у складу са законом.
Члан 10.
У случају поремећаја у пословању Јавног предузећа, Оснивач може предузети мере којима ће обезбедити услове за несметано функционисање Јавног предузећа, а нарочито:
1) промену унутрашње организације Јавног предузећа;
2) разрешење органа које именује и именовање привремених органа Јавног предузећа;
3) ограничење у погледу права располагања појединим средствима у јавној својини;
4) друге мере одређене законом којим се уређују услови и начин обављања делатности од општег интереса и овом одлуком.
За време ратног стања Оснивач може у Јавном предузећу утврдити организацију која је потребна за обављање делатности од општег интереса Јавног предузећа.
Члан 11.
Запослени у Јавном предузећу имају право на штрајк које остварују у складу са законом којим се уређује штрајк, колективним уговором и другим актом.
У случају штрајка, Јавно предузеће дужно је да обезбеди услове за обављање минимума процеса рада, у складу са законом којим се уређује штрајк и актом Оснивача о одређивању минимума процеса рада у Јавном предузећу.
Члан 12.
У случају да у јавном предузећу нису обезбеђени услови за остваривање редовног процеса рада услед више силе, министарство надлежно за област којој припада делатност јавног предузећа, ако оцени да могу наступити штетне последице за живот и здравље људи или њихову безбедност и безбедност имовине или друге штетне неотклоњиве последице, поступа у складу са законом.
4. Услови и начин утврђивања и распоређивања добити и начин покрића губитака и сношења ризика
Члан 13.
Јавно предузеће послује по тржишним условима.
Одлуку о расподели добити Јавног предузећа доноси Надзорни одбор, уз сагласност Оснивача и којом се одређује део средстава који се уплаћује у буџет Републике Србије, у складу са законом.
Одлуку о начину покрића губитка Јавног предузећа доноси Надзорни одбор, уз сагласност Оснивача.
5. Комисија за ревизију
Члан 14.
Јавно предузеће има Комисију за ревизију, која има три члана, које именује и разрешава Надзорни одбор.
Председник Комисије за ревизију је независни члан Надзорног одбора.
Чланови Комисије за ревизију именују се из реда лица која имају одговарајућа стручна знања из области рачуноводства на период од четири године и могу бити поново именовани по истеку мандата. Најмање један члан Комисије за ревизију мора бити лице које је овлашћени ревизор у складу са законом којим се уређује ревизија или које има одговарајућа знања и радно искуство у области финансија и рачуноводства.
Члан Комисије за ревизију не може бити лице које је:
1) било ангажовано у вршењу ревизије финансијских извештаја Јавног предузећа у последњих пет година;
2) члан политичке странке.
Комисија за ревизију:
1) припрема, предлаже и проверава спровођење рачуноводствених политика и политика управљања ризицима;
2) испитује примену рачуноводствених стандарда приликом припреме финансијских извештаја и оцењује садржину финансијских извештаја;
3) испитује испуњенoст услова за израду консолидованих финансијских извештаја;
4) спроводи поступак именовања ревизора Јавног предузећа и предлаже Надзорном одбору кандидата за ревизора;
5) у случају потребе даје образложени предлог за отказ уговора са ревизором;
6) врши надзор над поступком ревизије, укључујући и одређивање кључних питања која треба да буду предмет ревизије;
7) врши проверу независности и објективности ревизора;
8) обавља друге послове које јој повери Надзорни одбор.
Комисија за ревизију саставља и Надзорном одбору подноси извештаје о питањима из става 5. овог члана најмање једанпут годишње, осим ако Надзорни одбор не одлучи да се сви или поједини извештаји састављају и подносе у краћим временским интервалима.
6. Услови и начин задуживања Јавног предузећа
Члан 15.
Јавно предузеће може да се задужује под условима који су предвиђени законом којим се уређује јавни дуг.
7. Заступање Јавног предузећа
Члан 16.
Јавно предузеће заступа директор, без ограничења овлашћења.
Директор може, у оквиру својих овлашћења, дати другом лицу писано пуномоћје за заступање Јавног предузећа.
Одлуку да се да прокура доноси Надзорни одбор.
8. Износ основног капитала, опис, врста и вредност неновчаног улога
Члан 17.
Основни капитал Јавног предузећа чини 
				новчани капитал уписан и уплаћен у износу од 70.000.000,00 
				динара на дан 8. јуна 2006. године, као и неновчани капитал 
				уписан и унет у износу од 160.000.000,00 динара на дан 8. јуна 
				2006. године, који се састоји од сувласништва Републике Србије 
				од 69,100% идеалних делова фиксне четвороседне жичаре „Панчићев 
				врх” у туристичком центру „Суво рудиште” – Национални парк 
				Копаоник.
Основни капитал из става 1. овог члана 
				је удео Оснивача, као јединог члана са 100% учешћа у основном 
				капиталу Јавног предузећа.”
*Службени гласник РС, број 91/2016
 
9. Средства за оснивање и рад Јавног предузећа
Члан 18.
Јавно предузеће у оквиру обављања својих делатности стиче и прибавља средства из следећих извора;
1) прихода које оствари својим пословањем;
2) финансијских кредита;
3) улагања домаћих и страних лица;
4) буџета Републике Србије;
5) других извора у складу са законом.
Средства за инвестициона улагања обезбеђују се из:
1) буџета Републике Србије, која су утврђена посебно за ову намену;
2) кредита;
3) прихода које оствари својим пословањем;
4) других извора у складу са законом.
10. Имовина Јавног предузећа и располагање (отуђење и прибављање) имовином Јавног предузећа
Члан 19.
Имовину Јавног предузећа чине право својине на покретним и непокретним стварима, новчана средства и хартије од вредности и друга имовинска права, која су пренета у својину Јавног предузећа у складу са законом, укључујући и право коришћења на стварима у јавној својини.
Стварима у јавној својини које је Оснивач уложио у капитал Јавног предузећа, Јавно предузеће располаже у складу са законом.
Стварима у јавној својини које је Оснивач уложио у Јавно предузеће у државину и преносом права коришћења, без преноса права својине, Јавно предузеће не може да располаже, нити да их даље уступа на коришћење, без сагласности Оснивача.
Јавно предузеће управља и располаже својом имовином у складу са законом, оснивачким актом и Статутом.
11. Органи Јавног предузећа
Члан 20.
Органи Јавног предузећа су Надзорни одбор и директор.
а) Надзорни одбор
Члан 21.
Надзорни одбор има пет чланова, које именује Влада, од којих је један председник, с тим да се један члан именује из реда запослених у Јавном предузећу, док један члан мора бити независан члан Надзорног одбора.
Мандат председника и чланова Надзорног одбора је четири године.
Члан 22.
Надзорни одбор:
1) доноси дугорочни и средњорочни план пословне стратегије и развоја и одговоран је за њихово спровођење;
2) доноси годишњи, односно трогодишњи програм пословања Јавног предузећа, усклађен са дугорочним и средњорочним планом пословне стратегије и развоја из тачке 1) овог члана;
3) усваја извештај о степену реализације годишњег, односно трогодишњег програма пословања;
4) усваја тромесечни извештај о степену усклађености планираних и реализованих активности;
5) усваја финансијске извештаје;
6) доноси Статут Јавног предузећа;
7) надзире рад директора;
8) успоставља, одобрава и прати рачуноводство, унутрашњу контролу, финансијске извештаје и политику управљања ризицима;
9) доноси одлуку о расподели добити Јавног предузећа, односно начину покрића губитка;
10) доноси инвестиционе програме и критеријуме за инвестициона улагања;
11) даје сагласност директору за предузимање послова или радњи у складу са овим законом, статутом и одлуком оснивача;
12) доноси одлуку о давању или одузимању прокуре;
13) закључује уговор о раду са директором, у складу са законом којим се уређују радни односи;
14) доноси одлуку о располагању (прибављање и отуђење) средствима у јавној својини која су пренета у својину Јавног предузећа, велике вредности, која је у непосредној функцији обављања делатности од општег интереса, утврђених оснивачким актом;
15) доноси одлуку о висини цена услуга; 
16) утврђује висину накнада за давање у закуп јавних скијалишта, односно простора погодних за уређење јавних скијалишта;
17) одлучује о начину и условима коришћења земљишта на коме се налази део јавног скијалишта, а које по изградњи или реконструкцији јавног скијалишта није у директној функцији изграђеног или реконструисаног јавног скијалишта;
18) одлучује о улагању капитала Јавног предузећа;
19) одлучује о статусним променама Јавног предузећа;
20) одлучује о оснивању зависних друштава капитала;
21) одлучује о смањењу и повећању капитала Јавног предузећа;
22) одлучује о издавању, продаји и куповини удела, као и продаји удела у Јавном предузећу или куповини удела или акција у другом предузећу, односно привредном друштву;
23) именује чланове Комисије за ревизију и поверава јој послове који нису предвиђени овом одлуком и разрешава њене чланове;
24) доноси акт о исплати стимулације директора и извршног директора;
25) врши друге послове у складу са законом, овом одлуком и Статутом.
Одлуке из става 1. тач. 1), 2), 6), 9), 14), 15), 21), 22) и 24) овог члана Надзорни одбор доноси уз сагласност Оснивача.
Одлуке из става 1. тач. 18), 19) и 20) овог члана Надзорни одбор доноси уз претходну сагласност Оснивача.
Члан 23.
Надзорни одбор одлучује већином гласова својих чланова.
Надзорни одбор не може пренети право на одлучивање о питањима из свог делокруга на директора или другог запосленог у Јавном предузећу.
Члан 24.
Председник и чланови Надзорног одбора имају право на накнаду за рад у Надзорном одбору.
Висину накнаде, односно критеријуме и мерила за њено утврђивање одређује Оснивач. 
б) Директор
Члан 25.
Директора именује Оснивач на период од четири године, на основу спроведеног јавног конкурса.
Јавни конкурс за именовање директора спроводи се у поступку прописаном законом којим се уређује правни положај јавних предузећа.
Члан 26.
За директора може бити именовано лице које испуњава услове предвиђене законом којим се уређује правни положај јавних предузећа.
Директор је функционер који обавља јавну функцију.
Директор не може имати заменика.
Члан 27.
Директор:
1) представља и заступа Јавно предузеће;
2) организује рад Јавног предузећа и руководи процесом рада;
3) води пословање Јавног предузећа;
4) одговара за законитост рада Јавног предузећа;
5) предлаже дугорочни и средњорочни план пословне стратегије и развоја и одговоран је за њихово спровођење;
6) предлаже годишњи, односно трогодишњи програм пословања и одговоран је за његово спровођење;
7) предлаже финансијске извештаје Јавног предузећа;
8) извршава одлуке Надзорног одбора;
9) бира извршне директоре;
10) бира представнике Јавног предузећа у скупштини друштва капитала чији је једини власник Јавно предузеће;
11) закључује уговоре о раду са извршним директорима, у складу са законом којим се уређују радни односи;
12) доноси правилник о организацији и систематизацији послова;
13) доноси план набавки;
14) доноси појединачне акте Јавног предузећа;
15) врши и друге послове одређене законом, овом одлуком, Статутом и колективним уговором.
в) Извршни директор
Члан 28.
За извршног директора може бити изабрано лице које испуњава услове предвиђене законом којим се уређује правни положај јавних предузећа.
Број извршних директора утврђује се Статутом, а не може их бити више од седам.
Извршни директор мора бити у радном односу у Јавном предузећу.
Извршни директор одговара за свој рад директору и обавља послове у оквиру овлашћења која му је одредио директор, у складу са оснивачким актом и Статутом.
Извршни директор не може имати заменика.
Члан 29.
Директор и извршни директор имају право на зараду, а могу имати и право на стимулацију.
Акт о исплати стимулације доноси се у складу са законом којим се уређује правни положај јавних предузећа.
Члан 30.
Мандат директора престаје истеком периода на који је именован, оставком и разрешењем.
Поступак за именовање директора покреће се шест месеци пре истека периода на који је именован, односно у року од 30 дана од дана подношења оставке или разрешења.
Директор подноси оставку Оснивачу, у писaној форми.
Директор се разрешава, односно може бити разрешен из разлога предвиђених законом којим се уређује правни положај јавних предузећа.
Члан 31.
Предлог за разрешење директора подноси министарство надлежно за послове привреде.
Предлог из става 1. овог члана може поднети и Надзорни одбор, преко министарства надлежног за послове привреде.
Предлог за разрешење директора мора бити образложен, са прецизно наведеним разлозима због којих се разрешење предлаже и доставља се директору који има право да се у року од 20 дана изјасни о разлозима због којих се предлаже разрешење.
На поступак у коме се одлучује да ли ће директор бити разрешен или не, примењује се закон којим се уређује правни положај јавних предузећа.
Члан 32.
Директор може бити суспендован на начин и под условима предвиђеним законом којим се уређује правни положај јавних предузећа.
Члан 33.
Јавно предузеће може имати вршиоца дужности директора кога именује Оснивач у случајевима, под условима и на период који су предвиђени законом којим се уређује правни положај јавних предузећа.
Вршилац дужности директора има сва права, обавезе и овлашћења која има директор Јавног предузећа.
12. Заштита животне средине
Члан 34.
Јавно предузеће дужно је да примењује све законе и друге прописе којима се уређује заштита животне средине.
13. Јавност у раду Јавног предузећа
Члан 35.
Јавно предузеће дужно је да на својој интернет страници објави усвојени годишњи односно трогодишњи програм пословања, као и све његове измене и допуне, односно извод из тог програма ако Јавно предузеће има конкуренцију на тржишту и тромесечне извештаје о његовој реализацији, ревидиране финансијске годишње извештаје са мишљењем овлашћеног ревизора на те извештаје, састав и контакте Надзорног одбора и контакте директора, радне биографије чланова Надзорног одбора, директора и извршних директора, организациону структуру, као и друге чињенице, које су од значаја за јавност, а нарочито информације које су актом Владе одређене као информације од нарочитог значаја за јавност.
14. Општи акти Јавног предузећа
Члан 36.
Општи акти Јавног предузећа су Статут, одлуке, правилници и други акти којима се на општи начин уређују одређена питања.
Статут је основни општи акт Јавног предузећа.
Остали општи акти Јавног предузећа не смеју бити у супротности са одредбама Статута.
Члан 37.
Статутом се подробније уређују: пословно име и седиште Јавног предузећа; обављање делатности Јавног предузећа које нису предвиђене овом одлуком; заступање Јавног предузећа; начин распоређивања добити и покриће губитака Јавног предузећа; резерве; делокруг Надзорног одбора и директора; начин на који се у Надзорни одбор именује представник запослених у Јавном предузећу; начин избора и број извршних директора; општи акти Јавног предузећа, надлежност за њихово доношење и начин њиховог ступања на снагу; изглед и садржина печата и штамбиља Јавног предузећа; заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу.
15. Прелазне и завршне одредбе
Члан 38.
Јавно предузеће наставља са радом у складу са овом одлуком и Законом о јавним предузећима („Службени гласник РС”, број 15/16).
Јавно предузеће ускладиће Статут Јавног предузећа са овом одлуком у року од 90 дана од дана доношења ове одлуке.
Члан 39.
Ову одлуку објавити у „Службеном гласнику Републике Србије”.
05 број 023-5446/2016
У Београду, 13. јуна 2016. године
Влада
Председник, 
Александар Вучић, с.р.