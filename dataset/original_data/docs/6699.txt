Редакцијски пречишћен текст
 
 
 
 
На основу члана 8. став 1. тачка 1), члана 23. став 1. и члана 98. став 7. Закона о електронским комуникацијама („Службени гласник РС”, број 44/10), члана 12. став 1. тачка 1) и члана 16. тачка 4. Статута Републичке агенције за електронске комуникације („Службени гласник РС”, број 59/10),
Управни одбор Републичке агенције за електронске комуникације је, на седници од 7. јула 2011. године, донеo
 
 
ПРАВИЛНИК 
	
о начину контроле коришћења радио-фреквенцијског спектра, обављања техничких прегледа и заштите од штетних сметњи 
	
"Службени гласник РС", бр. 
	60 од 16. августа 2011, 35 од 17. априла 2013, 
	16 од 9. фебруара 2015.
 
 
I. УВОДНЕ ОДРЕДБЕ
 
Предмет и садржај правилника
 
Члан 1.
Овим 
	правилником ближе се уређује начин контроле радио-фреквенцијског спектра (у 
	даљем тексту: Контрола), који обухвата контролу коришћења 
	радио-фреквенцијског спектра, обављање техничких прегледа радио станица и 
	поступање у циљу заштите од штетних сметњи,
	
	и прописују следећи обрасци: образац за пријаву сметњи, образац међународног 
	извештаја о штетној сметњи, образац извештаја о неправилности коришћења 
	радио-фреквенцијског спектра, образац записника о контроли, и образац 
	легитимације контролора електронских мрежа и услуга, који су одштампани уз 
	овај правилник и чине његов саставни део.*
Одредбе овог правилника не односе се на радио станице и системе који раде у фреквенцијским опсезима намењеним за посебне делатности.


	Регулаторна агенција за електронске комуникације и поштанске услуге* (у даљем тексту: Агенција) врши Контролу у оквиру управљања радио-фреквенцијским спектром, као ограниченим националним добром.

*Службени гласник РС, број 16/2015
 
Циљ Контроле
 
Члан 2.
Контролa се врши у циљу обезбеђивања ефикасног, економичног и безбедног коришћења радио-фреквенцијског спектра за кориснике који поседују одговарајућу лиценцу, појединачну дозволу за коришћење радио-фреквенција (у даљем тексту: 
	појединачна* дозвола) или опште овлашћење за пружање услуга (у даљем тексту: овлашћење) као и за остале кориснике спектра, а што се постиже провером рада овлашћених корисника спектра, откривањем и спречавањем неовлашћеног коришћења радио-фреквенцијског спектра, мерењем параметара потребних за планирање коришћења спектра као и истраживањем штетних сметњи и предузимањем прописаних мера за њихово отклањање у складу са Законом о електронским комуникацијама („Службени 
	гласник РС”, бр. 44/10, 60/13 – УС и 62/14, у даљем тексту: Закон*) и подзаконским актима, међународним Правилником о радио комуникацијама (ITU Radio Regulations – RR, 2008), као и домаћим и међународним стандардима.

*Службени гласник РС, број 16/2015
 
Члан 3.
Контрола обухвата проверу коришћења радио-фреквенцијског спектра у опсегу од 9 kHz до 3000 GHz (у даљем тексту: Спектар), укључујући параметре радио емисија и релевантне карактеристике радио станица као извора тих емисија, a у складу са доступним техничким могућностима Агенције.
Контрола параметара радио емисија као и карактеристика радио станица из претходног става односи се на радио емисије радио станица на територији Републике Србије.
Контрола обухвата и проверу параметара емисија радио станица које су на територији других држава, онда када је потребно извршити координацију радио-фреквенција, утврдити заузетост Спектра и предузети одговарајуће мере у циљу отклањања штетних сметњи ако их проузрокују емисије тих радио станица као и отклонити друге неправилности.
 
Сарадња са надлежним органима
 
Члан 4.
Контролу делова Спектра за посебне намене Агенција врши у сарадњи са органима одбране и безбедности и службама за хитне интервенције. 
	
Контролу делова Спектра намењеног за потребе дистрибуције и емитовања медијских садржаја Агенција врши у сарадњи са органом надлежним за радио дифузију. 
	
Агенција на пословима Контроле, сарађује са инспекцијама надлежних министарства и органима аутономне покрајине.
Начин сарадње између Агенције и надлежних органа из ст. 1. до 3. овог члана уређују се одговарајућим протоколима, а у складу са Законом.
 
Члан 5.
Агенција остварује непосредну сарадњу са регулаторним телима суседних и других земаља, ради заједничког истраживања и отклањања штетних сметњи, у случају да је угрожена безбедност људских живота и имовине, као и у другим случајевима неправилног коришћења Спектра.
Представници Агенције учествују у раду међународних тела која се баве контролом коришћења Спектра и осталим релевантним пословима из домена Контроле на изради одговарајућих међународних прописа, извештаја и пројеката.
 
Организациона јединица за Контролу
 
Члан 6.
Контролу врши Агенција која у свом саставу има и Контролно мерне центре као издвојене подручне организационе целине.
Контролно мерни центри се опремају и организују у складу са Приручником о контроли (Handbook on Monitoring, International Telecommunication Union – ITU, 2010).
Контролно мерни центар Београд је уписан у Листу међународних контролно мерних станица Међународнe уније за телекомуникације (International Telecommunication Union – ITU).
Контролу из овог правилника, Агенција врши преко овлашћених лица – контролора електронских мрежа и услуга (у даљем тексту: Контролор). Контролор поседује одговарајућу легитимацију којом се идентификује током вршења контроле.
 
Образац легитимације Контролора
 
Члан 7.

	Легитимација контролора је беле боје, одштампана на пластичној подлози, у 
	складу са стандардом ISO/IEC 7810 и формата ID-1. Димензије легитимације су 
	85,6x59,98 mm са заобљеним ивицама радијуса 2,88 до 3,48 mm. Дебљина 
	легитимације је 0,76 mm. Преко целе предње и целе задње стране легитимације 
	у форми воденог жига у светлим нијансама црвене и плаве боје, наизменично, 
	одштампан је текст „Регулаторна агенција за електронске комуникације и 
	поштанске услуге”.*

На предњој страни, у врху легитимације, између две стилизоване плетенице у 
бојама заставе Републике Србије налази се текст „РЕПУБЛИКА СРБИЈА”, а испод њега 
текст „РЕГУЛАТОРНА АГЕНЦИЈА ЗА ЕЛЕКТРОНСКЕ КОМУНИКАЦИЈЕ И ПОШТАНСКЕ УСЛУГЕ” 
одштампан у два реда. Простор за фотографију контролора димензија 28x32 mm 
налази се са леве стране средњег дела легитимације, док се на десној страни 
налази текст „ЛЕГИТИМАЦИЈА КОНТРОЛОРА ЕЛЕКТРОНСКИХ МРЕЖА И УСЛУГА”, број 
легитимације, име и презиме контролора, датум издавања, место за печат Агенције 
и потпис овлашћеног лица. У дну легитимације преко целе дужине налази се 
стилизована плетеница у бојама заставе Републике Србије.*

Преко целе задње стране, између две стилизоване плетенице у бојама заставе 
Републике Србије, налази се текст овлашћења контролора електронских мрежа и 
услуга, стилизовани лого Агенције, и контакт информације које садрже назив 
Агенције, адресу, број телефона, имејл адресу и адресу web презентације.*
Брисан 
је ранији став 4. (види члан 3. Правилника - 16/2015-160)
Посебним актом, који ће донети директор Агенције, утврдиће се изглед, димензије и текст значке Контролора.

*Службени гласник РС, број 16/2015
 
Стандарди, техничка упутства и прописи у оквиру послова Контроле
 
Члан 8.
Послови Контроле се врше у складу са стандардима, техничким упутствима и другим прописима Републике Србије, који су усаглашени са обавезујућим стандардима и/или техничким спецификацијама Европске уније, међународним Правилником о радио комуникацијама и Приручником о контроли и међународним препорукама.
Ако не постоје одговарајући домаћи стандарди и/или техничке спецификације из става 1. овога члана, примењују се стандарди и техничке спецификације Европског института за стандарде у области телекомуникација (European Telecommunications Standards Institute – ETSI), Европског комитета за стандардизацију (European Committee for Standardization – CEN) и Европског комитета за стандарде у области електротехнике (European Committee for Electrotechnical Standardization – CENELEC) као и стандарди, одлуке и препоруке Међународне уније за телекомуникациje, Међународне организације за стандардизацију (International Organization for Standardization – ISO), Међународне електротехничке комисије (International Electrotechnical Commission – IEC) и Европске конференције поштанских и телекомуникационих управа (European Conference of Postal and Telecommunications Administrations – CEPT).
Агенција редовно усклађује и допуњује списак домаћих стандарда, техничких упутстава и других прописа из става 1. овог члана и објављује их на својој Интернет страници, а може да их објави и на други прикладан и јавно доступан начин.
 
II. КОНТРОЛА КОРИШЋЕЊА РАДИО-ФРЕКВЕНЦИЈСКОГ СПЕКТРА
 
Послови контроле коришћења радио-фреквенцијског спектра
 
Члан 9.
Агенција врши сталну контролу коришћења спектра, док контролу одабраних радио- фреквенција врши према потреби. У оквиру послова контроле коришћења спектра Агенција:
1) проверава параметре радио емисија, техничке карактеристике радио станица као и друге релевантне податке за радио станице чији имаоци, односно корисници поседују лиценцу, дозволу или овлашћење, односно одговарајући упис у евиденцију оператора;
2) открива неовлашћено коришћење спектра и предузима прописане мере за његово спречавање;
3) испитује заузетост спектра;
4) проверава и утврђује зоне покривања;
5) мери параметре квалитета електронских комуникационих услуга које се пружају бежичним путем;
6) мери ниво електромагнетског поља (нејонизујућег зрачења);
7) врши посебна мерења.
Агенција објављује Извештај о коришћењу радио-фреквенцијског спектра најмање једном годишње.
 
Начин вршења послова мерења и других истраживања
 
Члан 10.
Послове мерења и других истраживања из члана 9. овог правилника врши овлашћени Контролор Агенције, а у складу са стандардима, техничким упутствима и прописима из члана 8. овог правилника.
Мерења се врше мануелно или аутоматски, са калибрисаном мерном опремом у фиксним станицама за контролу спектра у контролно мерним центрима, и даљински управљаним станицама, у мобилним станицама у возилима и у преносним станицама, као и са ручним пријемницима. 
	
Мерења се могу вршити и директно (кондуктивно) на радио станицама одговарајућим мерним уређајима. 
	
Остала истраживања се врше путем провере и анализе података до којих се долази радом на терену или се исти налазе у релевантним документима и базама података.
 
Подаци о параметрима радио емисија и њихова евиденција
 
Члан 11.
Подаци добијени у поступку контроле из члана 9. став 1. тачка 1) овог правилника евидентирају се у бази контролно мерних података, коју води Агенција.
Појединачна провера параметара радио емисије се евидентира у бази контролно мерних података, а односи се на следеће параметре:
1) измерена фреквенција радио емисије;
2) природа и врста радио емисије;
3) индекс модулације; 
4) максимална вредност нивоа електромагнетског поља;
5) азимут правца максималног пријема зрачења извора;
6) претпостављена локација радио станице;
7) измерена фреквенција носиоца/помоћних носилаца у одговарајућој класи тачности (канална фреквенција);
8) пријемна фреквенција или друга која је у вези са основном фреквенцијом;
9) идентификација радио станице;
10) ознака земље са чије територије ради радио станица;
11) поларизација електромагнетског таласа;
12) природа службе;
13) ширина опсега спектра заузетог емисијом;
14) мултиплексирана снага код стерео емисије;
15) параметри модулације дигиталних сигнала;
16) идентификација Контролора који врши проверу параметара радио емисије;
17) датум и време провере параметара радио емисије;
18) назив и географске координате са које су вршена мерења.
Остали подаци добијени провером и мерењима параметара радио емисија и техничких карактеристика радио станица, односе се на следеће податке:
1) нежељене емисије (хармонијске, паразитске, интермодулационе компоненте, и споредне емисије настале као продукти модулационих процеса);
2) подаци о власнику радио станице; 
3) подаци о власнику објекта у коме се налази радио станица;
4) аудио записи садржаја емисије;
5) видео записи садржаја емисије;
6) ознаке употребљене мерне опреме (врста, тип, произвођач, серијски број и др.);
7) атмосферске прилике у тренутку мерења, као и 
8) различите напомене везане за предмет контроле,
и на све остале релевантне податке који су наведени у стандардима, техничким упутствима и прописима наведеним у члану 8. овог правилника.
 
Неправилности у коришћењу Спектра
 
Члан 12.
У оквиру послова контроле из члана 9. став 1. тачка 1) овог правилника, Агенција по службеној дужности или на захтев странке, проверава и открива неправилности у коришћењу спектра и то упоређивањем измерених параметара радио емисија, као и података добијених другим истраживањима са одговарајућим параметрима и подацима који су прописани лиценцом, дозволом или овлашћењем, као и са подацима који се налазе у техничким прописима из члана 8. овог правилника.
 
Неовлашћено коришћење Спектра
 
Члан 13.
У оквиру послова контроле из члана 9. став 1. тачка 2) овог правилника, Агенција по службеној дужности или на захтев странке, открива неовлашћено коришћења Спектра, и то упоређивањем измерених параметара радио емисија, као и података добијених другим истраживањима са одговарајућим подацима у евиденцији издатих лиценци, дозвола и овлашћења.
Одређивање локације радио станице која неовлашћено користи Спектар, врши се помоћу специјалне мерне опреме за лоцирање извора радио емисија, а идентификација власника односно корисника такве радио станице утврђује се другим методама истраживања.
 
Испитивање заузетости Спектра 
 
Члан 14.
У оквиру послова контроле из члана 9. став 1. тачка 3) овог правилника, Агенција по службеној дужности или на захтев странке испитује заузетост појединих делова Спектра мерењем параметара емисија у одређеном периоду времена и на одређеној локацији, а у циљу добијања података потребних за управљање Спектром, при чему добијени подаци могу показати:
1) проценат времена у коме је одређени канал или фреквенцијски опсег коришћен, односно заузет;
2) динамику коришћења појединих канала и фреквенцијских опсега што се добија упоређивањем мерних података истог канала или фреквенцијског опсега у различито време за одређену локацију.
За свако испитивање заузетости спектра сачињава се Извештај о испитивању заузетости канала/фреквенцијског опсега.
 
Провере и утврђивања зона покривања 
 
Члан 15.
У оквиру послова контроле из члана 9. став 1. тачка 4) овог правилника, Агенција по службеној дужности или на захтев странке мери нивое електромагнетског поља и других релевантних параметара радио емисија у одређеним мерним тачкама, а у циљу:
1) провере усаглашености резултата мерења са условима датим у дозволи или лиценци, а који се односе на величину области и број (проценат) становника у тој области којима је доступна електронска комуникациона услуга која се пружа бежичним путем прописаног квалитета;
2) утврђивања стварне величине области у којој је доступна електронска комуникациона услуга која се пружа бежичним путем прописаног квалитета;
3) верификовања предикционих модела који се користе приликом планирања мреже за пружање одређене електронске комуникационе услуге која се пружа бежичним путем.
Након сваке извршене провере или утврђивања зоне покривања сачињава се Извештај о провери/утврђивању зоне покривања.
 
Провера квалитета пружања електронске комуникационе услуге која се пружа бежичним путем 
	
 
Члан 16.
У оквиру послa контроле из члана 9. став 1. тачка 5) овог правилника, Агенција по службеној дужности или на захтев странке, врши проверу параметара квалитета електронских комуникационих услуга које се пружају бежичним путем. Вредности провераваних параметара квалитета упоређују се са одговарајућим граничним вредностима. Параметри квалитета електронских комуникационих услуга које се пружају бежичним путем који се мере, као и њихове граничне вредности дефинисани су општим актoм Агенције.
O свакој извршеној провери параметара квалитета пружања електронских комуникационих услуга које се пружају бежичним путем сачињава се Извештај о провери квалитета пружања електронских комуникационих услуга које се пружају бежичним путем. 
	
 
Мерења нивоа електромагнетског поља (нејонизујућег зрачења)
 
Члан 17.
У оквиру послова контроле из члана 9. став 1. тачка 6) овог правилника, а у складу са чланом 48. Закона, Агенција 
	
	у поступку контроле коришћења радио-фреквенцијског спектра*
мери ниво електромагнетског поља, узимајући у обзир утицај свих извора електромагнетског зрачења на датој локацији, за електронске комуникационе мреже, припадајућа средства, електронску комуникациону опрему и терминалну опрему, у складу са граничним вредностима утврђеним посебним прописима, а у циљу заштите животне средине.
По обављеним мерењима, Контролор сачињава Извештај о мерењу нивоа електромагнетског поља (нејонизујућег зрачења) на одговарајућем обрасцу. Уколико је мерење обављено на захтев странке, Извештај о мерењу нивоа електромагнетског поља (нејонизујућег зрачења) доставља се подносиоцу захтева.
Сва прекорачења нивоа електромагнетског поља утврђена у поступку мерења из става 1. овог члана, Агенција пријављује надлежној инспекцији.

	Брисан је ранији став 4. (види члан 4. Правилника - 16/2015-160)

*Службени гласник РС, број 16/2015
 
 
Посебна мерења
 
Члан 18.
У оквиру послова контроле из члана 9. став 1. тачка 7) овог правилника, Агенција по службеној дужности или на захтев странке врши посебна мерења ради редовних и ванредних потреба планирања, контроле радио-фреквенцијског спектра као и пружања услуга корисницима спектра и то у вези са:
1) планирањем коришћења и координације фреквенција;
2) планирањем радио комуникационих мрежа; 
3) контролом коришћења радио-фреквенцијског спектра за време одржавања значајних културних, спортских и осталих јавних манифестација, као и 
	
4) у ванредним ситуацијама.
 
III. ТЕХНИЧКИ ПРЕГЛЕДИ РАДИО СТАНИЦА
 
Члан 19.
Под техничким прегледом радио станица (у даљем тексту: технички преглед) подразумевају се мерења и провере усаглашености параметара радио емисија и техничких карактеристика радио станица са условима доделе и коришћења Спектра, прописаних Законом и прописима, стандардима и техничким упутствима из члана 8. овог правилника.
Техничким прегледом радио станице нарочито се проверава да ли:
1) радио станица својим радом омета рад других радио станица и осталих електронских комуникационих уређаја и система;
2) радио станица својим радом угрожава безбедност и здравље људи и квалитет њихових живота, и
3) обезбеђује минимум квалитета услуге у складу са општим актом Агенције.
 
Члан 20.
Технички преглед радио станице се обавља у следећим случајевима:
1) када се издаје појединачна дозвола 
	* ;
2) када се радио станици замењују основни функционални делови, а који су били предмет техничког прегледа;
3) када се контролом од стране Агенције, установе битна одступања параметара радио емисија и техничких карактеристика од оних утврђених на обављеном техничком прегледу.
Сваку промену на радио станици из тачке 2) овог члана, ималац, односно корисник радио станице је дужан да одмах пријави Агенцији.


Изузетно, технички преглед се не обавља за радио-станице на ваздухопловима. 
Уместо извештаја о обављеном техничком прегледу, корисник ваздухоплова обавезан 
је да у року који је назначен у појединачној дозволи достави Агенцији копију 
„Потврде о провери пловидбености ваздухоплова*

*Службени гласник РС, број 16/2015
 
 
Обављање техничког прегледа 
 
Члан 21.
Мерење параметара и проверу услова на техничком прегледу обавља извршилац техничког прегледа, који може бити ангажовано лице или Агенција, зависно од избора имаоца, односно корисника радио станице. 
	
У случају потребе, Агенција може ангажовати лице, односно склопити уговор са лицем овлашћеним за вршење мерења и испитивања, укључујући и обављање техничког прегледа (у даљем тексту: ангажовано лице).
Ангажовано лице не сме бити у сукобу интереса, при чему се као сукоб интереса сматра обављање техничког прегледа од стране имаоца односно корисника, произвођача и испоручиоца радио станице, лица које је учествовало у изради техничке документације и лица које је изводило монтажне радове.
Агенција води евиденцију ангажованих лица и чини је доступном на својој Интернет страници. Ималац, односно корисник радио станице одлучује да за извршиоца техничког прегледа изабере Агенцију или ангажовано лице.
 
Члан 22.
Када се технички преглед обавља у складу са чланом 20. став 1. тач. 1) и 2) овог правилника, Агенцији се мора доставити Пријава за обављање техничког прегледа (у даљем тексту: Пријава)
	
	посредством портала на Интернет страници Агенције*. *
Пријава из става 1. овог члана, подноси се Агенцији најмање 15 дана пре обављања техничког прегледа.
Када се технички преглед обавља у складу са чланом 20. став 1. тачка 3) овог правилника, Агенција ће имаоцу, односно кориснику радио станице доставити захтев за обављање техничког прегледа, са роком за извршење техничког прегледа не краћим од 15 дана од дана пријема захтева. По пријему предметног захтева ималац, односно корисник радио станице је дужан да поступи на начин из става 1. овог члана.
Контролор може да присуствује техничком прегледу који обавља ангажовано лице.

*Службени гласник РС, број 16/2015
 
 
Члан 23.
Параметри који се мере, услови који се проверавају и мерне методе које се користе приликом техничког прегледа радио станице, за сваку врсту радио станице, утврђени су у складу са стандардима, техничким упутствима и прописима из члана 8. овог правилника.
Одступање измерених параметара, односно услова који се проверавају мора бити у складу са стандардима, техничким упутствима и прописима из члана 8. овог правилника, у којима је наведен списак мерних инструмената и друге опреме неопходне за обављање техничког прегледа.
Такође, мерни инструменти који се користе при мерењу на техничком прегледу радио станице, морају да буду калибрисани у овлашћеним лабораторијама.
 
Поступак техничког прегледа
 
Члан 24.
Извршилац техничког прегледа, приликом обављања техничког прегледа радио станице попуњава образац Извештаја о обављеном техничком прегледу (у даљем тексту: Извештај), у три примерка, од којих је један у електронском облику. Облик обрасца Извештаја објављује се на Интернет страници Агенције.
Попуњени образац Извештаја потписује лице које је извршило мерење и ималац, односно корисник радио станице. Форма и садржина, као и начин попуњавања обрасца Извештаја утврђени су у упутствима за мерење, које доноси Агенција, посебно за сваки тип радио станице.
Када извршилац техничког прегледа установи да су измерени параметри у прихватљивим границама и да су испуњени сви услови прописни у поступку издавања појединачне дозволе за коришћење радио-фреквенција, два примерка попуњеног обрасца Извештаја (један у писаном, а други у електронском облику) доставља Агенцији, а један примерак имаоцу, односно кориснику радио станице, у року до 60 дана од дана када је извршен технички преглед. У супротном, сматраће се да технички преглед није ни извршен.
Ако Агенција утврди да није извршен технички преглед радио станице у остављеном року, покреће одговарајуће поступке и подноси пријаву надлежној инспекцији министарства.
 
Члан 25.
Када извршилац техничког прегледа установи да измерени параметри нису у прихватљивим границама или нису испуњени неки од услова прописаних у поступку издавања дозволе, констатује да радио станица није испунила прописане услове из издате појединачне дозволе за коришћење радио-фреквенција.
Попуњени образац Извештаја, у коме су посебно означени параметри који нису у прописаним границама или услови који нису задовољени, даје се имаоцу, односно кориснику радио станице. У том случају ималац, односно корисник радио станице је дужан да отклони наведене недостатке и да након тога понови поступак за обављање техничког прегледа у року не дужем од 60 дана од дана пријема извештаја.
У случају да ималац, односно корисник радио станице технички преглед не обави у остављеном року, ангажовано лице је дужно да обавести Агенцију о томе.
 
Члан 26.
Резултати техничког прегледа се уносе у базу података техничких прегледа, коју Агенција води у складу са Законом.
Агенција је овлашћена да врши проверу резултата обављеног техничког прегледа кад технички преглед обавља ангажовано лице.
 
Накнада за технички преглед 
 
Члан 27.
За обављени технички преглед плаћа се накнада прописана општим актом којим се уређују накнаде за услуге које Агенција пружа.
 
IV. ЗАШТИТА ОД ШТЕТНИХ СМЕТЊИ
 
Члан 28.
Заштита од штетних сметњи обухвата поступке, мерења и процедуре у циљу омогућавања несметаног рада радио станица у складу са добијеним лиценцама, дозволама, или овлашћењима по следећим фазама:
1) предузимање превентивних мера;
2) откривање и истраживање узрока штетних сметњи;
3) предузимање мера за отклањање штетних сметњи.
 
Превентивне мере
 
Члан 29.
Агенција у вези са штетним сметњама предузима следеће превентивне мере:
1) планира коришћење радио-фреквенцијског спектра и припрема план намене и предлог плана расподеле у оквиру управљања спектром, сагласно чл. 83. и 84. Закона;
2) открива и пријављује надлежним органима промет радио станица чији параметри емисија нису усклађени са планом намене;
3) открива неовлашћено коришћење Спектра*
4) надгледа и обавља техничке прегледе радио станица на начин уређен одредбама овог правилника; 
	
5) штити радио коридоре и заштитне зоне;
6) мери нивое електромагнетских зрачења која потичу од електронских и електричних уређаја, и 
	
7) врши контролу локација са више радио станица.

*Службени 
	гласник РС, број 35/2013
 
	
 
Члан 30.
У оквиру послова из члана 29. став 1. тач. 1) и 2) овог проткрива 
	неовлашћено коришћење Спектраавилника, Агенција по службеној дужности или на захтев странке открива промет радио станица чији параметри емисија нису усклађени са планом намене и када то може бити узрок штетних сметњи. 
	
Промет такве опреме као и остале уочене неправилности у вези са њом, Агенција пријављује надлежној инспекцији и осталим надлежним органима.
 
Члан 30а*
У оквиру послова из члана 29. 
	став 1. тачка 3) овог правилника, Агенција по службеној дужности или на 
	захтев странке открива неовлашћено коришћење Спектра.*
У случају из става 1. овог 
	члана Агенција поступа у складу са чл. 13. и 40. овог правилника.*

*Службени гласник РС, број 
	35/2013
 
 Члан 30б*

У оквиру послова из члана 29. 
	став 1. тачка 4) овог правилника, Агенција поступа по процедури прописаној у 
	глави III. овог правилника, која се односи на технички преглед радио 
	станица.*

*Службени гласник РС, број 
	35/2013

  
Члан 31.
У оквиру послова из члана 29. став 1. тачка 5) овог правилника, а имајући у виду одредбе члана 46. Закона, Агенција по службеној дужности или на захтев странке проверава радио коридоре и заштитне зоне ради спречавања појаве штетних сметњи.
Агенција је у обавези да све уочене неправилности у предметној контроли пријави надлежној инспекцији и осталим надлежним органима.
 
Члан 32.
У оквиру послова из члана 29. став 1. тачка 6) овог правилника, а имајући у виду одредбе члана 47. Закона, Агенција по службеној дужности или на захтев странке открива случајеве када нису задовољени захтеви у погледу електромагнетске компатибилности и када то може бити узрок штетних сметњи. 
	
Све уочене неправилности у предметној контроли Агенција пријављује надлежној инспекцији и осталим надлежним органима.
 
Члан 33.
У оквиру послова из члана 29. став 1. тачка 7) овог правилника, а имајући у виду одредбе члана 51. Закона, Агенција врши и контролу локација на којима се налази више радио станица на којима је ризик појаве штетних сметњи повећан, што укључује преглед објеката у којима се радио станице налазе, као и одговарајућих стубова са антенским системима и води интерну евиденцију o томе.
За сваку извршену контролу локација Контролор сачињава Извештај.
 
Откривање и истраживање узрока штетних сметњи
 
Члан 34.
Агенција, по службеној дужности или на 
	оправдан* захтев странке, открива и истражује узроке штетних сметњи мерењем нивоа електромaгнетског поља које стварају радио емисије угрожене и узрочне радио станице и одређивањем њиховог релативног односа на локацијама где је пријављена појава штетне сметње, а у складу са одредбама овог правилника. Истраживања морају да обухвате и лоцирање извора штетних сметњи, ако је његова локација непозната.
У случају да је узрок штетне сметње извор електромагнетског зрачења електронског или електричног уређаја, истраживање узрока штетних сметњи врши се мерењем нивоа електромагнетског поља које стварају та зрачења на локацијама где је пријављена појава штетне сметње и упоређивањем тог нивоа са дозвољеним нивоима прописаним у актима из члана 8. овог правилника.
Након обављеног испитивања сачињава се Извештај о штетној сметњи.

*Службени гласник РС, број 16/2015
 
 

	Пријава сметњи*

*Службени гласник РС, број 
16/2015
 
Члан 35.


	Пријаве сметњи достављају се Агенцији на прописаном обрасцу за пријаву 
	сметњи*
Пријава може бити послата и путем електронске поште, факса и поштом, а у хитним случајевима најављена телефоном преко контакт центра уз обавезу накнадне пријаве у писаној форми.
Пријаве 
	сметњи* из других држава примају се само од званичних институција тих земаља задужених за управљање Спектром и обрађују се по приоритету.

*Службени гласник РС, број 
16/2015
 
 
Члан 36.
Када Контролор у поступку контроле коришћења радио-фреквенцијског спектра, односно истраживања штетних сметњи, утврди да су узрок сметњи емисије радио станице друге државе онда сачињава Међународни извештај о штетној сметњи
	* , на прописаном обрасцу, а исти се, у циљу отклањања штетних сметњи и исправљања неправилности, доставља без одлагања администрацији државе под чијом је јурисдикцијом та радио станица.
Образац Међународног извештаја о штетној сметњи 
	* уређен је у складу са међународним Правилником о радио-комуникацијама 
	* .

*Службени гласник РС, број 
16/2015
 
 
Отклањање неправилности
 
Члан 37.
Када се у поступку Контроле утврде чињенице супротне одредбама Закона и других прописа, Контролор сачињава одговарајуће акте и то: Извештај о неправилности коришћења радио-фреквенцијског спектра или Записник о контроли, на основу којих се врши покретање процедуре отклањања те неправилности.
Контролор има овлашћења да тражи од имаоца односно корисника радио станице податке и информације који су му потребни ради провере поступања у складу са Законом, као и да врши мерења и испитивања рада електронских комуникационих мрежа и услуга, припадајућих средстава, електронске комуникационе опреме и терминалне опреме.
У поступку Контроле, Контролор може захтевати од имаоца, односно корисника радио станице приступ свим радио комуникационим уређајима за које посумњају да су извор штетних сметњи или других неправилности или да се користе без одговарајуће лиценце, дозволе и овлашћења ради провере самих уређаја и осталих истраживања.
Образац Извештаја о неправилности коришћења радио-фреквенцијског спектра, као и образац Записника о контроли, објављује се на Интернет страници Агенције.
 
Члан 38.
Ако Агенција, преко Контролора утврди да поступање имаоца, односно корисника радио станице није у складу са обавезама из Закона у делу коришћења спектра, доставља му захтев за изјашњење, са одговарајућим прилозима: Извештај о неправилности коришћења радио-фреквенцијског спектра или Записник о контроли 
	* .
Ималац, односно корисник радио станице је дужан да се у року не краћем од осам дана од дана пријема захтева за изјашњење изјасни о утврђеним неправилностима, односно да их отклони, као и да о томе писаним путем обавести Агенцију.
Уколико се ималац, односно корисник радио станице не изјасни о утврђеним неправилностима у прописаном року, Агенција може поднети захтев за покретање прекршајног поступка у складу са Законом.

*Службени гласник РС, број 
16/2015
 
 
Провера отклањања неправилности
 
Члан 39.
Након истека рока остављеног у захтеву за изјашњење имаоцу, односно кориснику радио станице, Агенција врши проверу поступања по обавезама из предметног захтева. Ако Агенција утврди да ималац, односно корисник радио станице није отклонио утврђене неправилности у остављеном року, подноси пријаву инспекцији надлежног министарства.
Уколико ималац, односно корисник радио станице који није отклонио утврђене неправилности у остављеном року врши делатност у области радио-дифузије, Агенција подноси пријаву и органу надлежном за радио дифузију.


У случајевима када ималац, односно корисник радио-станице, ни после упозорења не 
отклони утврђене неправилности или избегава да прими захтев за изјашњење, 
Агенција покреће поступак за одузимање појединачне дозволе у складу са Законом.*

*Службени гласник РС, број 
16/2015
 
 
Процедура у случају откривања рада радио станице без дозволе и овлашћења 
	
 
Члан 40.
Када утврди неовлашћено коришћење Спектра, Агенција предлаже доношење мера инспекцијског надзора надлежном министарству одмах по обављеним мерењима и покреће одговарајуће судске поступке према имаоцима односно корисницима радио станица који раде без дозволе и овлашћења.
Уколико ималац односно корисник радио станице без дозволе врши делатност у области радио дифузије, Агенција подноси пријаву и органу надлежном за радио дифузију.
 
Члан 40а*

Употреба радио-комуникационих 
	и осталих уређаја који својим радом стварају штетне сметње и ометају 
	овлашћено пружање електронских комуникационих услуга, није дозвољена, осим 
	за потребе одбране и безбедности, када је употреба истих дозвољена органима 
	одбране и безбедности, у складу са законом и Планом намене 
	радио-фреквенцијских опсега.* 
У случајевима када органи из 
	става 1. овог члана врше планирано, односно континуирано ометање, Агенцију 
	је потребно обавестити о локацији, величини зоне, опсегу 
	радио-фреквенцијског спектра и начину на који се врши ометање. На основу 
	овог обавештења или по службеној дужности, Агенција евидентира зону у којој 
	се врши ометање из става 1. овог члана, као и радио-фреквенцијски спектар 
	који се омета и предузима мере у складу са законом.*

Под континуираним ометањем из 
	става 2. овог члана подразумева се сметња која је константно присутна, али и 
	свако ометање које се понавља, односно присутно је у прекидима или се 
	повремено јавља од стране истог ометача на истој локацији.*
 
 
*Службени 
	гласник РС, број 35/2013
 
 
Хитне мере за отклањање неправилности 
 
Члан 41.
Ако је неправилностима, укључујући појаву штетних сметњи, угрожен рад органа одбране и безбедности и органа за хитне интервенције као и ваздухопловне, поморске и радио навигационе и радио комуникацијске службе, Агенција предузима хитне мере. 
	
Пријава неправилности које угрожавају рад наведених радио комуникационих служби решава се одмах, по приоритету.
По откривању узрока неправилности, Контролор је дужан да телефоном или на неки други начин, захтева од имаоца, односно корисника радио станице да одмах отклони узрок сметњи и неправилности, што може подразумевати и прекид рада уређаја који је извор штетне сметње.
Уколико наведено лице не поступи у складу са налогом из претходног става, Контролор је дужан да о томе одмах обавести инспекцију надлежног министарства.
О предузетим поступцима, Контролор је у обавези да сачини службену белешку.
Процедуру спровођења хитних мера за отклањање неправилности, Агенција може прописати у посебним протоколима о сарадњи са одговарајућим службама, органима и организацијама.
 
План и програм Контроле 
 
Члан 42.
Контрола се врши редовно и ванредно.
Редовна Контрола се врши по унапред утврђеном годишњем плану.
Ванредна Контрола се врши по писаној пријави (захтеву) и по службеној дужности.
Ванредна Контрола по службеној дужности се врши када, на основу сопствених истраживања, Агенција оправдано посумња на неправилно коришћење радио-фреквенцијског спектра или због потреба Агенције, других служби или релевантних институција.
 
V. ПРЕЛАЗНЕ И ЗАВРШНЕ ОДРЕДБЕ
 
Члан 43.
Сви захтеви за обављање техничких прегледа радио станица који су поднети пре ступања на снагу овог правилника, решавају се по прописима који су важили у време њиховог подношења.
Технички прегледи радио станица који нису започети пре ступања на снагу овог правилника ће се обавити у складу са овим правилником.
 
Члан 44.
Даном ступања на снагу овог правилника престаје да важи Правилник о поступку техничког прегледа у области телекомуникација („Службени гласник РС”, број 34/06), Правилник о форми и садржини обрасца извештаја о техничком прегледу радио станице и обрасца извештаја о техничком прегледу телекомуникационих мрежа, система и средстава („Службени гласник РС”, број 34/06), Правилник о обрасцу легитимације контролора телекомуникација и контролора радио емисија („Службени гласник РС”, број 111/05) и Правилник о обрасцу извештаја контролора радио емисија, број 1-05-110-5 од 10. фебруара 2006. године, који је објављен на Интернет страници Агенције.
 
Члан 45.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 1-01-3400-13/11
У Београду, 7. јула 2011. године
Председник 
Управног одбора,
проф. др Јован Радуновић, с.р.
 

	Прилози
 

НАПОМЕНА ИЗДАВАЧА: Правилником о изменама и допунама 
Правилника о начину контроле коришћења радио-фреквенцијског спектра, обављања техничких прегледа и заштите од штетних сметњи 
	("Службени гласник РС", број 16/2015) Прилог 1 замењен је новим Прилогом 1 и 
додати су нови Прилози 2-5 (види члан 1. Правилника - 16/2015-160).
 

	Прилог 1 - Образац легитимације 
	контролора електронских мрежа и услуга

Прилог 2 - Образац за пријаву сметњи

Прилог 3 - Образац међународног 
извештаја о штетној сметњи

Прилог 4 - Образац Извештаја о 
неправилности коришћења радио-фреквенцијског спектра

Прилог 5 - Образац записника о контроли