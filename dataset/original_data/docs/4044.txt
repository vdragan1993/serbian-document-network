На основу члана 15. став 2, члана 18. став 5, члана 20. став 9. и члана 21. став 8. Закона о метрологији („Службени гласник РС”, број 30/10),
Министар привреде доноси
 
ПРАВИЛНИК
о опациметрима
"Службени 
				гласник РС", број 15 од 6. фебруара 2015.
 
Предмет
Члан 1.
Овим правилником ближе се прописују захтеви за опациметре, означавање опациметара, начин утврђивања испуњености захтева за опациметре, начин испитивања типа опациметара, методе мерења, као и начин и услови оверавања опациметара.
Примена
Члан 2.
Овај правилник примењује се на опациметре који се користе у функцији контроле и безбедности саобраћаја при техничком прегледу возила на линијама техничког прегледа. 
Значење појединих израза
Члан 3.
Поједини изрази употребљени у овом правилнику имају следеће значење:
1) опациметар је мерило које служи за мерење концентрације чађи у издувним гасовима возила са дизел мотором и којим се директно мери слабљење интензитета светлосног снопа након пропуштања кроз узорак издувног гаса тачно дефинисане дужине, при чему је то слабљење сразмерно садржају честица чађи које имају способност да апсорбују пропуштену светлост;
2) апсорпција светлости представља трансформацију енергије светлости у друге видове енергије интеракцијом са материјом;
3) упадни флукс Ф0 (мерна јединица ват [W]) представља флукс зрачења који доспева до спољне површине мереног узорка;
4) пропуштени флукс Фτ (мерна јединица ват [W]) представља флукс зрачења који је прошао кроз мерени узорак;
5) пропустљивост τ, представља однос између пропуштеног и упадног флукса зрачења помножен коефицијентом 100. Пропустљивост се изражава у процентима, према формули: 

6) опацитивност – N, представља део светлости емитоване од стране извора кроз узорак гаса који се мери, а која не доспева до пријемника и изражава се формулом: 
N=100 – τ [%]
7) ефективна оптичка дужина пута – LА, представља растојање које светлосни сноп пређе кроз узорак издувног гаса између извора и пријемника и чија је вредност коригована у односу на неуниформност, која је последица градијента густине издувног гаса и ефекта крајева;
8) коефицијент апсорпције светлости – k, представља коефицијент дефинисан Beer-Lambert-овим законом:

9) највећа дозвољена грешка (у даљем тексту: НДГ) је највећа позитивна или негативна вредност грешке показивања опациметра прописана овим правилником;
10) температурни опсег је подручје температуре у којем опациметар испуњава захтеве прописане овим правилником;
11) законски релевантан софтвер чине програми, подаци и параметри који су саставни део опациметра и који одређују или извршавају функције које су предмет законске контроле мерила.
12) називни услови употребе су услови коришћења опациметра који дефинишу опсег вредности утицајних величина за које се очекује да наведене метролошке карактеристике опациметра испуњавају захтеве овог правилника.
Други изрази употребљени у овом правилнику, који нису дефинисани у ставу 1. овог члана, имају значење дефинисано законима којима се уређују метрологија и стандардизација.
Захтеви
Члан 4.
Захтеви за опациметре дати су у Прилогу 1 – Захтеви за опациметре, који је одштампан уз овај правилник и чини његов саставни део.
Мерне јединице
Члан 5.
Резултати мерења опациметром изражавају се у јединицама опацитивности у процентима. 
Резултат мерења опациметром може се изразити и/или у коефицијенту апсорпције израженом у m–1.
Означавање
Члан 6.
На опациметар се постављају следећи натписи и ознаке:
1) назив мерила: опациметар;
2) ознака типа опациметра;
3) пословно име или назив, односно знак произвођача;
4) ознака мерне јединице;
5) мерни опсег опациметра;
6) фабрички број и година производње опациметра;
7) ефективна дужина мерне коморе;
8) напон напајања.
Натписи и ознаке постављају се тако да буду видљиви, читљиви и неизбрисиви, односно да их није могуће уклонити без трајног оштећења. 
Начин утврђивања испуњености захтева
Члан 7.
Испуњеност метролошких захтева утврђује се испитивањем типа опациметра које обухвата следеће провере и испитивања:
1) визуелни преглед;
2) испитивање грешке;
3) температурно испитивање;
4) испитивање утицаја промене напона напајања;
5) испитивање утицаја електростатичког пражњења;
6) испитивање утицаја кондукционих радиофреквенцијских поља;
7) испитивање утицаја зрачених радиофреквенцијских поља;
8) испитивање имуности на електрични брзи транзијент/рафал;
9) испитивање имуности на напонске ударе;
10) испитивање имуности на пропаде напона, кратке прекиде и варијације напона.
Начин испитивања типа опациметра, односно методе мерења и испитивања из става 1. овог члана дате су у Прилогу 2 – Испитивање опациметара, који је одштампан уз овај правилник и чини његов саставни део.
Члан 8.
Оверавање опациметра обухвата:
1) визуелни преглед и проверу функционалности;
2) одређивање грешке на начин описан у одељку 5. Прилога 2 овог правилника;
Визуелним прегледом из става 1. тачка 1) овог члана проверава се да ли је опациметар у потпуности у складу са уверењем о одобрењу типа издатим за тај тип опациметра.
У поступку прегледа при оверавању опациметра користи се опрема из одељка 1. Прилога 2 овог правилника, а следивост се обезбеђује у складу са одељком 2. Прилога 2 овог правилника.
Испитивање и оверавање из става 1. тач. 1) и 2) овог члана спроводе се у називним условима употребе из одељка 3. Прилога 2 овог правилника.
Уколико се у поступку оверавања потврди да опациметар испуњава прописане метролошке захтеве, опациметар се жигоше у складу са законом којим се уређује метрологија, прописом донетим на основу тог закона и уверењем о одобрењу типа мерила издатим за тај тип опациметра.
О оверавању опациметра сачињава се записник, а образац тог записника дат је у Прилогу 3 – Записник о оверавању опациметра, који је одштампан уз овај правилник и чини његов саставни део.
Члан 9.
Опациметар се може оверавати само ако је за то мерило издато уверење о одобрењу типа, у складу са прописом којим се уређују врсте мерила за које је обавезно оверавање и временски интервали њиховог периодичног оверавања.
Оверавање опациметра може бити прво, редовно или ванредно, у складу са законом којим се уређује метрологија.
Прелазне и завршне одредбе
Члан 10.
Даном почетка примене овог правилника престају да важе Правилник о метролошким условима за опациметре ("Службени лист СЦГ”, број 20/03) и Метролошко упутство за преглед опациметара ("Гласник ЗМДМ”, број 4/95). 
Члан 11.
Опациметар за који је до дана почетка примене овог правилника издато уверење о одобрењу типа, може се стављати на тржиште до истека рока важења тог уверења, ако је за тај опациметар спроведен поступак оверавања из члана 8. овог правилника. 
Опациметар за који је до дана почетка примене овог правилника издато уверење о одобрењу типа, оверава се у складу са овим правилником, ако у погледу захтева за оверавање испуњава захтеве из овог правилника.
Члан 12.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. априла 2015. године.
 
Број 110-00-205/2014-01
У Београду, 30. јануара 2015. године
Министар, 
Жељко Сертић, с.р. 
 
 

				Прилози
 

Прилог 1 - 
				Захтеви за опациметре

Прилог 2 -
				Испитивање опациметара

Прилог 3 -
				Записник о оверавању 
				опациметра