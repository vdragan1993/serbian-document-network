На основу члана 8. став 3. Закона о утврђивању максималне зараде у јавном сектору („Службени гласник РС”, број 93/12),
Министар финансија и привреде доноси
 
ПРАВИЛНИК
о извештавању о исплаћеним зарадама у јавном сектору
"Службени гласник РС", број 100 од 19. октобра 2012.
 
Члан 1.
Овим правилником уређује се облик и садржина обрасца на којем исплатилац зарада у јавном сектору доставља извештај министарству надлежном за послове финансија о исплаћеним зарадама за одређени месец, које су обрачунате у складу са Законом о утврђивању максималне зараде у јавном сектору (у даљем тексту: Закон).
Члан 2.
Извештај о исплаћеним зарадама за одређени месец из члана 1. овог правилника, исплатилац зарада у јавном сектору доставља у року од 10 дана од дана коначне исплате зарада за тај месец, на Обрасцу извештаја о исплаћеним зарадама, који се даје у прилогу овог правилника и чини његов саставни део.
Први извештај о исплаћеним зарадама у складу са Законом исплатилац зарада у јавном сектору доставља за октобар месец 2012. године, као месец почетка примене Закона, а на начин утврђен ставом 1. овог члана.
Истовремено са извештајем о исплаћеним зарадама из става 2. овог члана исплатилац зарада доставља на обрасцу из става 1. овог члана и извештај о зарадама за септембар месец 2012. године, као месец који претходи месецу почетка примене закона којим се одређује максимална зарада у јавном сектору. 
	
Члан 3.
У Обрасцу извештаја о исплаћеним зарадама исказују се следећи подаци:
– у колони 4 – ЈМБГ, јединствени матични број грађана, а за стране држављане број пасоша или другог идентификационог документа;
– у колони 5 – Радно место запосленог, шифра занимања из Класификације занимања Републичког завода за статистику;
– у колони 6 – Стручна спрема запосленог, степен стручне спреме запосленог; 
	
– у колони 7 – Зарада, износи зарада утврђени у складу са чланом 2. став 2. и чланом 3. став 2. Закона;
– у колони 8 – Увећана зарада, износи увећане зараде обрачунати и исплаћени у складу са Законом; 
	
– у колони 9 – Варијабилни део, износи зараде утврђени у складу са чланом 6. Закона;
– у колони 10 – Укупна нето зарада, збир износа из колона 7, 8 и 9;
– у колони 11 – Укупна бруто зарада, износи нето зарада са припадајућим порезом и доприносима који се плаћају из зараде (Бруто 1).
Члан 4.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-13/2012-001-007-1
У Београду, 15. октобра 2012. године 
Министар,
Млађан Динкић, с.р.