На основу члана 22. став 1. тачка 6) и члана 75. став 3. Закона о електронским медијима („Службени гласник РС”, бр. 83/14 и 6/16 – др. закон), 
Савет Регулаторног тела за електронске медије, на седници одржаној 23. децембра 2016. године, донео је
ПРАВИЛНИК
о поступку издавања одобрења за пружање медијске услуге на захтев
"Службени гласник РС", број 108 од 29. 
				децембра 2016.
   
Члан 1.
Овим правилником ближе се уређује поступак издавања одобрења за пружање медијске услуге на захтев (у даљем тексту: одобрење), прописује образац захтева за издавање одобрења и образац одобрења.
Члан 2.
Захтев за издавање одобрења подноси се Регулаторном телу за електронске медије (у даљем тексту: Регулатор) непосредно или поштом. 
Захтев из става 1. овог члана подноси се на Обрасцу ЗО који је одштампан уз овај правилник као Прилог 1 и чини његов саставни део и објављује се на веб-сајту Регулатора.
Члан 3.
Захтев за издавање одобрења садржи: 
1) назив подносиоца захтева;
2) назив медијске услуге (скраћени идентификациони знак);
3) седиште, односно адресу подносиоца захтева;
4) адресу студија подносиоца захтева;
5) матични број подносиоца захтева;
6) ПИБ подносиоца захтева; 
7) други контакт подаци (телефон, факс, електронска пошта, веб-сајт);
8) име и презиме лица одговорног за заступање подносиоца захтева са следећим подацима: адреса, телефон и електронска пошта;
9) име и презиме главног и одговорног уредника подносиоца захтева са следећим подацима: адреса, телефон и електронска пошта;
10) податак о врсти медијске услуге коју би пружао подносилац захтева према њеном садржају, у смислу члана 43. став 2. Закона о електронским медијима;
11) податак о врсти електронске комуникационе мреже путем које подносилац захтева намерава да пружа медијску услугу;
12) планирани датум почетка пружања медијске услуге.
Члан 4.
Подносилац захтева уз захтев за издавање одобрења подноси следећу документацију:
1) доказ о регистрацији подносиоца захтева:
(1) извод из регистра привредних субјеката ако је подносилац захтева привредни субјекат;
(2) извод из регистра удружења (удружења, фондације и задужбине);
(3) извод из регистра цркава и верских заједница (цркве и верске заједнице); 
2) доказ о испуњености техничких услова:
(1) попис опреме са техничким параметрима која се користи за пружање медијске услуге;
(2) доказ о власништву или уговор, односно предуговор о закупу пословног простора адекватног за обављање делатности пружања медијске услуге;
(3) скица (тлоцрт) простора намењеног за обављање делатности пружања медијске услуге, оверен од стране овлашћеног пројектанта (пројектанта са лиценцом) са означеним просторијама, њиховом укупном и појединачном квадратуром и њиховом наменом;
3) информацију о програмској концепцији и понуђеним каталозима програмских садржаја (програмски елаборат), која садржи: 
(1) податак о врсти медијске услуге према садржају, у смислу члана 43. став 2. Закона о електронским медијима;
(2) циљна група којој је програм намењен; 
(3) језик, односно језици на којима ће програм бити доступан;
(4) удео појединих врста програма (информативни, документарни, научно-образовни, забавни, ријалити, културно-уметнички, верски, филмски, серијски, спортски, музички и дечји програм, програм за малолетнике и други програми) у каталозима програма, који је процентуално изражен, и опис који ће програмски садржаји бити обухваћени појединим врстама програма; 
(5) податке о начину на који ће пружалац медијске услуге испуњавати своје обавезе из члана 62. Закона о електронским медијима, и то: улагање средстава у производњу и прибављање права на европским аудио-визуелним делима, укључивање европских аудио-визуелних дела у каталог програма или истицање европских аудио-визуелних дела у каталогу програма;
(6) податке о томе на који начин и у којој мери ће оглашавање бити доступно у оквиру програма;
4) изјаву овлашћеног лица за заступање подносиоца захтева да издавањем одобрења неће настати стање којим се нарушава медијски плурализам, у смислу члана 45. став 1. алинеја 2. и члана 46. ст. 1. и 2. Закона о јавном информисању и медијима („Службени гласник РС”, бр. 83/14, 58/15 и 12/16), за чију тачност својим потписом одговара подносилац захтева;
5) скраћени идентификациони знак и његово графичко решење;
6) фотокопија личне исправе лица одговорног за заступање (ако је лична карта са микроконтролером (чипом), потребно је поднети податке са аутоматски очитане личне карте);
7) фотокопија личне карте главног и одговорног уредника (ако је лична карта са микроконтролером (чипом), потребно је поднети податке са аутоматски очитане личне карте).
Извод из става 1. тачка 1) овог члана подноси се тако да из њега проистиче стање у регистру у моменту подношења захтева. 
Документација из става 1. овог члана подноси се у оригиналу или овереној фотокопији, осим документације из става 1. тач. 2) подтач. (2) и (3) и тач. 6) и 7) овог члана која се може поднети и у неовереној фотокопији. 
Исправе на страном језику морају бити преведене на српски језик, а превод оверен од стране овлашћеног судског тумача.
Члан 5.
Ако Регулатор утврди да је подносилац захтева поднео непотпуну документацију или нетачне или непотпуне податке, оставља му примерен рок за поступање. 
Ако подносилац захтева не поднесе потпуну документацију, тачне или потпуне податке у остављеном року из става 1. овог члана, Регулатор његов захтев одбацује у складу са одредбама закона који уређује општи управни поступак. 
Члан 6.
Ако Регулатор утврди да је подносилац захтева поднео потпун захтев и тачне податке и потпуну документацију, издаје му одобрење и уписује медијску услугу у Регистар медијских услуга (евиденција пружалаца медијских услуга на захтев).
Регулатор решењем одбија захтев ако утврди да подносилац захтева не може бити ималац одобрења у складу са одредбама Закона о електронским медијима и ако би издавањем одобрења настало стање којим се нарушава медијски плурализам у смислу закона којим се уређују јавно информисање и медији.
Члан 7.
Одобрење садржи:
1) назив пружаоца медијске услуге;
2) назив медијске услуге (скраћени идентификациони знак);
3) седиште и адресу пружаоца медијске услуге;
4) матични број, ПИБ и контакт податке (телефон, факс, електронска пошта; веб-сајт) пружаоца медијске услуге;
5) име и презиме лица овлашћеног за заступање пружаоца медијске услуге;
6) име и презиме главног уредника пружаоца медијске услуге;
7) власничка структура пружаоца медијске услуге;
8) податак о врсти медијске услуге према садржају, у смислу члана 43. став 2. Закона о електронским медијима;
9) податак о томе да ли је реч о заштићеној услузи, у смислу члана 4. тачка 20) Закона о електронским медијима;
10) рок важења одобрења;
11) напомену да је у циљу контроле рада, у смислу члана 24. Закона о електронским медијима, пружалац медијске услуге дужан да Регулатору омогући увид у податке и осталу документацију која се односи на предмет контроле.
Саставни део одобрења чине: 
1) програмски елаборат; 
2) уговор закључен са оператором електронске комуникационе мреже;
3) решење о утврђивању висине накнаде за право на пружање медијске услуге;
4) скраћени идентификациони знак и његово графичко решење;
5) исправе које доказују испуњеност техничких услова за пружање медијске услуге.
Одобрење из става 1. овог члана издаје се на Обрасцу О који је одштампан уз овај правилник као Прилог 2 и чини његов саставни део.
Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.
Број 05-2239/16-5 
У Београду, 23. децембра 2016. године
Заменик председника Савета, 
Горан Петровић, с.р.
Прилози

				Прилог 1 - Образац ЗО - Захтев за издавање одобрења за пружање 
				медијске услуге на захтев

				Прилог 2 - Образац О - Одобрење за пружање медијске услуге на 
				захтев