На основу члана 21. став 1. Закона о Народној банци Србије
(„Службени гласник РС”, број 72/2003), 

Гувернер Народне банке Србије доноси

 

 

ОДЛУКУ

о начину обављања послова
централног регистра, депоа и клиринга хартија од вредности


"Службени гласник РС", број 
97 од 
3. октобра 2003.

 

 

1.
Овом се одлуком, ради стварања услова за несметано обављање послова у вези са регистрацијом,
депоновањем, клирингом и салдирањем хартија од вредности које, до оснивања Централног
регистра хартија од вредности као акционарског друштва у смислу члана 260. Закона
о тржишту хартија од вредности и других финансијских инструмената („Службени лист
СРЈ”, број 65/2002 и „Службени гласник РС”, број 57/2003), обавља Народна банка
Србије – уређује начин вођења централног регистра и централног депоа, као и начин
обрачуна и поравнања обавеза и потраживања по основу хартија од вредности и новчаних
средстава насталих по основу послова са хартијама од вредности (клиринг и салдирање).

 

2.
Послове из тачке 1. ове одлуке обавља Народна банка Србије – Централни регистар,
депо и клиринг хартија од вредности (у даљем тексту: Централни регистар ХоВ).

 

3.
Послове из тачке 1. ове одлуке, Централни регистар ХоВ обавља за берзанске посреднике,
банке, банке овлашћене за обављање брокерско-дилерских послова и банке које су инвеститори
овластили да раде за њихов рачун (кастоди банке) (у даљем тексту: чланови Централног
регистра ХоВ), као и за њихове клијенте, тј. друга правна и физичка лица, затим
за Републику Србију и јединице локалне самоуправе.

 

4.
Послови из тачке 1. ове одлуке су следећи:

1)
вођење регистра хартија од вредности, и то стања хартија од вредности на рачунима
емитената, власника хартија од вредности и чланова Централног регистра ХоВ, као
и упис права трећих лица на хартијама од вредности;

2)
прекњижавање хартија од вредности на рачунима чланова Централног регистра ХоВ и
власника хартија од вредности;

3)
отварање и вођење рачуна чланова Централног регистра ХоВ на којима се воде средства
намењена трговању хартијама од вредности;

4)
клиринг и салдирање обавеза и потраживања по основу хартија од вредности и новчаних
средстава насталих по основу закључених послова са хартијама од вредности, као и
утврђивање стања обавеза и потраживања чланова Централног регистра ХоВ и њихових
клијената после измирења међусобних обавеза и потраживања – и то у роковима утврђеним
упутством за спровођење ове одлуке;

5)
чување материјализованих хартија од вредности;

6)
организовање примарне продаје аукцијом хартија од вредности које емитује Република
Србија;

7)
други послови у вези са хартијама од вредности.

 

5.
У Централном регистру ХоВ отварају се и воде следећи рачуни хартија од вредности:

1)
емисиони рачуни;

2)
рачуни хартија од вредности чланова Централног регистра ХоВ и њихових клијената,
и то:

–
власнички рачуни, 

–
трговачки рачуни,

–
заложни рачуни,

–
рачуни управљања,

–
репо рачуни;

3)
рачуни хартија од вредности које се депонују при статусним променама предузећа.

 

6.
У Централном регистру ХоВ отварају се и воде рачуни средстава намењених трговању
хартијама од вредности, и то:

1)
девизни рачуни чланова Централног регистра ХоВ;

2)
обрачунски динарски рачуни чланова Централног регистра ХоВ – чији се динарски рачуни
воде код Народне банке Србије, односно који се за берзанске посреднике воде код
банака чланова Централног регистра ХоВ;

3)
рачуни гарантних фондова чланова Централног регистра ХоВ.

 

7.
За пријем у чланство у Централном регистру ХоВ подноси се писмени захтев, који садржи
назив и седиште подносиоца захтева, као и потпис овлашћеног лица подносиоца, односно
његовог заступника.

Уз
захтев из става 1. ове тачке подносе се следећи документи:

1)
последњи годишњи, односно полугодишњи рачун, ако је подносилац дужан да га саставља;

2)
извештај ревизора;

3)
извод из судског регистра;

4)
дозвола за обављање делатности, ако је то прописано другим законом;

5)
бројеви рачуна преко којих подносилац обавља платни промет;

6)
доказ о стручној оспособљености кадрова за обављање послова са хартијама од вредности;

7)
доказ о техничко-технолошкој оспособљености за електронску размену података са Централним
регистром ХоВ;

8)
доказ о извршеној уплати 40.000 евра на име гарантног фонда Централног регистра
ХоВ код Народне банке Србије, са одговарајућим бројем меница и овлашћењем да их
Централни регистар ХоВ може активирати под условима и на начин прописаним упутством
за спровођење ове одлуке;

9)
доказ о извршеној уплати 20.000 евра на име средстава по основу послова са хартијама
од вредности – на рачун Централног регистра ХоВ код Народне банке Србије.

 

8.
На основу захтева из тачке 7. ове одлуке и ако оцени да су испуњени услови прописани
том одлуком, гувернер или лице које он овласти закључиће са подносиоцем тог захтева
уговор о чланству у Централном регистру ХоВ, којим ће се регулисати њихова међусобна
права и обавезе.

Подносиоцима
захтева из става 1. ове тачке са којима се не закључи уговор о чланству у Централном
регистру ХоВ – враћају се средства из тачке 7. одредбе под 8. и 9. ове одлуке.

 

9.
Члан Централног регистра ХоВ дужан је да:

–
на својим рачунима на дан салдирања има довољно хартија од вредности, односно довољно
новчаних средстава за извршење преузетих обавеза;

–
на рачуну из тачке 6. одредба под 1 ове одлуке има девизна средства у висини просечног
нето дуговног салда у току претходног месеца;

–
послове са Централним регистром ХоВ обавља електронски;

–
плаћа накнаду за коришћење услуга Централног регистра ХоВ у складу са одлуком којом
се наплаћују накнаде за услуге које врши Народна банка Србије;

–
у свему поступа у складу са овом одлуком и упутством за њено спровођење.

 

10.
Ако члан Централног регистра ХоВ нема довољно средстава на рачуну из тачке 6. одредба
под 1 ове одлуке, односно нема довољно хартија од вредности на рачунима из тачке
5. одредба под 2 те одлуке – Централни регистар ХоВ поступа на начин прописан упутством
за спровођење ове одлуке.

 

11.
Члану Централног регистра ХоВ престаје чланство у том регистру:

–
на образложени писмени захтев, а након измирења свих његових обавеза по закљученим
пословима са хартијама од вредности;

–
ако му је одузета дозвола за рад, односно дозвола за обављање делатности брокерско-дилерског
друштва;

–
ако не испуњава услове на основу којих је примљен у то чланство;

–
ако не извршава обавезе према Централном регистру ХоВ;

–
ако не поступа у складу са овом одлуком и упутством за њено спровођење.

 

12.
У случају из тачке 11. ове одлуке, Централни регистар ХоВ је дужан да, без одлагања,
утврди стање свих неизвршених послова са хартијама од вредности члана Централног
регистра ХоВ, као и начин окончања ових послова, и да о томе одмах обавести тог
члана.

После
престанка чланства у Централном регистру ХоВ и испуњења обавеза према овом регистру
и другим члановима тог регистра – Централни регистар ХоВ хартије од вредности члана
Централног регистра ХоВ и његових клијената преноси на рачуне хартија од вредности
код другог члана, а на основу уговора закљученог са другим чланом.

 

13.
Престанком чланства у Централном регистру ХоВ – новчана средства члана Централног
регистра ХоВ, након измирења свих његових обавеза по закљученим пословима са хартијама
одвредности – Централни регистар ХоВ преноси на новчане рачуне тог члана.

 

14.
Члан Централног регистра ХоВ редовно ажурира податке о власницима хартија од вредности
и евидентира промене једнообразних идентификација и пореских бројева, као и промене
имена и адресе, односно назива и седишта, и усклађује их с подацима из судског регистра,
регистра грађана и пореског регистра – и то на основу обавештења која му достављају
клијенти.

 

15.
Банка – члан Централног регистра ХоВ која је примила на чување материјализоване
хартије од вредности са ознаком серије и проверила веродостојност тих хартија –
отвара рачун на који укњижава ове хартије и предаје их Централном регистру ХоВ најкасније
у року од 15 дана од дана њиховог преузимања.

 

16.
Централни регистар ХоВ прекњижава хартије од вредности на основу налога за прекњижавање
примљеног преко члана Централног регистра ХоВ, и то у року назначеном у том налогу.

Налог
из става 1. ове тачке садржи:

–
идентификационе ознаке преносиоца и примаоца,

–
идентификацију хартије од вредности,

–
број хартија од вредности које се прекњижавају,

–
правни основ прекњижавања.

 

17.
Пренос власништва прекњижавањем с рачуна преносиоца хартија од вредности (продавца)
на рачун њиховог примаоца (купца) по основу купопродаје тих хартија закључене на
организованом тржишту – Централни регистар ХоВ врши према достављеним закључницама
и налозима за прекњижавање члана Централног регистра ХоВ, истовремено са преносом
новчаних средстава.

Пренос
власништва прекњижавањем у смислу става 1. ове тачке по основу купопродаје хартија
од вредности закључене ван организованог тржишта – Централни регистар ХоВ врши према
налозима за прекњижавање члана Централног регистра ХоВ, истовремено са преносом
новчаних средстава.

Пренос
власништва прекњижавањем у смислу става 1. ове тачке по другом основу (поклон, наслеђе,
судске одлуке, размена хартија од вредности или у другим случајевима утврђеним законом)
– Централни регистар ХоВ врши према налогу члана Централног регистра ХоВ.

У
случају правног следбеништва, наслеђа, судске одлуке или у другим случајевима утврђеним
законом – члан Централног регистра ХоВ даје налог за прекњижавање Централном регистру
ХоВ на основу правноснажног акта.

 

18.
Када члан Централног регистра ХоВ прими налог за прекњижавање:

–
утврђује исправност тог налога;

–
проверава да ли налогодавац располаже хартијама од вредности које намерава да прекњижи;

–
тај налог прослеђује Централном регистру ХоВ.

 

19.
Правни посао који је основ за настанак права трећих лица на хартијама од вредности
(право залоге, право прече куповине и др.) уписује се у Централни регистар ХоВ преко
члана Централног регистра ХоВ – на основу налога власника хартије од вредности и
на основу доказа о стицању тог права.

Права
трећих лица на хартијама од вредности имају дејство према другим лицима од дана
уписа у Централни регистар ХоВ.

 

20.
Ако је потраживање Народне банке Србије обезбеђено залогом хартија од вредности,
а заложни дужник није извршио своју обавезу према заложном повериоцу (Народној банци
Србије), Централни регистар ХоВ, на основу налога Народне банке Србије, прекњижиће
хартије од вредности са заложног рачуна залогодавца на власнички рачун Народне банке
Србије.

 

21.
Ако банка Народној банци Србије не уплати утврђену реоткупну цену по основу закључене
репо трансакције са хартијама од вредности, односно не уплати укупан износ реоткупне
цене или уплати мањи износ од утврђене реоткупне цене, наплата потраживања Народне
банке Србије у износу који недостаје до укупне реоткупне цене врши се из хартија
од вредности које се налазе на репо рачуну банке.

Ради
наплате потраживања Народне банке Србије на начин из става 1. ове тачке, Народна
банка Србије даје Централном регистру ХоВ налог да одговарајућу количину хартија
од вредности прекњижи с репо рачуна банке на власнички рачун Народне банке Србије.


 

22.
Ако члан Централног регистра ХоВ не испуни обавезе утврђене закљученим послом купопродаје
хартија од вредности, Централни регистар ХоВ о томе одмах обавештава организовано
тржиште.

 

23.
Извештај о свом пословању Централни регистар ХоВ подноси гувернеру – на захтев,
а најмање полугодишње.

 

24.
За спровођење ове одлуке Народна банка Србије донеће упутство.

 

25.
Даном ступања на снагу ове одлуке престаје да важи Одлука о начину обављања послова
Централног регистра, депоа и клиринга хартија од вредности („Службени гласник РС”,
број 36/2003).

 

26.
Ова одлука ступа на снагу наредног дана од дана објављивања у „Службеном гласнику
РС”.

 

О. број 67

У Београду, 1. октобра
2003. године

Гувернер

Народне банке Србије,

Кори Удовички, с.р.