На основу члана 48. став 3. Закона о судским таксама („Службени гласник РС”, бр. 28/94, 53/95, 16/97, 34/01 – др. закон, 9/02, 29/04, 61/05, 116/08 – др. закон, 31/09, 101/11, 93/12, 93/14 и 106/15),
Министар правде доноси
 
ПРАВИЛНИК
о изгледу судских таксених марака, поступку израде, дистрибуцији и располагању судским таксеним маркама
"Службени гласник РС", број 15 од 25. фебруара 
				2016.
 
Члан 1.
Овим правилником прописује се изглед судских таксених марака, поступак њихове израде, дистрибуција и располагање судским таксеним маркама. 
Члан 2.
Судске таксене марке (у даљем тексту: таксене марке) штампају се на квалитетној самолепљивој гумираној хартији, а израђују у апоенима од 10, 20, 50, 100, 200, 500, 1000, 2000 и 5000 динара.
Димензије таксених марака у апоенима од 10, 20, 50 и 100 динара јесу 24 x 37 милиметара, а димензије таксених марака у апоенима од 200, 500, 1000, 2000 и 5000 динара јесу 30 x 37,5 милиметара.
Члан 3.
Текст таксене марке исписује се на српском језику ћириличним писмом.
У горњем делу таксене марке налази се континуални микротекст: „Србија” исписан великим штампаним словима, а испод њега утиснут Мали грб Републике Србије изнад кога је великим штампаним словима исписано: „СРБСРБ”. 
Испод Малог грба Републике Србије, у централном делу таксене марке, великим штампаним словима исписане су речи: „РЕПУБЛИКА СРБИЈА”, а испод тога речи: „СУДСКА ТАКСА”.
Испод речи: „СУДСКА ТАКСА” у средини исписана је вредност апоена, са леве и десне стране исписано је штампаним малим словима: „дин.”, а испод вредности апоена налази се континуaлни микротекст: „Србија” исписан великим штампаним словима.
Испод микротекста: „Србија” у доњем делу таксене марке налази се бар код са серијским бројем од 10 ознака.
Образац таксених марака у апоенима од 10, 20, 50, 100, 200, 500, 1000, 2000 и 5000 динара дат је у Прилогу, који је одштампан уз овај правилник и чини његов саставни део.
Члан 4.
Таксене марке штампају се у следећим бојама:
– таксена марка у апоену од 10 динара је тамно браон боје са сигурносном иридесцентном тиркизном бојом,
– таксена марка у апоену од 20 динара је светло браон боје са сигурносном иридесцентном златном бојом,
– таксена марка у апоену од 50 динара је плаве боје са сигурносном иридесцентном тиркизном бојом,
– таксена марка у апоену од 100 динара је црвене боје са сигурносном иридесцентном златном бојом,
– таксена марка у апоену од 200 динара је розе боје са сигурносном иридесцентном тиркизном бојом,
– таксена марка у апоену од 500 динара је љубичасте боје са сигурносном иридесцентном златном бојом,
– таксена марка у апоену од 1000 динара је маслинастозелене боје са сигурносном иридесцентном златном бојом,
– таксена марка у апоену од 2000 динара је наранџасте боје са сигурносном иридесцентном тиркизном бојом,
– таксена марка у апоену од 5000 динара је плавозелене боје са сигурносном иридесцентном тиркизном бојом.
Члан 5.
Таксене марке израђују се штампањем. 
Таксене марке штампају се тако да се омогући високи степен заштите какав се користи за штампање вредносница и који спречава њихово фалсификовање или злоупотребу.
Права и обавезе поводом израде таксених марака уређују се уговором између министарства надлежног за послове правосуђа (у даљем тексту: Министарство) и пружаоца услуге штампања.
Трошкови израде таксених марака финансирају се из прихода остварених наплатом судских такси којима управља Министарство.
Члан 6.
Таксене марке продају продавци који имају продајна места у свим седиштима судова и које овлашћује Влада на предлог Министарства.
Овлашћени продавац обавља и заштићену дистрибуцију од места израде таксених марака до његовог седишта и потом до продајног места и гарантује и сигурност и заштиту у својим продајним местима.
Приход остварен продајом таксених марака, умањен за 10%, овлашћени продавац дневно уплаћује на уплатни рачун отворен за уплату јавних прихода од судских такси.
Овлашћени продавац задржава за себе, као накнаду, 10% од прихода оствареног продајом таксених марака дневно.
Члан 7.
Број (количину) таксених марака у оптицају одређује Министарство, које води и евиденцију о броју марака које је издало овлашћеном продавцу.
Овлашћени продавац води евиденцију о продатим таксеним маркама и дневно је доставља Министарству.
На основу евиденција о продатим таксеним маркама, овлашћени продавац саставља план дистрибуције одређене количине таксених марака по продајним местима, који потврђује Министарство.
Нову количину таксених марака, ради њихове дистрибуције на продајна места, овлашћени продавац наручује од пружаоца услуге штампања, по прибављеној сагласности Министарства.
Члан 8.
Судска такса плаћа се таксеним маркама тако што овлашћени запослени у суду поништава таксене марке и уноси њихову серијску ознаку из бар кода у евиденцију судског предмета.
Члан 9.
Овај правилник ступа на снагу даном објављивања у „Службеном гласнику Републике Србије”.
Број 110-00-15/2016-05
У Београду, 23. фебруара 2016. године
Министар,
Никола Селаковић, с.р.