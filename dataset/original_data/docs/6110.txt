Редакцијски пречишћен текст



	 
	       На основу члана 13. став 3. Закона о вину („Службени гласник РС”, број 41/09),

 Министар пољопривреде, шумарства и водопривреде, доноси


 


 


ПРАВИЛНИК


о садржини и начину вођења Виноградарског регистра, као и о обрасцу захтева за упис у Виноградарски регистар


„Службени гласник РС“, бр. 33 од 18. маја 2010, 
	9 од 30. јануара 2014.


 


 


I. УВОДНЕ ОДРЕДБЕ


 


Члан 1.


 Овим правилником ближе се прописује садржина и начин вођења Виноградарског регистра, као и образац захтева за упис у Виноградарски регистар.


 


Члан 2.


 Поједини изрази употребљени у овом правилнику имају следеће значење:


 1) број виноградарске парцеле јесте јединствен, непоновљив број који се трајно додељује свакој појединачној виноградарској парцели уписаној у Виноградарски регистар;


 2) виноградарска парцела јесте пољопривредна парцела на којој се налази виноград са јединственим карактеристикама: један облик власништва, једна сорта, односно сортимент, једна подлога, један размак садње, један узгојни облик, једна година садње, један просечан принос по хектару и једна намена грожђа; 



 3) Виноградарски регистар јесте база података о произвођачима грожђа и виноградарским парцелама, као и о другим подацима у складу са овим правилником;


 4) графички приказ виноградарске парцеле јесте графички приказ са подацима о тој виноградарској парцели, добијен након мерења, 
	односно одређивања* површине виноградарске парцеле применом геоинформационог система и технике, као и трансформације и обраде података;


 5) извод из Виноградарског регистра јесте извод из базе Виноградарског регистра са подацима о произвођачу грожђа и његовим виноградарским парцелама у складу са последњом променом података;


 6) неактивна виноградарска парцела јесте виноградарска парцела код које се три узастопне године нису примењивале основне агротехничке и ампелотехничке мере у винограду, услед чега не постоји плодоношење;


 7) површина виноградарске парцеле јесте површина коју обухвата виноград са јединственим карактеристикама заједно са површином од пола међуредног растојања тог винограда са свих страна винограда;


 8) произвођач грожђа јесте физичко лице, правно лице, односно предузетник који се бави производњом грожђа и који је уписан у Виноградарски регистар;


 9) регистарски број произвођача грожђа јесте јединствен, непоновљив број који се трајно додељује сваком произвођачу грожђа уписаном у Виноградарски регистар (у даљем тексту: регистарски број).


 


	* Службени гласник РС, број 9/2014


II. САДРЖИНА И НАЧИН ВОЂЕЊА ВИНОГРАДАРСКОГ РЕГИСТРА


 


Члан 3.


 Виноградарски регистар (у даљем тексту: Регистар) садржи:


 1) регистарски број и број виноградарске парцеле;


 2) број и датум решења о упису, односно решења о брисању из Регистра;


 3) податке о произвођачу грожђа;


 4) податке о виноградарским парцелама;


 5) податке о годишњој производњи грожђа.


 


Члан 4.


 Регистар се води у електронској форми и може се повезивати са другим базама и регистрима министарства надлежног за послове пољопривреде (у даљем тексту: Министарство).


 Регистар из става 1. овог члана може се водити и у облику регистарске књиге на основу података из Регистра у електронској форми.


 На насловној страни регистарске књиге ставља се печат Министарства, назив Регистра и редни број књиге.


 


Члан 5.


 Регистарска књига састоји се из регистарских уложака који се формирају за сваког уписаног произвођача грожђа са његовим виноградарским парцелама и подацима о годишњој производњи грожђа.


 Регистарски улошци из става 1. овог члана састоје се од омота у који се улаже документација од значаја за упис, промену података, упис података о годишњој производњи грожђа и брисање из Регистра.


 У једном регистарском улошку могу се водити подаци само за једног произвођача грожђа.


 Сви омоти регистарског улошка су нумерисани, а сва документација се трајно чува у складу са прописима којима се уређује архивска грађа.


 


Члан 6.


 Сваком произвођачу грожђа приликом уписа у Регистар додељује се регистарски број и издаје извод из Регистра са бројевима виноградарских парцела и графички приказ тих парцела.


 Произвођач грожђа може да има само један регистарски број.


 Регистарски број који је једном додељен не може се мењати.


 Регистарски број који је додељен једном произвођачу грожђа не може бити додељен неком другом произвођачу грожђа у случају његовог брисања из Регистра.


 


Члан 7.


 У Регистар се уписују и промене података.


 Произвођач грожђа сваку промену података уписаних у Регистар пријављује Министарству у року од 15 дана од дана настале промене.


 Промену података о годишњој производњи грожђа са 
	* родних виноградарских парцела, у циљу одређивања производног потенцијала, произвођач грожђа пријављује Министарству сваке године након бербе.


  * Службени гласник РС, број 9/2014
  


Члан 8.


 Произвођач грожђа се брише из Регистра ако поднесе захтев за брисање на основу одлуке о престанку обављања делатности.


 Министарство може и по службеној дужности да покрене поступак за брисање из Регистра.


 Брисање из Регистра врши се повлачењем дијагоналне линије преко свих рубрика, осим рубрике „промене”, у коју се уноси број и датум акта на основу кога је извршена промена, односно брисање произвођача грожђа из Регистра.


 


III. ЗАХТЕВ ЗА УПИС У РЕГИСТАР


 


Члан 9.


 Упис у Регистар врши се на основу захтева који подноси правно лице, предузетник, односно физичко лице, у складу са Законом о вину.


 Захтев из става 1. овог члана подноси се подручној јединици Министарства – Управе за аграрна плаћања према седишту произвођача грожђа – правног лица, односно предузетника, односно пребивалишту произвођача грожђа – физичког лица.


 Захтев из става 1. овог члана подноси се на Обрасцу ВВ 1 – Захтев за упис у Виноградарски регистар, који је одштампан уз овај правилник и чини његов саставни део.


 

	Члан 10.*
Уз захтев за упис у Регистар подноси се:*
1) уговор о закупу, односно коришћењу за 
	виноградарску парцелу на којој се виноград налази, ако подносилац захтева 
	није власник те виноградарске парцеле, односно ако је закупац или корисник;*
2) документ којим се доказује право својине на 
	катастарској парцели на којој се налази виноградарска парцела, ако право 
	својине није уписано у катастар непокретности (решење о расподели 
	комасационе масе, решење о наслеђивању и др).*
 
 * Службени гласник РС, број 9/2014


IV. ЗАВРШНА ОДРЕДБА


 


Члан 11.


 Овај правилник ступа на снагу наредног дана од дана објављивања у „Службеном гласнику Републике Србије”. 



 


 


    Број 110-00-00034/2010-09


    У Београду, 7. маја 2010. године


    Министар,



    др 
		Саша Драгин, с.р.



		 

 

НАПОМЕНА ИЗДАВАЧА: Образац ВВ 1 – Захтев за упис у Виноградарски регистар, који 
је одштампан уз Правилник о садржини и начину вођења Виноградарског регистра, 
као и о обрасцу захтева за упис у Виноградарски регистар („Службени гласник РС”, 
број 33/2010), замењен је новим Обрасцем ВВ 1 – Захтев за упис у Виноградарски 
регистар (види члан 4. Правилника - 9/2014-99).

 



Образац 
ВВ 1 – Захтев за упис у Виноградарски регистар