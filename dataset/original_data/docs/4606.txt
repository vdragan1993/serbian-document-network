На основу члана 8. став 7. Закона о привредним коморама („Службени гласник РС”, број 112/15) и члана 44. Закона о поступку регистрације у Агенцији за привредне регистре („Службени гласник РС”, бр. 99/11 и 83/14),
Министар привреде доноси
 
ПРАВИЛНИК
о садржини и начину вођења Регистра привредних комора и Регистра представништава страних привредних комора 
"Службени гласник РС", број 15 од 25. фебруара 
				2016.
 
Предмет уређивања
Члан 1.
Овим правилником уређује се садржина и начин вођења Регистра привредних комора и Регистра представништава страних привредних комора, као и документа која се прилажу уз регистрацију.
Начин вођења регистара
Члан 2.
Регистри из члана 1. овог правилника воде се као јединствене, централне, јавне електронске базе података и докумената о привредним коморама и представништвима страних привредних комора које обављају своју делатност на територији Републике Србије.
Предмет регистрације
Члан 3.
У регистре из члана 1. овог правилника уписују се подаци о привредној комори и представништву стране привредне коморе, промене уписаних података као и брисање привредне коморе и представништва стране привредне коморе из регистара.
Регистри из члана 1. овог правилника, поред података из става 1. овог члана, садрже и документа на основу којих је извршена регистрација.
Садржина Регистра привредних комора
Члан 4.
Регистар привредних комора садржи податке о привредној комори који су прописани законом, и то:
1) назив и скраћени назив;
2) седиште и адреса седишта;
3) облик организовања (Привредна комора Србије, Привредна комора Војводине, Привредна комора Косова и Метохије или уговорна привредна комора);
4) датум оснивања;
5) матични/регистарски број;
6) ПИБ;
7) лично име, пребивалиште, односно боравиште и јединствени матични број грађана, односно број путне исправе и држава издавања путне исправе или јединствени матични број за странца за председника привредне коморе и за друга лица овлашћена за заступање ако је предвиђено;
8) време на које се оснива или податак о томе да се оснива на неодређено време;
9) датум доношења статута односно датум измена и допуна статута;
10) упис чланства у савезу или другој асоцијацији у земљи или иностранству;
11) подаци о статусној промени;
12) подаци о ликвидацији и стечају;
13) подаци о брисању из Регистра;
14) контакт подаци (број телефона, број мобилног телефона и адреса електронске поште; 
15) забележба података од значаја за правни промет.
Поред података из става 1. овог члана Регистар привредних комора садржи податке који могу да постоје, и то:
1) назив привредне коморе на страном језику;
2) назив привредне коморе на језику националне мањине;
3) бројеви рачуна у банкама.
Садржина Регистра представништава страних привредних комора
Члан 5.
Регистар представништава страних привредних комора садржи податке о представништву стране привредне коморе који су прописани законом, и то:
1) назив и седиште стране привредне коморе;
2) назив, седиште и адреса представништва стране привредне коморе у Републици Србији;
3) име лица овлашћеног за заступање стране привредне коморе у Републици Србији;
4) број и датум решења о упису у Регистар представништава страних привредних комора;
5) број и датум решења о брисању из Регистра представништава страних привредних комора;
6) контакт подаци (број телефона, број мобилног телефона и адреса електронске поште), представништва стране привредне коморе у Републици Србији;
7) матични број и порески идентификациони број (ПИБ) представништва стране привредне коморе.
Поред података из става 1. овог члана Регистар представништава страних привредних комора садржи податке који могу да постоје, и то:
1) назив представништва на страном језику;
2) бројеви рачуна у банкама;
3) забелешка података од значаја за правни промет.
Упис у регистре
Члан 6.
Упис привредне коморе и представништва стране привредне коморе у регистре из члана 1. овог правилника врши се на основу поднете пријаве за упис, прописане документације у оригиналу или овереној фотокопији и доказа о уплати накнаде за упис у регистре из члана 1. овог правилника.
Подаци о матичном броју и пореском идентификационом броју (ПИБ) привредне коморе и представништва стране привредне коморе уписују се у регистре из члана 1. овог правилника по службеној дужности, на основу одлуке надлежног органа за доделу матичног броја, односно пореског идентификационог броја.
Документа за упис оснивања у Регистар привредних комора
Члан 7.
Уз регистрациону пријаву за упис оснивања привредне коморе у Регистар привредних комора подноси се:
1) оснивачки акт;
2) статут;
3) записник са оснивачке скупштине;
4) доказ о идентитету оснивача (извод из одговарајућег регистра или други доказ о правном субјективитету);
5) акт о избору лица овлашћеног за заступање;
6) фотокопија личне карте или пасоша за лице овлашћено за заступање;
7) доказ о уплати накнаде за упис у Регистар привредних комора.
Документа за упис оснивања у Регистар представништава страних привредних комора
Члан 8.
Уз регистрациону пријаву за упис оснивања представништва стране привредне коморе у Регистар представништава страних привредних комора подноси се: 
1) акт о регистрацији/оснивању и оверен превод од овлашћеног судског тумача, акта о регистрацији/оснивању стране привредне коморе у матичној држави или потврда (изјава) оверена од стране суда или јавног бележника да страна привредна комора има својство правног лица и без уписа у одговарајући регистар;
2) одлука и оверен превод од овлашћеног судског тумача, одлуке надлежног органа стране привредне коморе о отварању представништва и лицу овлашћеном за заступање представништва у Републици Србији;
3) фотокопија личне карте или пасоша лица овлашћеног за заступање представништва у Републици Србији;
4) доказ о уплати накнаде за упис у Регистар представништава страних привредних комора.
Документа за упис промене података у Регистар привредних комора
Члан 9.
Уз регистрациону пријаву за упис промене података у Регистар привредних комора, подноси се: 
1) одлука надлежног органа о промени података;
2) записник са седнице надлежног органа на којој је донета одлука о промени података; 
3) доказ о уплати накнаде за упис промене података у Регистар привредних комора;
4) друга документа у складу са законом.
За регистрацију припајања Регионалне привредне коморе или Привредне коморе Београда, Привредној комори Србије, уз регистрациону пријаву се достављају документа прописана чланом 46. став 1. Закона о привредним коморама („Службени гласник РС”, број 112/15) и доказ о уплати накнаде за регистрацију.
За регистрацију промене облика организовања Регионалне привредне коморе или Привредне коморе Београда, уз регистрациону пријаву се достављају документа прописана чланом 46. став 7. Закона о привредним коморама („Службени гласник РС”, број 112/15) и доказ о уплати накнаде за регистрацију. 
Документа за упис промене података у Регистар представништава страних привредних комора
Члан 10.
Уз регистрациону пријаву за упис промене података у Регистар представништава страних привредних комора подноси се: 
1) одлука и оверен превод од овлашћеног судског тумача, одлуке надлежног органа стране привредне коморе о промени података; 
2) доказ о уплати накнаде за упис промене података у Регистар представништава страних привредних комора;
3) друга документа у складу са законом.
Документа за упис ликвидације у Регистар привредних комора
Члан 11.
Уз регистрациону пријаву за упис ликвидације у Регистар привредних комора, подноси се: 
1) одлука надлежног органа о покретању поступка ликвидације и именовању ликвидационог управника;
2) записник са седнице надлежног органа на којој је донета одлука;
3) доказ о идентитету ликвидационог управника – фотокопија личне карте или пасоша (ако се за ликвидационог управника именује лице које није уписано као заступник);
4) доказ о уплати накнаде за упис ликвидације у Регистар привредних комора;
5) друга документа у складу са законом.
Документа за упис стечаја у Регистар привредних комора
Члан 12.
Уз регистрациону пријаву за упис стечајног поступка у Регистар привредних комора, подноси се:
1) решење надлежног стечајног суда о покретању стечајног поступка и именовању стечајног управника;
2) доказ о уплати накнаде.
Документа за брисање из Регистра привредних комора
Члан 13.
Уз регистрациону пријаву за брисање из Регистра привредних комора, подносе се:
1) докази на основу којих се утврђују чињенице за брисање привредне коморе;
2) доказ о уплати накнаде за брисање из Регистра.
Документа за брисање из Регистра представништава страних привредних комора
Члан 14.
Уз регистрациону пријаву за брисање из Регистра представништава страних привредних комора подноси се:
1) одлука и оверен превод од овлашћеног судског тумача, одлуке надлежног органа стране привредне коморе о престанку рада представништва на територији републике Србије;
2) доказ о уплати накнаде за брисање из Регистра представништава страних привредних комора.
Друге услуге које пружа Агенција за привредне регистре у вођењу регистара
Члан 15.
У вођењу регистара из члана 1. овог правилника Агенција за привредне регистре (у даљем тексту: Агенција), у складу са законом:
1) врши резервацију назива;
2) издаје уверења о подацима уписаним у регистре, односно о чињеницама које произлазе из података уписаних у регистре;
3) издаје копије документа на основу кога је извршен упис у регистре;
4) штампа документа са интернет странице званичног сајта Агенције;
5) издаје уверења о подацима садржаним у регистрима који су обрађени по посебном захтеву корисника и достављају се кориснику у електронском формату, на медијуму или преко електронског сервиса који обезбеђује Агенција.
Ступање на снагу
Члан 16.
Овај правилник ступа на снагу осмог дана од дана објављивања у „Службеном гласнику Републике Србије”.
Број 011-00-00054/2016-01
У Београду, 17. фебруара 2016. године
Министар,
Жељко Сертић, с.р.