На основу члана 41. став 7. Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09 и 72/09 – др. закон, 53/10, 101/11, 2/12 – исправка и 93/12), 
Министар финансија и привреде доноси
 
 
ПРАВИЛНИК
о обрасцу збирне пореске пријаве о обрачунатом и плаћеном порезу на добит по одбитку на приходе које остварују нерезидентна правна лица 

„Службени 
				гласник РС“, број 122 од 25. децембра 2012.

				 

				 

НАПОМЕНА ИЗДАВАЧА: Правилник 
				престаје да важи даном ступања на снагу Правилника о изменама и 
				допунама Правилника о садржају пореске пријаве за обрачун пореза 
				на добит по одбитку на приходе и накнаде које остварују 
				нерезидентна и резидентна правна лица ("Службени гласник РС", 
				број 14/2016), односно 1. марта 2016. године, осим у случају 
				подношења пореске пријаве у складу са чланом 6. тог правилника 
				(види члан 9. Правилника - 14/2016-59).

				 
Члан 1.
Овим правилником прописује се образац збирне пореске пријаве о обрачунатом и плаћеном порезу на добит по одбитку на приходе које остварују нерезидентна правна лица, укључујући и нерезидентна правна лица из јурисдикција са преференцијалним пореским системом из члана 3а Закона о порезу на добит правних лица („Службени гласник РС”, бр. 25/01, 80/02, 80/02 – др. закон, 43/03, 84/04, 18/10, 101/11 и 119/12 – у даљем тексту: Закон).
Члан 2.
Исплатилац прихода – резидентно правно лице обрачунава, обуставља и плаћа порез по одбитку приликом исплате прихода нерезидентном правном лицу у складу са чланом 40. ст. 1, 2. и 3. Закона. 
Исплатилац прихода – резидентно правно лице обрачунава, обуставља и плаћа порез по одбитку и у случају кад приходе из члана 40. став 1. тачка 1) и став 3. Закона исплаћује сталној пословној јединици нерезидентног правног лица из јурисдикикције са преференцијалним пореским системом.
Обрачунате и плаћене порезе из ст. 1. и 2. овог члана резидентно правно лице исказује у збирној пореској пријави на Обрасцу ПДПО – Збирна пореска пријава о обрачунатом и плаћеном порезу на добит по одбитку на приходе које остварују нерезидентна правна лица (у даљем тексту: Образац ПДПО), који је одштампан уз овај правилник и чини његов саставни део.
Пореску пријаву из става 3. овог члана исплатилац прихода – резидентно правно лице дужан је да подносе надлежном пореском органу, у року који је прописан законом којим се уређује порески поступак и пореска администрација.
Надлежни порески орган из става 4. овог члана је организациона јединица Пореске управе, и то за исплатиоца прихода – резидентно правно лице:
1) које је основано на територији Републике Србије – организациона јединица у општини на чијој територији има седиште;
2) које је основано на територији Републике Србије, а које је, према обиму својих пореских обавеза, сврстано у великог пореског обвезника – Центар за велике пореске обвезнике;
3) које није основано на територији Републике Србије, а чије је место стварне управе и контроле на територији Републике Србије – организациона јединица у општини на чијој територији то правно лице има место стварне управе и контроле.
Члан 3.
У Образац ПДПО, у колону 3, уносе се следећи подаци:
1) под редним бројем 1 – бруто приход који по основу дивиденди и удела у добити у правном лицу остварују нерезидентна правна лица;
2) под редним бројем 2 – износ пореза на приходе под ред. бр. 1 обрачунатог применом законом прописане, односно ратификованим међународним уговором предвиђене стопе, при чему је износ на овом редном броју једнак износу са редног броја 2.1. ако се примењује једна стопа, односно збиру износа са ред. бр. 2.1 – 2.4 ако се примењују различите стопе;
3) под ред. бр. 2.1 – 2.4 – износ пореза који се обрачунава множењем одговарајуће стопе и прихода, односно дела прихода са редног броја 1 на који се примењује иста стопа;
4) под редним бројем 3 – бруто приход који по основу ауторских накнада остварују нерезидентна правна лица;
5) под редним бројем 4 – износ пореза на приходе под ред. бр. 3 обрачунатог применом законом прописане, односно ратификованим међународним уговором предвиђене стопе, при чему је износ на овом редном броју једнак износу са редног броја 4.1. ако се примењује једна стопа, односно збиру износа са ред. бр. 4.1 – 4.4 ако се примењују различите стопе;
6) под ред. бр. 4.1 – 4.4 – износ пореза који се обрачунава множењем одговарајуће стопе и прихода, односно дела прихода са редног броја 3 на који се примењује иста стопа;
7) под редним бројем 5 – бруто приход који по основу камата остварују нерезидентна правна лица, осим камата по основу дужничких хартија од вредности чији је издавалац Република Србија, аутономна покрајина, јединица локалне самоуправе или Народна банка Србије;
8) под редним бројем 6 – износ пореза на приходе под ред. бр. 5 обрачунатог применом законом прописане, односно ратификованим међународним уговором предвиђене стопе, при чему је износ на овом редном броју једнак износу са редног броја 6.1. ако се примењује једна стопа, односно збиру износа са ред. бр. 6.1 – 6.4 ако се примењују различите стопе;
9) под ред. бр. 6.1 – 6.4 – износ пореза који се обрачунава множењем одговарајуће стопе и прихода, односно дела прихода са редног броја 5 на који се примењује иста стопа;
10) под редним бројем 7 – бруто приход који од накнада по основу закупа непокретности и покретних ствари остварују нерезидентна правна лица;
11) под редним бројем 8 – износ пореза на приходе под ред. бр. 7 обрачунатог применом законом прописане, односно ратификованим међународним уговором предвиђене стопе, при чему је износ на овом редном броју једнак износу са редног броја 8.1. ако се примењује једна стопа, односно збиру износа са ред. бр. 8.1 – 8.4 ако се примењују различите стопе;
12) под ред. бр. 8.1 – 8.4 – износ пореза који се обрачунава множењем одговарајуће стопе и прихода, односно дела прихода са редног броја 7 на који се примењује иста стопа;
13) под редним бројем 9 – бруто приход који по основу извођења естрадног, забавног, уметничког, спортског или сличног програма, остварују нерезидентна правна лица;
14) под редним бројем 10 – износ пореза на приходе под ред. бр. 9 обрачунатог применом законом прописане, односно ратификованим међународним уговором предвиђене стопе, при чему је износ на овом редном броју једнак износу са редног броја 10.1. ако се примењује једна стопа, односно збиру износа са ред. бр. 10.1 – 10.4 ако се примењују различите стопе;
15) под ред. бр. 10.1 – 10.4 – износ пореза који се обрачунава множењем одговарајуће стопе и прихода, односно дела прихода са редног броја 9 на који се примењује иста стопа;
16) под редним бројем 11 – бруто приход који од накнада по основу услуга остварују нерезидентна правна лица из јурисдикција са преференцијалним пореским системима;
17) под редним бројем 12 – износ пореза на приходе под ред. бр. 11 обрачунатог применом законом прописане стопе;
18) под редним бројем 12.1 – износ пореза који се обрачунава множењем прописане стопе и прихода;
19) под редним бројем 13 – укупно обрачунати порез по одбитку, као збир обрачунатог пореза по одбитку са ред. бр. 2, 4, 6, 8, 10. и 12.
У Образац ПДПО, у колону 4, под ред. бр. 2, 4, 6, 8, 10. и 12, уносе се подаци о уплатним рачунима јавних прихода на које је извршена уплата пореза по одбитку.
У Образац ПДПО новчани износи уписују се у динарима, без децимала.
Члан 4. 
Даном ступања на снагу овог правилника престаје да важи Правилник о обрасцу збирне пореске пријаве о обрачунатом и плаћеном порезу на добит по одбитку на приходе које остварују нерезидентни обвезници – правна лица („Службени гласник РС”, бр. 116/04, 20/10 и 11/12).
Члан 5.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-315/2012-04
У Београду, 25. децембра 2012. године
Министар,
Млађан Динкић, с.р.