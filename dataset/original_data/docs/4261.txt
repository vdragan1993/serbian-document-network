На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16), члана 8. став 1. Закона о јавним путевима („Службени гласник РС”, бр. 101/05, 123/07, 101/11, 93/12 и 104/13) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о усклађивању пословања Јавног предузећа „Путеви Србије” Београд са Законом о јавним предузећима
"Службени гласник РС", број 82 од 7. октобра 
				2016.
 
1. Уводне одредбе
Члан 1.
Јавно предузеће за управљање државним путевима основано је Одлуком о оснивању Јавног предузећа за управљање државним путевима („Службени гласник РС”, број 115/05).
Оснивање Јавног предузећа за управљање државним путевима уписано је у Регистар привредних субјеката у Агенцији за привредне регистре решењем БД број 108625/2006 од 23. фебруара 2006. године, матични број 20132248, ПИБ 104260456.
Члан 2.
Оснивач Јавног предузећа за управљање државним путевима је Република Србија, у чије име оснивачка права врши Влада, Београд, Немањина 11, матични број 07020171 (у даљем тексту: Оснивач).
Члан 3.
Јавно предузеће послује под пословним именом: Јавно предузеће „Путеви Србије” Београд (у даљем тексту: Јавно предузеће).
Скраћено пословно име Јавног предузећа је: ЈП „Путеви Србије”.
Члан 4.
Седиште Јавног предузећа је у Београду, Булевар краља Александра 282.
Члан 5.
О промени пословног имена и седишта Јавног предузећа одлучује Надзорни одбор, уз сагласност Оснивача.
Члан 6.
Јавно предузеће има својство правног лица, са правима, обавезама и одговорностима утврђеним законом и овом одлуком.
Јавно предузеће за своје обавезе одговара целокупном својом имовином.
Јавно предузеће има печат и штамбиљ, чији се изглед и садржина утврђују Статутом.
2. Делатност Јавног предузећа
Члан 7.
Претежна делатност Јавног предузећа јесте:
– Шифра делатности: 42.11,
– Назив делатности: Изградња путева и аутопутева.
Јавно предузеће обавља делатност управљања државним путевима као делатност од општег интереса. 
Делатност из става 2. овог члана обухвата следеће послове: коришћење државног пута (организовање и контрола наплате накнада за употребу државног пута, вршење јавних овлашћења и сл.); заштита државног пута; вршење инвеститорске функције на изградњи и реконструкцији државног пута; организовање и обављање стручних послова на изградњи, реконструкцији, одржавању и заштити државног пута; уступање радова на одржавању државног пута; организвоање стручног надзора над изградњом, реконструкцијом одржавањем и заштитом државног пута; планирање изградње, реконструкције, одржавања и заштите државног пута; означавање државног пута и вођење евиденције о државним путевима и о саобраћајно-техничким подацима за те путеве; управљање саобраћајем и организовање и обављање бројања возила на државном путу.
Члан 8.
Јавно предузеће обавља и друге делатности утврђене Статутом, у складу са законом.
Јавно предузеће обавља послове спољнотрговинског промета из оквира регистроване делатности.
О промени претежне делатности Јавног предузећа одлучује Надзорни одбор, уз сагласност Оснивача.
3. Услови и начин утврђивања и распоређивања добити, начин покрића губитака и сношења ризика
Члан 9.
Јавно предузеће послује по тржишним условима, у складу са законом.
Надзорни одбор, уз сагласност Оснивача, доноси одлуку о расподели добити Јавног предузећа, којом се одређује део средстава који се уплаћује у буџет Републике Србије, у складу са законом.
Одлуку о начину покрића губитка Jавног предузећа доноси Надзорни одбор, уз сагласност Оснивача. 
4. Права, обавезе и одговорности Оснивача према Јавном предузећу и Јавног предузећа према Оснивачу
Члан 10.
Оснивач даје сагласност на следеће акте Јавног предузећа:
1) Статут;
2) дугорочне и средњорочне планове пословне стратегије и развоја;
3) годишњи програм пословања;
4) посебан програм за коришћење средстава из буџета (субвенције, гаранције или друга средства);
5) одлуку о расподели добити, односно одлуку о начину покрића губитака;
6) одлуку о исплатама стимулације директора и извршног директора;
7) одлуку о избору представника Јавног предузећа у скупштини друштва капитала чији је оснивач Јавно предузеће;
8) одлуку о избору директора друштва капитала чији је власник Јавно предузеће;
9) давање гаранције, авала, јемстава, залога и других средстава обезбеђења за послове који нису из оквира делатности од општег интереса;
10) тарифу (одлуку о ценама, тарифни систем и др.) осим ако другим законом није предвиђено да ту сагласност даје други државни орган;
11) одлуку о располагању (прибављање и отуђење) средствима у јавној својини, која су пренета у својину јавног предузећа, велике вредности, која је у непосредној функцији обављања делатности од општег интереса, утврђених оснивачким актом;
12) акт о општим условима за испоруку производа и услуга; 
13) друге одлуке, у складу са законом којим се одређује обављање делатности од општег интереса и овом одлуком.
Оснивач даје претходну сагласност на следеће акте Јавног предузећа:
1) улагање капитала Јавног предузећа;
2) одлуку о статусним променама Јавног предузећа;
3) оснивању других правних субјеката.
Члан 11.
Државни путеви којима управља Јавно предузеће, као добра у општој употреби у својини су Републике Србије и не могу се отуђити.
Члан 12.
Јавно предузеће је дужно да обезбеди трајно, непрекидно и квалитетно одржавање и заштиту државног пута и да обезбеди несметано и безбедно одвијање саобраћаја на путевима.
Јавно предузеће одговара за штету која настане корисницима државног пута због пропуштања благовременог обављања појединих радова на редовном одржавању државног пута прописаних законом којим се уређују јавни путеви, односно због извођења тих радова супротно прописаним техничким условима и начину њиховог извођења.
Члан 13.
Средства за инвестициона улагања за изградњу и реконструкцију државних путева обезбеђују се из:
1) буџета Републике Србије, утврђених посебно за ову намену;
2) кредита;
3) накнада за употребу државног пута;
4) других извора, у складу са законом.
Члан 14.
Јавно предузеће, у оквиру обављања својих делатности, стиче и прибавља средства из:
1) финансијских кредита;
2) улагања домаћих и страних лица;
3) буџета Републике Србије;
4) накнада за употребу државног пута;
5) других извора, у складу са законом.
5. Услови и начин задужења Јавног предузећа
Члан 15.
Јавно предузеће може да се задужује под условима који су предвиђени законом којим се уређује јавни дуг.
6. Заступање Јавног предузећа
Члан 16.
Јавно предузеће заступа Директор.
7. Износ основног капитала, опис, врста и вредност новчаног улога
Члан 17.
Јавно предузеће послује средствима која су унета у Јавно предузеће у складу са Одлуком о оснивању Јавног предузећа за управљање државним путевима.
Средства из става 1. овог члана чине покретне и непокретне ствари, новчана средства, хартије од вредности и друга имовинска права укључујући и право коришћења на стварима у јавној својини којима послује Јавно предузеће и чија вредност изражена у новцу на дан 31. децембар 2012. године износи 102.056.098.000,00 динара.
8. Органи Јавног предузећа
Члан 18.
Органи Јавног предузећа су:
1) Надзорни одбор;
2) Директор.
а) Надзорни одбор
Члан 19.
Надзорни одбор има пет чланова од којих је један председник.
Члан 20.
Председника и чланове Надзорног одбора именује Оснивач, на период од четири године, од којих је један члан Надзорног одбора из реда запослених у Јавном предузећу, а један члан мора бити независан члан Надзорног одбора.
Члан 21.
За председника и чланове Надзорног одбора именује се лице које испуњава услове предвиђене законом којим се уређује правни положај јавних предузећа. Председник и чланови Надзорног одбора дужни су да се додатно стручно усавршавају у области корпоративног управљања.
Члан 22.
Независан члан Надзорног одбора, поред услова прописаних чланом 21. ове одлуке, мора да испуњава и следеће услове:
1) да није био ангажован у вршењу ревизије финансијских извештаја предузећа у последњих пет година;
2) да није члан политичке партије;
3) да није постављено, именовано или изабрано лице и да није запослен ни ангажован по другом основу у Јавном предузећу или друштву капитала чији је оснивач то Јавно предузеће.
Члан 23.
Представник запослених у Надзорном одбору мора испуњавати услове из члана 21. и члана 22. став 1. тач. 1) и 2) ове одлуке, а предлаже се на начин утврђен Статутом.
Надзорни одбор, Директор и извршни директор не могу предлагати представника запослених у Надзорном одбору.
Члан 24.
Мандат председнику и члановима Надзорног одбора престаје истеком периода на који су именовани, оставком или разрешењем.
Председник и чланови Надзорног одбора разрешавају се пре истека периода на који су именовани, уколико:
1) Јавно предузеће не достави годишњи програм пословања најкасније у року од 15 дана од дана усвајања акта о буџету Републике Србије;
2) Надзорни одбор пропусти да предузме неопходне мере пред надлежним органима у случају постојања основане сумње да одговорно лице Јавног предузећа делује на штету Јавног предузећа несавесним понашањем или на други начин;
3) се утврди да делује на штету Јавног предузећа несавесним понашањем или на други начин;
4) у току трајања мандата буде осуђен на условну или безусловну казну затвора.
Председник и чланови Надзорног одбора којима је престао мандат, дужни су да врше своје дужности до именовања новог Надзорног одбора, односно именовања новог председника или члана Надзорног одбора, а најдуже шест месеци.
Члан 25.
Надзорни одбор:
1) доноси дугорочни и средњорочни план пословне стратегије и развоја и одговоран је за њихово спровођење;
2) доноси годишњи програм пословања, усклађен са дугорочним и средњорочним планом послове стратегије и развоја из тачке 1. овог члана;
3) усваја извештај о степену реализације годишњег програма пословања;
4) усваја тромесечни извештај о степену усклађености планираних и реализованих активности;
5) усваја финансијске извештаје;
6) надзире рад Директора;
7) доноси Статут;
8) одлучује о статусним променама, оснивању других правних субјеката и улагању капитала;
9) доноси одлуку о расподели добити, односно начину покрића губитка;
10) закључује уговоре о раду са директором, у складу са законом којим се уређују радни односи;
11) доноси акт о исплати стимулације директора и извршног директора;
12) врши друге послове у складу са законом и Статутом.
Одлуке из става 1. тач. 1), 2), 7), 9) и 11) овог члана Надзорни одбор доноси уз сагласност Оснивача.
Одлуку из става 1. тачка 8) овог члана Надзорни одбор доноси уз претходну сагласност Оснивача.
Члан 26.
Надзорни одбор не може пренети право одлучивања о питањима из свог делокруга на Директора или друго лице у јавном предузећу.
Члан 27.
Надзорни одбор одлучује већином гласова својих чланова.
Члан 28.
Председник и чланови Надзорног одбора имају право на одговарајућу накнаду за рад у Надзорном одбору. 
б) Директор
Члан 29.
Директора именује Оснивач, на период од четири године, на основу спроведеног јавног конкурса.
Јавни конкурс за именовање Директора спроводи се на начин прописан законом којим се уређује правни положај јавних предузећа.
Члан 30.
За Директора Јавног предузећа може бити именовано лице које испуњава услове предвиђене законом којим се уређује правни положај јавних предузећа.
Статутом могу бити одређени и други услови које лице мора да испуни да би било именовано за директора.
Директор је функционер који обавља јавну функцију.
Директор не може имати заменика.
Члан 31.
Директор:
1) представља и заступа Јавно предузеће;
2) организује и руководи процесом рада;
3) води пословање Јавног предузећа;
4) одговара за законитост рада Јавног предузећа;
5) предлаже дугорочни и средњорочни план пословне стратегије и развоја и одговоран је за њихово спровођење;
6) предлаже годишњи програм пословања и одговоран је за његово спровођење;
7) предлаже финансијске извештаје;
8) извршава одлуке Надзорног одбора;
9) бира извршне директоре;
10) бира представнике Јавног предузећа у скупштини друштва капитала чији је једини власник Јавно предузеће;
11) закључује уговоре о раду са извршним директорима, у складу са законом којим се уређују радни односи;
12) доноси акт о систематизацији послова у Јавном предузећу;
13) предлаже Надзорном одбору доношење акта о исплати стимулације извршног директора;
14) врши друге послове одређене законом, овом одлуком и Статутом.
в) Извршни директор
Члан 32.
За извршног директора јавног предузећа бира се лице које испуњава услове предвиђене законом којим се уређује правни положај јавних предузећа.
Лице које се бира за извршног директора мора имати три године радног искуства на пословима за које ће бити задужен у Јавном предузећу.
Јавно предузеће не може имати више од седам извршних директора, а број извршних директора утврђује се Статутом.
Извршни директор не може имати заменика.
Извршни директор мора бити у радном односу у Јавном предузећу.
Члан 33.
Извршни директор за свој рад одговара директору.
Извршни директор обавља послове у оквиру овлашћења које му је одредио Директор, у складу са овом одлуком и Статутом.
Члан 34.
Директор и извршни директор имају право на зараду, а могу имати и право на стимулацију.
Акт о исплати стимулације директора и извршног директора доноси Надзорни одбор, уз сагласност Оснивача.
Акт о исплати стимулације извршног директора доноси се на предлог директора.
9. Престанак мандата
Члан 35.
Мандат директора престаје истеком периода на који је именован, оставком и разрешењем.
Поступак за именовање диреткора покреће се шест месеци пре истека периода на који је именован, односно у року од 30 дана од дана подношења оставке или разрешења.
Члан 36.
Директор подноси оставку Оснивачу, у писаној форми. 
Члан 37.
Предлог за разрешење директора подноси министарство надлежно за послове привреде.
Предлог из става 1. овог члана може поднети и Надзорни одбор преко министарства надлежног за послове привреде.
Предлог за разрешење мора бити образложен, са прецизно наведеним разлозима због којих се предлаже разрешење и доставља се директору који има право да се у року од 20 дана изјасни о разлозима због којих се предлаже разрешење.
10. Суспензија
Члан 38.
Директор може бити суспендован на начин и под условима предвиђеним законом којим се уређује правни положај јавних предузећа.
11. Вршилац дужности
Члан 39.
Јавно предузеће може имати вршиоца дужности директора кога именује Оснивач у случајевима, под условима и на период који су предвиђени законом којим се уређује правни положај јавних предузећа.
Вршилац дужности има сва права, обавезе и овлашћења која има директор Јавног предузећа.
12. Сукоб интереса
Члан 40.
Именована лица не смеју бити у сукобу интереса, у смислу закона којим се уређује спречавање сукоба интереса.
13. Комисија за ревизију
Члан 41.
Јавно предузеће има Комисију за ревизију.
Комисија за ревизију има три члана које именује Надзорни одбор.
Председник Комисије за ревизију је независан члан Надзорног одбора.
Чланови Комисије за ревизију морају испуњавати услове из члана 22. тач. 1) и 2) ове одлуке.
Најмање један члан Комисије за ревизију мора бити лице које је овлашћени ревизор у складу са законом којим се уређује ревизија или које има одговарајућа знања и радно искуство у области финансија и рачуноводства.
Члан 42.
Комисија за ревизију:
1) припрема, предлаже и проверава спровођење рачуноводствених политика и политика управљања ризицима;
2) испитује примену рачуноводствених стандарда у припреми финансијских извештаја и оцењује садржину тих извештаја;
3) испитује испуњеност услова за израду консолидованих финансијских извештаја;
4) учествује у поступку избора ревизора и предлаже кандидата за ревизора;
5) у случају потребе даје образложени предлог за отказ уговора са ревизором;
6) врши надзор над поступком ревизије, укључујући и одређивање кључних питања која треба да буду предмет ревизије;
7) врши проверу независности и објективности ревизора;
8) врши друге послове које јој повери Надзорни одбор.
Најмање једанпут годишње Комисија за ревизију подноси Надзорном одбору извештаје о питањима из става 1. овог члана.
14. Имовина Јавног предузећа и имовина која се не може отуђити 
Члан 43.
Имовину Јавног предузећа чине право својине Јавног предузећа на покретним и непокретним стварима, новчана средства, хартије од вредности и друга имовинска права, која су пренета у својину јавног предузећа у складу са законом, укључујући и право коришћења на стварима у јавној својини.
Јавно предузеће не може да отуђи средства која се налазе у његовој имовини, на којима Јавно предузеће не може да стекне својину.
Јавно предузеће управља и располаже својом имовином у складу са овом одлуком и законом.
15. Општи акти
Члан 44.
Општи акти Јавног предузећа су Статут и други општи акти утврђени законом и као такви не смеју бити у супротности са одредбама закона којим се уређује правни положај јавних предузећа.
Статут је основни општи акт Јавног предузећа. 
Остали општи акти Јавног предузећа не смеју бити у супротности са одредбама Статута.
Члан 45.
Статутом се подробније уређују: пословно име и седиште Јавног предузећа; обављање делатности Јавног предузећа које нису предвиђене овом одлуком; заступање Јавног предузећа; начин распоређивања добити и покрића губитка Јавног предузећа; резерве; делокруг Надзорног одбора и директора; начин на који се у Надзорни одбор именује представник запослених у Јавном предузећу; општи акти Јавног предузећа, надлежност за њихово доношење и начин њиховог ступања на снагу; изглед и садржина печата и штамбиља Јавног предузећа; начин обавештавања јавности о пословању Јавног предузећа; заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу.
16. Расподела добити
Члан 46.
Јавно предузеће дужно је да део остварене добити уплати у буџет Републике Србије.
Висина и рок за уплату добити из става 1. овог члана утврђује се законом.
17. Однос према Оснивачу
а) Програм пословања
Члан 47.
Јавно предузеће доноси дугорочни и средњорочни план пословне стратегије и развоја.
За сваку календарску годину Јавно предузеће дужно је да донесе годишњи програм пословања и достави га Оснивачу најкасније у року од 15 дана од дана усвајања акта о буџету Републике Србије.
Изузетно, у случају привременог финансирања Републике Србије, уколико се Јавно предузеће финансира из буџета Републике Србије, може донети годишњи програм пословања за период на који се односи привремено финансирање.
Годишњи програм пословања се сматра донетим када на њега сагласност да Оснивач.
Члан 48.
Годишњи програм пословања садржи, нарочито:
1) планиране изворе прихода и позиције расхода по наменама;
2) планиране набавке;
3) план инвестиција;
4) планирани начин расподеле добити, односно планирани начин покрића губитка;
5) елементе за целовито сагледавање цена производа и услуга;
6) план зарада и запошљавања;
7) критеријуме за коришћење средстава за помоћ, спортске активности, пропаганду и репрезентацију.
Измене и допуне годишњег програма пословања могу се вршити искључиво из стратешких и државних интереса или уколико се битно промене околности у којима Јавно предузеће послује.
Члан 49.
Уколико Јавно предузеће користи или ће користити средства из буџета (субвенције, гаранције или друга средства) дужно је да за та средства предложи посебан програм.
Посебан програм садржи намену и динамику коришћења средстава.
Посебан програм се сматра донетим када на њега сагласност да Оснивач.
Члан 50.
Уколико у Јавном предузећу до почетка календарске године није донет годишњи програм пословања, до доношења тог програма зараде се обрачунавају и исплаћују на начин и под условима утврђеним годишњим програмом пословања за претходну годину.
б) Праћење реализације годишњег програма пословања
Члан 51.
Јавно предузеће дужно је да министарству надлежном за послове привреде доставља тромесечне извештаје о реализацији годишњег програма пословања у року од 30 дана од дана истека тромесечја.
18. Овлашћења Оснивача
Члан 52.
У случају поремећаја у пословању Јавног предузећа Оснивач предузима мере којима ће се обезбедити услови за несметано обављање делатности од општег интереса, осим ако је законом којим се одређују делатности од општег интереса и овом одлуком другачије одређено, а нарочито:
1) промену унутрашње организације;
2) разрешење органа које именује и именовање привремених органа;
3) ограничење у погледу права располагања појединим средствима у јавној својини;
4) друге мере одређене законом којим се одређују делатности од општег интереса и оснивачким актом.
Члан 53.
За време ратног стања или непосредне ратне опасности Оснивач може у Јавном предузећу утврдити организацију за извршавање послова од стратешког значаја за Републику Србију.
Члан 54.
Забрањено је коришћење имовине, активности, имена и визуелног идентитета Јавног предузећа у свим активностима везаним за политичке странке и изборне кампање, као и свака друга употреба Јавног предузећа у политичке сврхе.
Јавно предузеће које нема конкуренцију на тржишту у делатности од општег интереса, не може се оглашавати без сагласности Оснивача.
19. Јавност у раду
Члан 55.
Јавно предузеће је дужно да на својој интернет страници објави:
1) радне биографије чланова Надзорног одбора, директора и извршних директора;
2) организациону структуру;
3) годишњи програм пословања, као и све његове измене и допуне, односно извод из тог програма ако Јавно предузеће има конкуренцију на тржишту;
4) тромесечне извештаје о реализацији годишњег програма пословања;
5) годишњи финансијски извештај са мишљењем овлашћеног ревизора;
6) друге информације од значаја за јавност.
Оснивач може утврдити и друге елементе пословања Јавног предузећа који ће се објављивати, а који су од нарочитог значаја за јавност.
20. Остваривање права на штрајк
Члан 56.
У Јавном предузећу право на штрајк остварује се у складу са законом.
Члан 57.
У случају да у Jавном предузећу нису обезбеђени услови за остваривање редовног процеса рада услед више силе, министарство надлежно за област којој припада делатност Јавног предузећа, ако оцени да могу наступити штетне последице за живот и здравље људи или њихову безбедност и безбедност имовине или друге штетне неотклоњене последице, поступа у складу са законом.
21. Заштита животне средине
Члан 58.
Јавно предузеће дужно је да примењује све законе и друге прописе којима се уређује заштита животне средине.
22. Прелазне и завршне одредбе
Члан 59.
Јавно предузеће наставља са радом у складу са овом одлуком, Законом о јавним путевима („Службени гласник РС”, бр. 101/05, 123/07, 101/11, 93/12 и 104/13) и Законом о јавним предузећима („Службени гласник РС”, број 15/16).
Члан 60.
Јавно предузеће усагласиће своја општа акта са овом одлуком, у року од 90 дана од дана доношења ове одлуке.
Члан 61.
Ову одлуку објавити у „Службеном гласнику Републике Србије”.
05 број 023-9226/2016
У Београду, 5. октобра 2016. године
Влада
Председник,
Александар Вучић, с.р.