На основу члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
ОДЛУКУ
о процесу извештавања, праћења и вредновања спровођења Акционог плана за поглавље 24 – Правда, слобода и безбедност, у склопу приступног процеса Републике Србије у Европску унију
"Службени гласник РС", број 110 од 30. 
				децембра 2016.
 
1. Овом одлуком уређује се процес извештавања, вредновања и праћења спровођења Акционог плана за поглавље 24 – Правда, слобода и безбедност (у даљем тексту: Акциони план), у склопу приступног процеса Републике Србије у Европску унију.
2. Процес извештавања и вредновања спровођења обавља се на нивоу оних субјеката који су били задужени и одговорни за писање самог Акционог плана кроз три међусобно зависна и повезана нивоа – ниво појединачне активности, ниво координатора потпоглавља и ниво уже преговарачке групе за поглавље 24:
Први ниво је ниво извештавања о реализацији појединачне активности садржане у Акционом плану, где одговорно лице за појединачну активност, коју именује надлежна институција, врши унос података и извештава координатора потпоглавља притом наводећи степен реализације активности њен резултат, утицај и квалитет. Такође, посебно наводи проблеме у реализацији као и разлоге о неиспуњености активности, уз образложење за решавање проблема на вишем нивоу одлучивања. 
Други ниво је ниво извештавања о реализацији активности садржаних у једном од десет (10) потпоглавља предвиђених Акционим планом, где одговорно лице за појединачно потпоглавље (координатор потпоглавља) извештава ужу преговарачку групу за поглавље 24 при том наводећи степен реализације активности њен резултат, утицај и квалитет. Такође, посебно наводи проблеме у реализацији као и разлоге о неиспуњености активности, уз образложење за решавање проблема на вишем нивоу одлучивања. 
Трећи ниво је ниво извештавања о реализацији активности садржаних у целокупном Акционом плану, где ужи састав преговарачке групе за поглавље 24 извештава Владу, односно министра задуженог за европске интеграције, Преговарачки тим за вођење преговора о приступању Републике Србије у Европску унију и Канцеларију за европске интеграције.
Субјекти одговорни за процес извештавања се деле у три групе уз посебну групу за област управљања финансијама: 
Прву групу чине одговорни за реализацију појединачних активности који су дефинисани у самом Акционом плану као првоименовани у колони „надлежни орган”, који представљају руководиоца органа државне управе, 
Другу групу чине одговорни за реализацију активности за целокупно потпоглавље, односно координатори потпоглавља,
Трећу групу чине одговорни за реализацију активности за целокупан Акциони план за поглавље 24, односно ужа преговарачка група за поглавље 24 приступних преговора Републике Србије у Европску унију.
Посебну групу чине релевантне уже организационе јединице задужене за област управљања финансијама свих органа државне управе задужених за имплементацију активности у склопу Акционог плана и јединице одговорне за област управљања пројектима финансираним из претприступних фондова Европске уније.
Уколико није могуће постићи сагласност око реализације одређене активности од стране наведених субјеката, ужи састав доставља релевантне информације ресорном министру надлежном за унутрашње послове и руководиоцу органа државне управе примарно надлежном за реализацију појединачне активности, Шефу Преговарачког тима за вођење преговора о приступању Републике Србије у Европску унију.
Уколико се ни након тога не постигне напредак, министар надлежан за унутрашње послове иницира састанак са руководиоцем органа државне управе примарно надлежним за реализацију појединачне активности у циљу превазилажења проблема уз присуство шефа преговарачког тима и/или министра без портфеља задуженог за европске интеграције. 
У циљу квалитетног извештавања по активностима предвиђеним Акционим планом, редовни периодични састанци министра надлежног за унутрашње послове одржаваће се са министром задуженим за правосуђе, министром задуженим за област здравља, уз учешће министра задуженог за европске интеграције, Преговарачког тима за вођење преговора о приступању Републике Србије у Европску унију и Канцеларије за европске интеграције, минимум два пута на годишњем нивоу. 
За потребе извештавања Европске комисије, Преговарачка група за поглавље 24 ће достављати полугодишње извештаје преко шефа преговарачког тима Европској комисији сваког јануара и јула у току календарске године. Такође, непосредно пре достављања извештаја Европској комисији, извештаји ће бити достављени председнику Владе, надлежним ресорним министрима који чине састав Координационог тела за процес приступања Републике Србије Европској унији који су укључени у реализацију активности из Акционог плана за поглавље 24 као и Кабинету министра задуженом за европске интеграције, Преговарачком тиму за вођење преговора о приступању Републике Србије у Европску унију и Канцеларији за европске интеграције. Такође, једном годишње, преговарачка група ће, у сарадњи са шефом преговарачког тима за процес приступања Републике Србије у Европску унију известити Народну Скупштину, односно надлежне одборе. Два пута годишње, преговарачка група за поглавље 24 ће у склопу сарадње са Националним конвентом Европске уније одржавати два састанка у пленуму, где ће се расправљати о свим активностима по Акционом плану, и два тематска састанка, први на тему организованог криминала, полицијске сарадње, борбе против дрога и тероризма, и други на тему виза, азила, миграција и спољне границе и ШЕНГЕН-а. Уз то, преговарачка група ће два пута годишње известити репрезентативне синдикате који делују у склопу Министарства унутрашњих послова о статусу спровођења активности по Акционом плану за поглавље 24.
Министарство унутрашњих послова ће извештаје о спровођењу Акционог плана за поглавље 24 учинити доступним преко електронске странице Министарства унутрашњих послова.
У случају потребе, а након спроведене анализе, иницијативу за измену текста Акционог плана након консултација са шефом Преговарачког тима за вођење преговора о приступању Републике Србије у Европску унију и министром задуженим за европске интеграције подноси Влади преговарачка група за поглавље 24, односно министар задужен за унутрашње послове. 
Административно-техничке и стручне послове за потребу извештавања по Акционом плану пружа Сектор за међународну сарадњу, европске послове и планирање.
3. Процес праћења спровођења Акционог плана врши се кроз рад уже преговарачке групе за поглавље 24, координатора потпоглавља и носилаца појединачних активности, кроз употребу софтверског алата базираног на Mајкрософт платформи која је израђена у сарадњи Министарства унутрашњих послова (МУП) и Управе за заједничке послове Републичких органа (УЗЗПРО). 
Софтверски алат служи као подршка за имплементацију Акционог плана који је његов саставни део. Употребом овог алата, у реалном времену се омогућава уношење промена у сам текст Акционог плана, обавештава о реализованим/нереализованим активностима, упозорава и даје предлог око измене рокова, доставља документ који је саставни део имплементације одређене активности, све у циљу благовременог реаговања на све непредвиђене околности које могу угрозити његову имплементацију.
Административно-техничке и стручне послове за потребе спровођења софтверског алата пружају Сектор за аналитику, телекомуникационе и информационе технологије Министарства унутрашњих послова и Управа за заједничке послове републичких органа.
4. Ова одлука ступа на снагу наредног дана од дана објављивања у „Службеном гласнику Републике Србије”.
 
05 број 337-12526/2016-1
У Београду, 29. децембра 2016. године
Влада
Председник,
Александар Вучић, с.р.