Редакцијски пречишћен текст
 
На основу члана 38. став 4. Закона о удружењима („Службени гласник РС”, број 51/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
Влада доноси
 
УРЕДБУ
о средствима за подстицање програма или недостајућег дела средстава за финансирање програма од јавног интереса која реализују удружења

"Службени гласник РС", бр. 8 од 3. фебруара 
	2012, 94 од 30. октобра 2013, 93 од 13. новембра 2015.
 
Члан 1.
Овом уредбом ближе се уређују критеријуми, услови, обим, начин, поступак доделе, као и начин и поступак враћања средстава за подстицање програма или недостајућег дела средстава за финансирање програма (у даљем тексту: програм) које реализују удружења, а који су од јавног интереса.
Члан 2.
Под удружењем, у смислу ове уредбе, подразумева се добровољна и невладина недобитна организација заснована на слободи удруживања више физичких или правних лица, основана ради остваривања и унапређења одређеног заједничког или општег циља и интереса, који нису забрањени Уставом или законом, уписана у регистар надлежног органа у складу са законом.
Члан 3.
Орган државне управе у чијем делокругу је област у којој се остварује јавни интерес, односно корисник средстава буџета Републике Србије на чијем разделу су обезбеђена средства (у даљем тексту: надлежни орган) подстиче програме које реализују удружења, а који су од јавног интереса у складу са одредбама ове уредбе и аката надлежног органа донетих у складу са одредбама закона и ове уредбе. 
	
Програм из става 1. овог члана нарочито садржи: област у којој се програм реализује, територију на којој би се програм реализовао, време и дужину трајања програма, врсту и обим активности који би се вршили у току реализације програма и укупан број лица који је потребан за извођење програма. 
	
Члан 4.
Избор програма који ће се финансирати средствима буџета Републике Србије врши се применом следећих критеријума:
1) референце програма: област у којој се реализује програм, дужина трајања програма, број лица која се укључује у програм, могућност развијања програма и његова одрживост;
2) циљеви који се постижу: обим задовољавања јавног интереса, степен унапређења стања у области у којој се програм спроводи;
3) суфинансирање програма из других извора: сопствених прихода, буџета територијалне аутономије или локалне самоуправе, фондова Европске уније, поклона, донација, легата, кредита и друго, у случају недостајућег дела средстава за финансирање програма;
4) законитост и ефикасност коришћења средстава и одрживост ранијих програма: да ли су раније коришћена средства буџета Републике Србије и ако јесу, да ли су испуњене уговорне обавезе. 
	
Ближа мерила за избор програма применом критеријума из става 1. овог члана, као и допунске критеријуме који су специфични за одређену област утврђује надлежни орган.
Члан 5.
Додела средстава за подстицање програма или недостајућег дела средстава 
	за финансирање програма врши се на основу јавног конкурса (у даљем тексту: 
	конкурс) који расписује надлежни орган и оглашава на званичној интернет 
	страници надлежног органа
	
и Порталу е-Управа.**
Конкурс обавезно садржи: област од јавног интереса која се подстиче, ко може бити учесник конкурса, рок за подношење пријаве и предлога програма, обим средстава која се додељују, трајање програма, као и ближа мерила и допунске критеријуме чијом применом се врши вредновање и рангирање пријављених програма, односно упућивање на службено гласило у коме је објављен пропис надлежног органа којим су утврђена ближа мерила и допунски критеријуми.
Надлежни органи по службеној дужности утврђују да ли је удружење 
	уписано у регистар надлежног органа и да ли се, према статутарним одредбама, 
	циљеви удружења остварују у области у којој се програм реализује.*
 
*Службени гласник РС, 
	број 94/2013
**Службени гласник РС, број 93/2015
 
Члан 6.
Удружења – учесници конкурса подносе пријаву надлежном органу.
Брисан је ранији став 2. (види члан 2. Уредбе - 94/2013-3)
Пријава се подноси у року који не може бити краћи од 15 дана од дана објављивања конкурса.
Учесници конкурса имају право увида у поднете пријаве и приложену документацију по утврђивању предлога листе вредновања и рангирања пријављених програма, у року од три дана од дана објављивања листе.
Члан 7.
Листу вредновања и рангирања пријављених програма, у року који не може бити дужи од 60 дана од дана истека рока за подношење пријава, утврђује конкурсна комисија коју образује руководилац надлежног органа. 
	
Листа из става 1. овог члана објављује се на званичној интернет страници надлежног органа
	
и Порталу е-Управа.*
На Листу из става 1. овог члана учесници конкурса имају право приговора у року од 
	пет* дана од дана њеног објављивања.
Одлуку о приговору конкурсна комисија доноси у року од 15 дана од дана његовог пријема.
Одлуку о избору програма којима се из буџета Републике Србије додељују средства за подстицање програма или недостајућег дела средстава за финансирање програма надлежни орган доноси у року од 30 дана од дана утврђивања Листе из става 1. овог члана.
*Службени гласник РС, број 93/2015
 
Члан 8.
Одлуку о избору програма којима се из буџета Републике Србије додељују средства за подстицање програма или недостајућег дела средстава за финансирање програма објављују се на званичној интернет страници надлежног органа
	
и Порталу е-Управа.*
*Службени гласник РС, број 93/2015
 
Члан 9.
Средства која се, у складу са овом уредбом, одобре за реализацију програма јесу наменска средства и могу да се користе искључиво за реализацију конкретног програма и у складу са уговором који се закључује између надлежног органа и удружења.
Уговором се уређују међусобна права, обавезе и одговорности уговорних страна, а нарочито: утврђен предмет програма, рок у коме се програм реализује, конкретне обавезе уговорних страна, износ средстава и начин обезбеђења и преноса средстава, инструменте обезбеђења за случај не наменског трошења средстава обезбеђених за реализацију програма, односно за случај неизвршења уговорне обавезе – предмета програма.
Члан 10.
Надлежни орган прати реализацију програма и врши контролу његове реализације.
Удружење – корисник средстава, односно реализатор програма дужан је да надлежном органу, у сваком моменту, омогући контролу реализације програма и увид у сву потребну документацију.
Ако се приликом контроле утврди ненаменско трошење средстава надлежни орган дужан је да раскине уговор и затражи повраћај пренетих средстава, односно да активира инструмент обезбеђења, а удружење је дужно да средства врати са законском каматом.
Члан 11.
Удружење је дужно да надлежном органу подноси извештај о реализацији програма. 
	
Извештај се доставља квартално, осим у случају када програм не траје дуже од шест месеци и након реализације програма, а садржи, нарочито: податке о степену реализације програма и утрошеним средствима. 
	
Члан 12.
Ако надлежни орган нема успостављену званичну интернет страницу, податке и акте који се, у складу са овом уредбом, објављују на тој страници, дужан је да објави на огласној табли и 
	
на Порталу е-Управа*. 
	
*Службени гласник РС, број 93/2015
 
Члан 13.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-339/2012
У Београду, 26. јануара 2012. године

Влада
Први потпредседник Владе –
заменик председника Владе,

Ивица Дачић, с.р.