На основу члана 142. став 6. Царинског закона
(„Службени гласник РС”, бр. 73/03, 61/05 и 85/05 – др. закон),
Влада доноси 
 
 
УРЕДБУ
о одређивању рокова
за процес активног оплемењивања 
„Службени гласник
РС“, број 63 до 21. јула 2006. 
 

	 
Члан 1.
Овом уредбом одређују се рокови у којима се производи
добијени у процесу активног оплемењивања морају извести или се морају поново
извести, односно у којима се мора захтевати други царински дозвољен поступак
или употреба за ту робу.
 
Члан 2.
Производи добијени од царинске робе у процесу активног
оплемењивања морају се извести или поново извести, односно за њих се мора
захтевати други царински дозвољен поступак или употреба у року, који не може
бити дужи од:
1. четири године – за процес активног оплемењивања у бродоградњи;
2. две године – за процес активног оплемењивања у
пољопривреди и машинској индустрији.
Рок из става 1. овог члана почиње да тече од дана када
је царинска роба стављена у поступак активног оплемењивања.
 
Члан 3.
Приликом одређивања рока из члана 2. ове уредбе
царински орган узима у обзир време потребно за обављање активног оплемењивања и
отпрему добијеног производа у иностранство.
 
Члан 4.
Ова уредба ступа на снагу осмог дана од дана
објављивања у „Службеном гласнику Републике Србије”. 
 
 
05 број 110-4593/2006
У Београду, 20. јула 2006.
године

Влада
Потпредседник,

Ивана Дулић Марковић, с.р.