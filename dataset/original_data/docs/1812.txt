На основу члана 36. став 3. Закона о порезима на
имовину („Службени гласник РС”, бр. 26/01, 45/02 – СУС, 80/02, 80/02 – др.
закон, 135/04 и 61/07),

Министар финансија доноси

 

ПРАВИЛНИК

о садржини и обрасцу
изјаве купца стана да купује први стан за себе, односно за себе и одређене
чланове његовог породичног домаћинства


"Службени гласник РС", број 
63 
од 
9. јула 
2007.

 

 

Члан 1.

Овим правилником уређују се садржина и образац изјаве
купца стана да купује први стан за себе, односно за себе и одређене чланове
његовог породичног домаћинства.

 

Члан 2.

Купац првог стана изјаву из члана 1. овог правилника
даје на Обрасцу ИКПС – ППАП – Изјава купца стана да купује први стан за себе,
односно за себе и одређене чланове његовог породичног домаћинства, који је
одштампан уз овај правилник и чини његов саставни део.

Станом, у смислу овог правилника, сматра се стан и
породична стамбена зграда.

 

Члан 3.

Образац ИКПС – ППАП из члана 2. овог правилника садржи
податке о купцу првог стана и одређеним члановима његовог породичног
домаћинства за које се остварује право на пореско ослобођење од плаћања пореза
на пренос апсолутних права, а који од 1. јула 2006. године до дана овере
уговора нису имали у својини, односно сусвојини стан или породичну стамбену
зграду на територији Републике Србије и никада нису остварили право на
рефундацију пореза на додату вредност, у складу са законом којим се уређује
порез на додату вредност, нити је било које лице остварило право на пореско
ослобођење од плаћања пореза на пренос апсолутних права, у складу са законом
којим се уређује опорезивање имовине, по основу куповине првог стана на
територији Републике Србије за купца првог стана или за члана његовог
породичног домаћинства.

 

Члан 4.

Овај правилник ступа на снагу наредног дана од дана
објављивања у „Службеном гласнику Републике Србије”.

  

Број 011-00-00165/2007-04

У Београду, 9. јула 2007.
године

Министар,

др 
Мирко Цветковић, с.р.