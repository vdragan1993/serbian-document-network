На основу члана 74. Закона о задругама („Службени лист СРЈ”, бр. 41/96 и 12/98 и „Службени гласник РС”, бр. 101/05 – др. закон и 34/06) и члана 17. став 6. Уговора о оснивању Основног задружног савеза Пожаревац,
Скупштина Основног задружног савеза Пожаревац, на 4. седници одржаној 26. децембра 2013. године у Пожаревцу, донела је 
	
 
ОДЛУКУ
о утврђивању основице, стопе доприноса, као и начину плаћања чланарине Основном задружном савезу Пожаревац

	"Службени гласник РС", број 34 од 26. марта 2014.
 
Члан 1.
Основица за утврђивање доприноса (чланарине) којом чланице Основног задружног савеза Пожаревац (у даљем тексту: Савез) обезбеђује средства за рад Савеза.
Члан 2.
Чланице Савеза плаћају допринос (чланарину) овом савезу 1% од бруто зараде (основица за обрачун зарада), по извршеној уплати пореза и доприноса за зараде, с тим да је најнижи месечни износ чланарине 2.000,00 динара, а на дан уплате доприноса се уплаћује разлика. 
	
Чланице које не примају редовно зараду, имају обавезу према овом савезу у износу од 2.000,00 динара месечно.
Члан 3.
Допринос (чланарина) се уплаћује на текући рачун Савеза код Банка интезе број 160-13956-15 или Ерсте банка број 340-11007990-95 на дан уплате пореза и доприноса на зараде, а за чланице које не исплаћују редовно зараду, месечна обавеза од 2.000,00 динара се исплаћује до краја месеца за претходни месец. 
	
Новоосноване задруге приликом преузимања докумената о почетку рада задруге уплаћују Савезу 150 евра у динарској противвредности на дан уплате, а по средњем курсу НБС, и тиме стичу статус активне чланице Савеза, а уједно им се уплата за израду докумената сматра и измиреном чланарином за наредних годину дана. 
	
Члан 4.
Даном ступања на снагу ове одлуке, престају да важе све раније донете одлуке о утврђивању основице и стопе доприноса и начину и роковима плаћања доприноса (чланарине) Основном задружном савезу Пожаревац.
Члан 5.
Ова одлука ступа на снагу даном доношења, а примењиваће се од 1. јануара 2014. године и важиће до доношења нове одлуке.
Члан 6.
Ову одлуку објавити у „Службеном гласнику Републике Србије”.
 
Број 70-2-3.1.
У Пожаревцу, 26. децембра 2013. године
Председник Скупштине,
Мирослав Јовановић, с.р