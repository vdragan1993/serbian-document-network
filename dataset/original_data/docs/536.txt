На основу члана 29. став 3. Закона о црквама и верским заједницама („Службени гласник РС”, број 36/06) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11), а у вези са чланом 64а став 2. Закона о доприносима за обавезно социјално осигурање („Службени гласник РС”, бр. 84/04, 61/05, 62/06, 7/08, 5/09, 7/09, 3/10, 4/11, 52/11, 101/11 и 7/12),
Влада доноси
 
УРЕДБУ
о уплати доприноса за пензијско и инвалидско и здравствено осигурање за свештенике и верске службенике

"Службени гласник РС", број 46 од 4. маја 
	2012.
 
Члан 1.
Овом уредбом уређује се износ, начин и динамика уплате доприноса за обавезно пензијско и инвалидско и здравствено осигурање за свештенике и верске службенике из средстава буџета Републике Србије.
Члан 2.
За лица из члана 1. ове уредбе средства за уплату доприноса за обавезно пензијско и инвалидско и здравствено осигурање обезбеђују се у буџету Републике Србије до висине најниже месечне основице доприноса прописане чланом 38. Закона о доприносима за обавезно социјално осигурање.
Разлику доприноса између најниже месечне основице доприноса и опредељене основице доприноса уплаћује осигураник, односно црква или верска заједница, у складу са законом.
Средства из става 1. овог члана обезбеђују се у буџету Републике Србије на разделу органа надлежног за послове вера, у складу са законом.
Члан 3.
Орган надлежан за послове вера преносиће средства на прописане уплатне рачуне доприноса за пензијско и инвалидско и здравствено осигурање за лица из члана 1. ове уредбе, најкасније до 15. у месецу за претходни месец. 
	
Члан 4.
Надлежна организација за обавезно социјално осигурање доставља податке о осигураницима и променама у осигурању за осигуранике из члана 1. ове уредбе Пореској управи, у роковима прописаним Законом о доприносима за обавезно социјално осигурање. 
	
Основицу доприноса за сваког осигураника црква, односно верска заједница опредељује у сарадњи са надлежном организацијом за обавезно социјално осигурање која податке о томе доставља Пореској управи, у складу са законом.
Пореска управа доноси решења о задужењу, на основицу доприноса коју определи црква, односно верска заједница у сарадњи са надлежном организацијом за обавезно социјално осигурање. Основица се опредељује за одређеног осигураника и не може се мењати у току текуће године. 
	
Члан 5.
Пореска управа, по извршеној уплати из члана 2. ове уредбе, евидентира уплаћене доприносе о сваком осигуранику о чему доставља податке надлежној организацији за обавезно социјално осигурање. 
	
Члан 6.
Пореска управа, најкасније до 5. у месецу доставља податке о свештеницима и верским службеницима, о јединици локалне самоуправе на којој се врши задужење за одређеног осигураника, обележјима за идентификацију обвезника, најнижој месечној основици осигурања и обрачунатом износу доприноса за обавезно социјално осигурање на ту основицу, органу надлежном за послове вера.
Члан 7.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-3251/2012
У Београду, 3. маја 2012. године

Влада 
Председник,
др 
	Мирко Цветковић, с.р.