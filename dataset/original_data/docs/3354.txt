На основу члана 94. Закона
о патентима (“Службени лист СРЈ”, бр.
15/95), Савезна влада доноси
 

	 
УРЕДБУ

о 
одређивању поверљивих проналазака који су значајни за одбрану или безбедност 
Савезне Републике Југославије
„Службени
лист СРЈ”, број 10 од 7. марта 1997.
 
 
Члан
1.
Поверљивим
проналасцима који су значајни за одбрану Савезне Републике Југославије (у даљем
тексту: Југославија) сматрају се: убојна средства и њихови елементи (барут,
експлозив, муниција, ракете, бомбе, торпеда, мине и минско--експлозивна средства),
наоружање и његови саставни делови (хладно оружје, пиштољи и револвери, пушке,
аутомати, митраљези, ручни бацачи, топови, хаубице, уређаји за лансирање и
средства за управљање ватром), борбена средства (борбена возила, све врсте
борбених летилица и борбени пловни објекти) и друга средства за потребе одбране
(средства везе, криптозаштите, противелектронског обезбеђења и командовања,
средства за идентификацију и навигацију, средства за минирање и разминирање,
средства за атомско биолошку и хемијску заштиту, специјални алати, амбалажа,
поступци, као и примена производа и поступака за производњу средстава значајних
за одбрану).
Одредбе ове уредбе
не односе се на ловачко и спортско оружје и муницију, привредни експлозив,
противградне ракете и средства за ватромет.
 
Члан
2.
Поверљивим
проналасцима који су значајни за безбедност Југославије сматрају се: уређаји и
њихови делови који служе за прикупљање података и обавештавање и предузимање
мера ради откривања, спречавања и документовања делатности усмерених на
угрожавање безбедности Југославије, средства и поступци који служе за
откривање, идентификацију, неутрализацију и уништавање експлозивних направа,
извора зрачења, хемијских, токсичних, опојних и других опасних материја;
средства електронског и техничког обезбеђења, специјално наоружање и средства
која користе органи и службе безбедности и други специјални уређаји и средства
која по својим техничким особинама и намени могу бити од значаја за послове
безбедности, укључујући поступке, као и примену производа и поступака за израду
тих средстава.
 
Члан
3.
Савезни министар за
одбрану ближе уређује начин заштите поверљивих проналазака.
 
Члан
4.
Даном ступања на
снагу ове уредбе престаје да важи Уредба о утврђивању поверљивих проналазака
који се односе на народну одбрану и безбедност земље и о начину за признање
патената за такве проналаске („Службени лист СФРЈ”, бр. 52/82).
 
Члан
5.
Ова уредба ступа на
снагу осмог дана од дана објављивања у „Службеном листу СРЈ”.

	 
Савезна влада
Е. п. бр.
60 
6. марта
1997. године 
Београд
Председник,
др Радоје
Контић, с.р.