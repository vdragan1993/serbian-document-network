На основу члана 3. став 2. Закона о обнови након елементарне и друге непогоде („Службени гласник РС”, број 112/15) и члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
УРЕДБУ
о утврђивању Државног програма санације загађења Костајничке реке, Корените и Јадра услед изливања јаловине са флотацијских депонија рудника антимона „Столице”
"Службени гласник РС", број 39 од 15. априла 
				2016.
 
Члан 1.
Овом уредбом утврђује се Државни програм санације загађења Костајничке реке, Корените и Јадра услед изливања јаловине са флотацијских депонија рудника антимона „Столице”.
Члан 2.
Државни програм санације загађења Костајничке реке, Корените и Јадра услед изливања јаловине са флотацијских депонија рудника антимона „Столице” одштампан је уз ову уредбу и чини њен саставни део.
Члан 3.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-4096/2016-1
У Београду, 15. априла 2016. године
Влада
Председник, 
Александар Вучић, с.р.
ДРЖАВНИ ПРОГРАМ САНАЦИЈЕ ЗАГАЂЕЊА КОСТАЈНИЧКЕ РЕКЕ, КОРЕНИТЕ И ЈАДРА УСЛЕД ИЗЛИВАЊА ЈАЛОВИНЕ СА ФЛОТАЦИЈЕ ДЕПОНИЈЕ РУДНИКА АНТИМОНА „СТОЛИЦЕ” 
1. Oбласт у којој се спроводе мере и територија на којој се спроводе мере
Државни програм санације загађења Костајничке реке, Корените и Јадра услед изливања јаловине са флотацијских депонија рудника антимона „Столице” односи се на санацију загађења река Костајничке, Корените и Јадра услед изливања јаловине са флотацијских депонија рудника антимона „Столице” у Костајнику и обухвата: хитне радове и мере које треба предузети, органе државне управе надлежне за координацију активности, као и извор финансирања.
Мере утврђене овим програмом спроводе се на територије општине Крупањ.
2. Анализа затеченог стања и настале штете и сагледавање могућих даљих штетних последице 
Узрок загађења водотокова је неконтролисано изливање јаловине из флотацијских депонија рудника антимона „Столице” у месту Костајник до кога је дошло услед урушавања депонија за време поплава у мају 2014. године.
Ради се о флотацијским депонијама јаловине и рудничког отпада, које се већ дуже времена не користе. Пре приватизације рудници антимона и флотација „Столице”, укључујући и депоније јаловине, били су у власништву РТБ „Зајача” ООУР „Столице”, а приватизацијом 2006. године постали су власништво Концерна „Фармаком МБ” из Шапца. Укупна површина простора јаловишта „Столице” износи око 3,5 ha на коме је депоновано око 220.000 m³ јаловине. Eвидентно je да депоније јаловине нису стабилне и заштићене према важећим стандардима и прописима. Депоније нису заштићене од спољних вода, већ се оне неконтролисано сливају и испирају јаловину. На депонијама не постоји дренажни систем за прикупљање подземних и процедних вода. Воде са депоније се неконтролисано изливају и загађују Костајничку реку и низводне водотокове. 
После поплава у мају 2014. године, по налогу водне инспекције, на водотоцима Костајник, Коренита, Јадар и Дрина је успостављен ванредни мониторинг. Анализама је утврђено присуство високих вредности укупних тешких метала: гвожђа (Fе), мангана (Mn), цинка (Zn), бакра (Cu), укупног хрома (Cr) и арсена (As), као и растворених тешких метала: антимона (Sb), никла (Ni ) и арсена (As). Јаловина која загађује Костајничку реку класификована је као опасан отпад.
Накнадно спроведеним еколошким истраживањима утврђено је да су речна корита Костајничке и реке Корените, у дужини од око 27 km, као и значајне површине у приобаљу, загађене изнад границе ремедијационих вредности па је неопходно извршити чишћење терена и уклањање исталоженог муља са јаловишта. Такође, значајне површине поплављеног пољопривредног земљишта (око 360 ha) загађене су тешким металима на којима треба извршити ремедијацију терена. 
С обзиром на стање јаловишта оно представља сталан извор загађења вода, седимената и земљишта низводно од јаловишта, које се значајно повећава у периодима јаких киша и поплава. 
За јаловиште „Столице” не постоје важећа водна акта, која би дефинисала водне услове и начин њиховог коришћења, тако да се депонијама не управља у складу са Законом о водама („Службени гласник РС”, бр. 30/10 и 93/12), којим је прописана обавеза да се мере количине и квалитет воде, које се са депоније испуштају у природне водотоке, као и да се ове воде пречисте до нивоа којим се не нарушавају стандарди квалитета животне средине Костајничке реке и низводних водотокова. 
3. Мере које треба предузети 
Санација загађења и ревитализација екосистема речних токова и загађених површина у приобаљу река реализоваће се у две фазе. Прва фаза обухвата радове на санацији депонија јаловишта и формирање простора за одлагање материјала који ће се прикупити чишћењем низводних терена. На овај начин ће се зауставити даљи унос загађеног муља у водотокове и створити услови за радове и мере друге фазе, која обухвата чишћење и ремедијацију низводних терена. У свим фазама реализације програма успоставиће се оперативни мониторинг и праћење свих параметара квалитета воде, седимената и земљишта дуж речних токова, који су значајни за праћење ефеката предвиђених мера и стање животне средине у зони непосредног утицаја јаловишта „Столице”.
4. Редослед и рокови за спровођење мера
Радови прве фазе, којима се обезбеђује стабилност депонија, спречава даље уношење загађења у водотокове и обезбеђује потребан депонијски простор за одлагање материјала који се прикупи чишћењем речних корита и загађеног земљишта у приобаљу, урадиће се у току грађевинске сезоне 2016. године. С обзиром да се стање стално погоршава радови прве фазе, у складу са чланом 143. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 12/12, 42/13 – УС, 50/13 – УС, 98/13 – УС, 132/14 и 145/14), извршиће се као хитни радови да би се спречило даље изливање јаловине у водотокове и евентуално ново рушење депонија у предстојећим кишним сезонама.
По приоритетима и технологији извођења радова на санацији загађења одмах ће се започети радови на изградњи хидротехничких објеката за прикупљање и каналисање вода са слива и заштиту јаловишта од површинских вода, који обухватају:
– изградњу две бујичне преграде на потоцима узводно од јаловишта и
– изградњу ободних канала за прикупљање и одвођење површинских вода, са антиерозивним уређењем слива,
– санацију депонија јаловишта са формирањем простора за одлагање материјала који ће се прикупити чишћењем низводних терена и регулацију дела Костајничког потока у непосредној зони јаловишта, у дужини од 300 m.
5. Органи државне управе надлежни за координацију, односно носиоци спровођења појединих мера и активности
Канцеларија за управљање јавним улагањима и министарство надлежно за послове водопривреде и заштиту животне средине координираће спровођења мера из одељка 3. и 4. овог програма, а Јавно водопривредно предузеће „Србијаводе” је носилац спровођења тих мера.
Јавно водопривредно предузеће из става 1. овог одељка, у име и за рачун Републике Србије, вршиће инвеститорска права на првој фази санације загађења Костајничке реке, Корените и Јадра, која је предмет ове уредбе.
Орган надлежан за правну заштиту имовинских права и интереса Републике Србије предузима радње у циљу њихове заштите. 
Општина Крупањ ће донети одлуке о мерама хитности и обезбедити решавање имовинско-правниих питања у складу са својим надлежностима.
6. Процена потребних финансијских средстава и извори финансирања
Инвестициона вредност хитних радова, који обухватају заштиту од површинских вода, санацију и стабилизацију јаловишта, чишћење и регулацију најугроженије деонице Костајничке реке, непосредно низводно од депоније у зони насеља, према пројекту за извођење радова износи:




Радови на изградњи хидротехничких објеката за прикупљање и каналисање вода са слива и заштиту јаловишта од површинских вода (без ПДВ)


59.000.000




Хитни радови на санацији депоније – I фаза: репрофилисање јаловишта (стабилизација косина) израда камене ножице (бране) са филтрима, таложником и рециркулацијом процедних вода (без ПДВ)


154.000.000




Регулација Костајничке реке низводно од депоније и чишћење речног корита у дужини од 300 m, укупно без ПДВ


15.000.000




Инвеститорски трошкови: 
– Израда тендерске документације, јавна набавка, уговори, стручни надзор над извођењем радова (6%)


13.000.000




– Пројектантски надзор (2%)


4.000.000




– Пројекат препарцелације и трошкови експропријације


3.000.000




Укупно РСД:


248.000.000




Средства за спровођење ове уредбе обезбедиће се из Фонда солидарности Европске уније у износу од 248.000.000 РСД, а по основу Споразума о поверавању спровођења Одлуке Комисије од 13. марта 2015. године којом се додељује финансијска контрибуција из Фонда солидарности Европске уније за финансирање хитних операција и операција опоравка које су настале као последица катастрофе изазване великим поплавама у Републици Србији, који је Влада усвојила Закључком 05 број 48-3413/2015 од 26. марта 2015. године и иста ће се извршавати са наменског евиденционог рачуна Канцеларије за управљање јавним улагањима, у оквиру Раздела 3 – Влада, Глава 3.23 – Канцеларија за управљање јавним улагањима, Програм 1511 – Обнова и изградња објеката јавне намене и санирање последица елементарне непогоде, Функција 110 – Извршни и законодавни органи, финансијски и фискални послови и спољни послови, Пројекат 4001 – Обнова земље од мајских поплава, Извор финансирања 05 – Донације од иностраних земаља, апропријација економска класификација 484 – Накнада штете за повреде или штету насталу услед елемантарних непогода или других природних узрока.