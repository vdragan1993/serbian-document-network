На основу члана 43. став 1. Закона о Влади („Службени гласник РС” бр. 55/05 и 71/05 – исправка), члана 62. Закона о државној управи („Службени гласник РС”, број 79/05) а у вези с чланом 112. став 2. и чланом 123. тачка 5. Устава Републике Србије, 
     Влада доноси

 
ОДЛУКУ
о Савету за националну безбедност Републике Србије
„Службени гласник РС“, број 50 од 1. јуна 2007.
 
 
1. Садржина одлуке. Овом одлуком оснива се Савет за националну безбедност Републике Србије (у даљем тексту: Савет), уређују његов делокруг и састав, сазивање његових седница и председавање њима.
Овом одлуком оснива се и Биро за координацију рада служби безбедности (у даљем тексту: Биро за координацију) и уређују друга питања која су значајна за рад Савета.
 
2. Делокруг Савета. Савет је тело Републике Србије које обавља одређене послове и задатке из области националне безбедности.
Савет се стара о националној безбедности тако што:
– разматра питања из области одбране, унутрашњих послова и рада војне службе безбедности у Министарству одбране, војно-обавештајне службе у Министарству одбране и Безбедносно-информативне агенције (у даљем тексту: службе безбедности);
– разматра међусобну сарадњу органа надлежних за одбрану, органа надлежних за унутрашње послове и служби безбедности и њихову сарадњу с другим надлежним државним органима, као и сарадњу са органима и службама безбедности страних држава и међународних организација;
– предлаже надлежним државним органима мере за унапређење националне безбедности;
– разматра предлоге за унапређење националне безбедности које му упућују органи надлежни за одбрану, органи надлежни за унутрашње послове, службе безбедности и други надлежни државни органи;
– разматра питања из делокруга органа државне управе, аутономних покрајина, општина, градова и града Београда која су значајна за националну безбедност;
– разматра и друга питања која су значајна за националну безбедност.
Савет усмерава и усклађује рад служби безбедности тако што: 
– разматра обавештајно-безбедносне процене и доноси закључке којима одређује приоритете и начине заштите и усмерава остваривање националних интереса који се спроводе путем обавештајно-безбедносне делатности; 
– доноси закључке у вези с радом служби безбедности и Бироа за координацију;
– доноси закључке којима усмерава и усклађује рад служби безбедности;
– доноси закључке којима усмерава сарадњу служби безбедности са службама безбедности страних држава и међународних организација;
– доноси закључке којима усклађује делатности државних органа које су посвећене међународној сарадњи у области националне безбедности и одбране;
– прати извршење закључака које је донео;
– даје мишљења о предлозима годишњих и средњорочних планова рада служби безбедности;
– даје мишљења Влади о предлозима буџета служби безбедности и прати како службе безбедности троше одобрена буџетска средства;
– даје мишљење Влади о предлогу за постављење и разрешење руководилаца служби безбедности.
Савет се стара о усаглашеној примени прописа и стандарда за заштиту података о личности, као и других прописа којима се штите људска права која могу да буду угрожена разменом информација или другим оперативним радњама.
 
3. Састав Савета и секретар Савета. 
Чланови Савета су:
– председник Републике;
– председник Владе;
– министар одбране;
– министар унутрашњих послова; 
– министар правде; 
– начелник Генералштаба Војске Србије;
– директор Безбедносно-информативне агенције; 
– руководилац војне службе безбедности у Министарству одбране; 
– руководилац војно-обавештајне службе у Министарству одбране. 
Савет има секретара Савета, који учествује у раду Савета без права одлучивања.
     Секретар Савета стара се о извршењу закључака Савета и обавља друге послове који су одређени пословником и другим актима Савета.
Шеф кабинета председника Републике по положају је секретар Савета.
 
4. Сазивање седнице и председавање седници. Седницу Савета сазива председник Републике. Предлог дневног реда седнице утврђују председник Републике и председник Владе.
Седници Савета председава председник Републике, а ако је он спречен – председник Владе.
Закључке и друге акте Савета потписује председник Републике.
Седнице Савета одржавају се по потреби, а најмање једном у три месеца.
Председник Републике може, на своју иницијативу или на иницијативу члана Савета, позвати на седнице Савета руководиоце других државних органа и институција и друга лица која нису чланови Савета.
Савет доноси пословник о свом раду.
Пословником Савета уређује се начин на који се обављају административни и технички послови за Савет.
 
5. Биро за координацију. Биро за координацију оперативно усклађује рад служби безбедности и извршава закључке Савета о питањима из своје надлежности.
Биро за координацију посебно:
– утврђује задатке који се извршавају оперативним усклађивањем делатности служби безбедности и служби безбедности и других државних органа и с тим у вези координира њихове активности;
– утврђује начин оперативног усклађивања у појединим случајевима;
– оснива мешовите радне групе за оперативне задатке који се извршавају оперативним усклађивањем делатности и утврђује њихове задатке;
– анализира резултате оперативног усклађивања и о томе по потреби извештава Савет, а најмање једном у шест месеци.
Рад Бироа за координацију подробније се уређује Пословником Савета.
 
6. Састав Бироа за координацију. Биро за координацију чине руководиоци служби безбедности и секретар Савета.
У раду Бироа за координацију могу по позиву и без права одлучивања да учествују:
– представници Министарства спољних послова који руководе Службом за истраживање и документацију и Службом безбедности;
– директор полиције и начелници управа полиције;
– Републички јавни тужилац;
– директор Управе царине;
– руководиоци других државних органа, организација и институција.
 
7. Сарадња са Саветом. Надлежни државни органи дужни су да у складу са својим уставним и законским положајем сарађују са Саветом у питањима из надлежности Савета, а пре свега у извршењу закључака Савета.
Ако надлежни државни орган не сарађује са Саветом или не извршава закључке Савета, секретар Савета о томе, без одлагања, обавештава Савет, који у том случају може позвати руководиоца државног органа да предузме све мере које су предвиђене законом да би државни орган успоставио сарадњу са Саветом или извршио закључак Савета.
 
8. Остала питања. Остала питања која су значајна за рад Савета и Бироа за координацију уређују се Пословником Савета и другим општим актима Савета.
 
9. Средства за рад. Средства за рад Савета обезбеђују се у буџету Републике Србије.
 
10. Престанак важења раније одлуке. Престаје да важи Одлука о образовању Савета за националну безбедност („Службени гласник РС”, број 3/06).
 
11. Ступање на снагу ове одлуке. Ова одлука ступа на снагу наредног дана од дана објављивања у „Службеном гласнику Републике Србије”.
 
 
05 број 02-2866/2007
У Београду, 31. маја 2007. године

Влада
Потпредседник,
мр 
Божидар Ђелић, с.р.