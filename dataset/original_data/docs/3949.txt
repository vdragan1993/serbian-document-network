На основу члана 26. став 4. Закона о безбедности хране („Службени гласник РС”, број 41/09), 
	
Министар пољопривреде, трговине, шумарства и водопривреде, доноси
 
 
ПРАВИЛНИК 
о посебним условима хигијене плода малине и купине у свежем или смрзнутом стању у свим фазама промета
"Службени гласник РС", број 80 од 28. 
	октобра 2011.
 
Члан 1.
Овим правилником се прописују посебни услови хигијене плода малине и купине у свежем или смрзнутом стању у свим фазама промета. 
	
Члан 2.
Плод малине и купине било да је у свежем или смрзнутом стању (у даљем тексту: плод малине и купине) не може да се стави у промет ако, у складу са законом којим се уређује безбедност хране, није безбедан, односно ако је штетан по здравље људи и ако није погодан за исхрану људи.
Плод малине и купине није безбедан уколико садржи:
1) производе за заштиту биља, биоциде или загађиваче или њихове метаболите који прелазе максимално дозвољену количину остатака или њихова употреба није одобрена или дозвољена;
2) патоген који може да буде штетан по здравље људи – норовирус, односно који није обухваћен микробиолошким критеријумима дефинисаним Правилником о општим и посебним условима хигијене хране у било којој фази производње, прераде и промета („Службени гласник РС”, број 72/10). 
	
Члан 3.
За плодове малине и купине у свим фазама производње, прераде и промета обезбеђује се следљивост, на основу успостављеног система, процедура и документације.
Субјекти који се баве прерадом и прометом плодова малине и купине идентификују сваки субјекат од којег набављају плодове малине и купине, у складу са законом којим се уређује безбедност хране.
Сваки лот или амбалaжна јединица плода малине и купине који се стављају у промет на територији Републике Србијe или ван ње или за који постоји вероватноћа да ће бити стављени у промет, на одговарајући начин означава се и евидентира ради идентификације и праћења следљивости. 
	
Члан 4.
Плод малине и купине који се ставља у промет у Републици Србији, мора да испуњава услове у складу са прописима о храни.
Плод малине и купине намењен извозу мора да испуњава услове у складу са прописима о храни, осим ако другачије не затражи надлежни орган земље увознице или уколико се другачије не утврди прописима, стандардима и кодексом праксе који су на снази у земљи увозници.
За плод малине и купине који се извози, доказ о безбедности овог производа у смислу члана 2. овог правилника или у складу са захтевима земље увознице, мора бити у писаној форми, оверен и потписан од овлашћеног лица.
Члан 5. 
Испуњеност услова прописаних овим правилником и прописима о храни доказује се лабораторијским извештајем о испитивању.
Лабораторијски извештај из става 1. овог члана прати пошиљку, заједно са документацијом о следљивости којом се може доказати из које партије, лота, серије или шарже и на којој количини је узет узорак за анализу код извозника, односно прерађивача, у складу са чланом 3. овог правилника.
Члан 6. 
Овај правилник ступа на снагу осмог дана од дана објављивања у „Службеном гласнику Републике Србије”.
 
05 број 110-00-00216/2011-09
У Београду, 26. октобра 2011. године
Министар,
Душан Петровић, с.р.