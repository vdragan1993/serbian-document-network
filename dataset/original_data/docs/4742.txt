Редакцијски пречишћен текст
 
 
На основу члана 93. став 2. Закона о јавним путевима („Службени гласник РС”, бр. 101/05, 123/07, 101/11, 93/12 и 104/13),
Министар грађевинарства, саобраћаја и инфраструктуре доноси
 
ПРАВИЛНИК
o изгледу, садржини и коришћењу службеног одела и службене легитимације републичког инспектора за државне путеве
"Службени гласник РС", број 129 од 27. 
				новембра 2014, 81 од 24. септембра 2015 - 
др. правилник
 
Члан 1.
Овим правилником прописују се изглед, садржина и коришћење службеног одела и службене легитимације републичког инспектора за државне путеве (у даљем тексту: службена легитимација).
Члан 2.
Изглед службене легитимације дат је на Обрасцу – Службена легитимација инспектора за државне путеве, који је одштампан уз овај правилник и чини његов саставни део.
Члан 3.
Службена легитимација је величине 65 x 95 mm и обложена је кожом црне боје.
Предња страна службене легитимације садржи:
1) у горњем делу на средини – Мали грб Републике Србије;
2) испод грба, текст који гласи:
„РЕПУБЛИКА СРБИЈА, ЛЕГИТИМАЦИЈА ИНСПЕКТОРА ЗА ДРЖАВНЕ ПУТЕВЕ”.
Прва унутрашња страна службене легитимацијe инспектора садржи:
1) на средини место за фотографију инспектора величине 35 x 25 mm, а испод фотографије налази се место означено за печат органа који је издао легитимацију „(М.П.)”;
2) испод тога, на средини налази се место за уписивање имена и презимена инспектора, испод којег су уписане речи: „(име и презиме инспектора)”, а испод тога место за својеручни потпис инспектора испод којег је уписано „(својеручни потпис)”;
3) испод тога, налази се место за уписивање јединственог матичног броја грађана испод којег су уписане речи: „(ЈМБГ)”.
Друга унутрашња страна службене легитимација садржи:
1) место за упис назива органа који издаје легитимацију испод којег је уписано „(назив органа који издаје легитимацију)”;
2) испод тога, текст који гласи: „ОВЛАШЋЕЊА ИНСПЕКТОРА
У вршењу инспекцијског надзора, инспектор има права, дужности и овлашћења прописана Законом о државној управи и Законом о јавним путевима”; 
3) испод тога, са леве стране, налази се место за упис регистарског броја поред којег је уписано: „Регистарски број”, са десне стране место за упис места издавања службене легитимације испод којег је уписано: „Mесто издавања”, изнад тога место за упис датума издавања службене легитимације поред којег је уписано: „Датум”, а испод тога на средини налази се место означено зa потпис овлашћеног лица испод којег је уписано „(потпис овлашћеног лица)”.
Члан 4. 
Службено одело инспектора је летње и зимско. 
Летње и зимско службено одело је: 
1) за жене: 
(1) јакна (по једна летња и зимска) од коже или штофа, стандардног кроја, 
(2) женски костим са сукњом и панталонама (летњи и зимски) стандардног кроја, тамно сиве боје,
(3) кошуља (две летње и две зимске), светле боје, летња кратких рукава, зимска дугих рукава, 
(4) ципеле (летње и зимске или чизме) израђене од коже, са кожном поставом и кожним ђоном, чизме израђене од коже, са кожном поставом и кожним ђоном, пенџетираним гумом, 
(5) ташна од коже; 
2) за мушкарце: 
(1) јакна (по једна летња и зимска) од коже или штофа, стандардног кроја, 
(2) мушко одело – два пара (летње и зимско) стандардног кроја, тамно сиве боје, са два стандардна џепа и једним џепом на левој страни груди примерено јавној служби, 
(3) кошуље (две летње и две зимске) светле боје, летња кратких рукава, зимска дугих рукава, 
(4) ципеле (летње и зимске – дубоке или полудубоке или чизме) израђене од коже, са кожном поставом и кожним ђоном, чизме израђене од коже, са кожном поставом и кожним ђоном, пенџетираним гумом, 
(5) ташна од коже, 
(6) две кравате.
Члан 5. 
Службено одело инспектора који врши надзор у зимском периоду, поред службеног одела из члана 4. овог правилника, чини и зимско одело које се састоји од постављене јакне и панталона од водоотпорног материјала. 
Члан 6. 
Службено одело из члана 4. овог правилника набавља се сваке године и то једно летње и једно зимско, осим јакне и ташне које се набављају сваке друге године. 
Службено одело из члана 5. овог правилника набавља се сваке друге године. 
Члан 7. 
Инспектор користи службену легитимацију и службено одело само за време обављања службене дужности. 
Члан 8.
Службене легитимације које су издате по прописима који су важили до дана ступања на снагу овог правилника важе до њихове замене.
Члан 9.
Даном ступања на снагу овог правилника престаје да важи Правилник о изгледу, садржини и коришћењу службеног одела и службене легитимације инспектора за државне путеве („Службени гласник РС”, број 87/13).
Члан 10.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00148/2014-18
У Београду, 17. новембра 2014. године,
Министар,
проф. др Зорана Михајловић, с.р.