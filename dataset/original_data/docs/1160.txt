На основу члана 73. став 1. тачка 2) Закона о транспорту опасног терета („Службени гласник РС”, број 88/10), 
Министар грађевинарства, саобраћаја и инфраструктуре доноси
 
ПРАВИЛНИК
о условима за издавање одобрења за транспорт опасног терета авио-превознику коме је уверење о оспособљености издао надлежни орган друге државе
"Службени гласник РС", број 75 од 31. августа 
				2015.
 
Члан 1.
Овим правилником ближе се прописују услови за издавање одобрења авио-превознику коме је уверење о оспособљености за обављање јавног авио-превоза издао надлежни орган друге државе (у даљем у тексту: авио-превозник).
Члан 2.
Захтев за одобрење за транспорт опасног терета на територију Републике Србије и са територије Републике Србије (у даљем тексту: захтев) подноси се организацији надлежној за цивилно ваздухопловство (у даљем тексту: Директорат цивилног ваздухопловства) најкасније 30 дана пре дана када авио-превозник планира почетак обављања транспорта опасног терета.
Захтев се подноси и путем електронске поште.
Образац захтева објављује се у Интегрисаном ваздухопловном информативном пакету и на интернет страници надлежне организације.
Члан 3.
Уз захтев авио-превозник подноси следећу документацију: 
1) сертификат ваздухопловног оператера или други одговарајући документ који је издао надлежни орган те државе, а којим се потврђује да је авио-превозник оспособљен за транспорт опасног терета; 
2) извод из Оперативног приручника авио-превозника у којем је утврђен поступак транспорта опасног терета;
3) доказ о плаћеној накнади за издавање одобрења.
Члан 4.
Услови за издавање одобрења из члана 1. овог правилника су:
1) да је држава авио-превозника чланица Међународне организације цивилног ваздухопловства (ICAO); 
2) да је сертификат ваздухопловног оператера (или други одговарајући документ авио-превозника) важећи и да садржи овлашћење за транспорт опасног терета за тип ваздухоплова којим авио-превозник намерава да врши тај транспорт; 
3) да је држава авио-превозника успоставила ефикасан надзор у области транспорта опасног терета на начин који је утврђен у Анексу 18. Конвенције о међународном цивилном ваздухопловству (Чикаго, 1944); 
4) да авио-превозник, у периоду од 12 месеци пре подношења захтева, приликом инспекцијског надзора у оквиру програма безбедносног прегледа страних ваздухоплова на платформи аеродрома („SAFA” програма) није имао налазe категорије 3, који могу да имају велики утицај на безбедност, или је имао налазе категорије 3 за које је предузео корективне мере прихватљиве за орган или тело које је вршило надзор; 
5) да су разлике у примени одредаба Анекса 18. Конвенције о међународном цивилном ваздухопловству које је држава авио-превозника пријавила Међународној организацији цивилног ваздухопловства (ICAO) прихватљиве у погледу услова ваздухопловне безбедности који се примењују у Републици Србији; 
6) да авио-превозник у периоду од 36 месеци пре подношења захтева није имао удес или озбиљну незгоду изазвану услед транспорта опасног терета.
Члан 5.
Одобрење за транспорт опасног терета издаје се авио-превознику на период који не може да буде дужи од 12 месеци.
По истеку важења одобрења за транспорт опасног терета авио-превозник може да настави са вршењем транспорта опасног терета на територију Републике Србије и са територије Републике Србије ако Директорату цивилног ваздухопловства поново поднесе захтев са документацијом, у складу са одредбама овог правилника. 
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00008/2015-01
У Београду, 24. августа 2015. године
Министар, 
проф. др Зорана Михајловић, с.р.