На основу чл. 478. и 481. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15), а у вези са чланом 5. став 1. Закона о јавним предузећима („Службени гласник РС”, број 15/06) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ 
о промени правне форме Јавног предузећа „Електромрежа Србије”, Београд
"Службени гласник РС", број 88 од 28. октобра 
				2016.
 
1. Мења се правна форма Јавног предузећа „Електромрежа Србије”, Београд, Кнеза Милоша 11, Београд, матични број 20054182 (у даљем тексту: Јавно предузеће) из правне форме јавног предузећа у правну форму акционарског друштва, под пуним пословним именом Акционарско друштво „Електромрежа Србије”, Београд (у даљем тексту: Акционарско друштво).
Скраћено пословно име Акционарског друштва гласи: ЕМС АД Београд.
Седиште Акционарског друштва је у Београду, Кнеза Милоша 11.
2. Регистрацијом Акционарског друштва, настају следеће правне последице:
1) Јавно предузеће наставља да послује као акционарско друштво и престаје да послује као јавно предузеће;
2) Акционарско друштво наставља да буде власник целокупне имовине и дужник свих обавеза Јавног предузећа;
3) судски и други поступци у име, односно против Јавног предузећа настављају се у име, односно против Акционарског друштва;
4) сви уговори које је Јавно предузеће пуноважно закључило до дана регистрације промене правне форме, остају на снази и Акционарско друштво наставља да буде уговорна страна у тим уговорима без потребе закључења посебних анекса;
5) Основни капитал Јавног предузећа конвертује се у акције.
3. Доношењем ове одлуке утврђује се да:
1) се основни капитал Јавног предузећа у износу од 27.048.840.000,00 (словима: двадесет седам милијарди четрдесет осам милиона осамсто четрдесет хиљада) динара са стањем на дан 31. децембар 2015. године претвара у основни (акцијски) капитал тако да Република Србија стиче 2.704.884 обичних акција са правом гласа, што чини 100% основног акцијског капитала Акционарског друштва;
2) је номинална вредност једне акције Акционарског друштва 10.000,00 динара;
3) је акцијски капитал Акционарског друштва подељен на 2.704.884 обичних акција;
4) укупан уписани и унети основни капитал Акционарског друштва са стањем на дан 31. децембра 2015. године, износи 27.048.840.000,00 (словима: двадесет седам милијарди четрдесет осам милиона осамсто четрдесет хиљада) динара;
5) пoслe прoмeнe правне форме укупан акцијски капитал Акционарског друштва износи 27.048.840.000,00 динара;
6) ће се на основу ове одлуке формирати књига акционара након регистрације акција код Централног регистра, депоа и клиринга хартија од вредности.
4. Ову одлуку објавити у „Службеном гласнику Републике Србије”.
 
05 број 023-10172/2016
У Београду, 27. октобра 2016. године
Влада
Председник,
Александар Вучић, с.р.