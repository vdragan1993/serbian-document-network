Редакцијски пречишћен текст
 

На основу члана 99. тачка 4. Устава Савезне Републике Југославије, Савезна влада доноси

 

ОДЛУКУ

о условима и 
начину замене страних средстава плаћања за евро

„Службени лист СРЈ”, бр. 71 од 28. децембра 2001, 30 од 31. маја 2002.

  

1. Страна средства плаћања дванаест земаља Европске монетарне уније – Белгије, Немачке, Шпаније, Француске, Ирске, Италије, Луксембурга, Холандије, Аустрије, Португалије, Финске и Грчке замењују се за евро под условима и на начин који су прописани овом одлуком.

 

2. Народна банка Југославије – Завод за обрачун и плаћања, овлашћени мењачи из тачке 2. Одлуке о условима обављања мењачких послова (“Службени лист СРЈ”, бр. 25/2000, 57/2000, 69/2000, 9/2001, 19/2001, 36/2001 и 62/2001) (у даљем тексту: овлашћени мењачи), као и овлашћене банке и Поштанска штедионица (у даљем тексту: банке), страна средства плаћања замењују за евро у времену од 1. јануара 2002. године до 31. маја 2002. године.

 

За обављање послова замене ефективног страног новца, у смислу ове одлуке, после истека рока из става 1. ове тачке – Народна банка Југославије – Завод за обрачун и плаћања наплаћује провизију (накнаду) у износу од 9%, а банке и овлашћени мењачи из Одлуке о условима обављања мењачких послова и поступку контроле мењачких послова („Службени лист СРЈ”, бр. 25/2002) – у проценту који сами одреде.*

 *Службени лист СРЈ, број 30/2002.

 

3. Банке су дужне да страна средства плаћања на девизним рачунима домаћих и страних правних и физичких лица прерачунавају у евро и исказују у еврима без накнаде.

 

4. За обављање послова замене ефективног страног новца, у смислу ове одлуке, за евро – ефективни страни новац, наплаћује се провизија (накнада) у износу 0,9% вредности тог ефективног страног новца, и то у динарској противвредности обрачунатој по продајном курсу који на дан замене важи за ефективни страни новац.

Провизија из тачке 2. став 2. ове одлуке наплаћује се у динарима и утврђује применом одговарајућег процента из тог става на износ динарске противвредности евра обрачунате по продајном курсу за ефективни страни новац који важи на дан замене.*

Износ евра из става 2. ове тачке утврђује се применом курса Европске централне банке на износ страних средстава плаћања из тачке 1. ове одлуке.*

 *Службени лист СРЈ, број 30/2002.

 

5. За замену за евро оштећених новчаница и новчаница ван оптицаја наплаћује се провизија у висини 5% номиналне вредности тих новчаница, и то у динарској противвредности обрачунатој по продајном курсу који на дан замене важи за ефективни страни новац.

За замену за евро оштећених новчаница и новчаница ван оптицаја после истека рока из тачке 2. став 1. ове одлуке – Народна банка Југославије – Завод за обрачун и плаћања, банке и овлашћени мењачи из тачке 2. став 1. те одлуке наплаћују провизију (накнаду) у динарима, у висини коју сами одреде, а на начин из тачке 4. ст. 2. и 3. ове одлуке.*

 *Службени лист СРЈ, број 30/2002.

 

6. За замену страних средстава плаћања, у смислу ове одлуке, која су домаћа и страна физичка лица држала на девизним рачунима најмање 31 дан – банке неће наплаћивати провизију.

 

7. Приликом замене ефективног страног новца за евро ефективни страни новац неће се идентификовати лица која врше ту замену, осим за износе веће од 20.000 немачких марака, односно противвредност у другој валути.

Лица из става 1. ове тачке идентификоваће се од дана почетка примене Закона о спречавању прања новца („Службени лист СРЈ”, бр. 53/2001), у складу с тим законом.*

  

8. Народна банка Југославије – Завод за обрачун и плаћања неће замењивати за евро ковани новац у страним средствима плаћања.

Банке и овлашћени мењачи могу ковани новац у страним средствима плаћања замењивати за евро у складу са својом пословном политиком.

 

9. Износ који није могуће заменити у најмањем апоену папирне новчанице евра откупиће се и исплатити у динарској противвредности обрачунатој по куповном курсу који на дан замене важи за ефективни страни новац.

 

10. Према банкама код којих се у поступку контроле утврди да не поступају у складу са овом одлуком, примениће се мере прописане Законом о Народној банци Југославије (“Службени лист СРЈ”, бр. 32/93, 41/94, 61/95, 29/97, 44/99 и 73/2000).

 

11. Новчаном казном од 30.000 до 100.000 динара казниће се за прекршај Народна банка Југославије – Завод за обрачун и плаћања, банке и овлашћени мењачи, ако поступају супротно условима и начину замене страних средстава плаћања за евро утврђеним овом одлуком.

За радње из става 1. ове тачке казниће се и одговорно лице у банци и овлашћеном мењачу – новчаном казном од 5.000 до 20.000 динара.

 

12. Ова одлука ступа на снагу наредног дана од дана објављивања у “Службеном листу СРЈ”.

  

Савезна влада

Е. п. бр. 247 

25. децембра 2001. године 

Београд

Председник


Драгиша Пешић, с. р.