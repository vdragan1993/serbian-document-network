На основу члана 276. став 3. Царинског закона
(„Службени гласник РС”, бр. 73/03, 61/05 и 85/05 – др. закон), 
Министар финансија доноси
 
ПРАВИЛНИК 
о изгледу службене
значке овлашћених царинских службеника 
“Службени
гласник РС”, број 94 од 27. октобар 2006.
 

	 
Члан 1.
Овим правилником прописује се изглед службене значке
овлашћених царинских службеника.
 
Члан 2.
Службена значка је израђена у облику штитасте елипсе
сребрносиве боје, димензија 70 x 60 x 2,5 mm. Елипса је благо испупчена. 
У централном делу елипсе налази се Мали грб Републике
Србије, димензија 30,65 x 16,7 mm, обликован у плитком рељефу. 
Између рамова елипсе – спољног ширине 1,5 
mm и
унутрашњег (концентричног) ширине 0,8 mm – налази се простор ширине 7,85 mm у
ком је обликован рељефни преплет од три траке, свака ширине 1,6 mm. Траке по
средини имају жлеб целом дужином. Из преплета, са леве и десне стране по
вертикалној оси, излазе по три ромбоидна поља која се, одозго на доле, пуне
црвеним, плавим и белим синтетичким емајлом. Унутрашње странице ромбоидних поља
која се пуне црвеним и белим синтетичким емајлом су дужине 2,3 mm, а унутрашње
странице поља која се пуне плавим синтетичким емајлом су дужине 2,6 mm (дуже),
односно 2,3 mm (краће).
На 2,46 mm од врха унутрашњег рама налази се хоризонтална
испупчена трака, у основи правоугаоног облика, заобљених крајева и димензија
17,3 x 3,5 mm, на којој се гравира идентификациони број овлашћеног царинског
службеника чије су цифре тамносиве боје и висине 2,7 mm. Између траке и Малог
грба исписује се реч: „ЦАРИНА”, а испод Малог грба исписује се реч: „СРБИЈА”,
обе по замишљеној централној полукружној линији, ћириличким словима (врста
слова „амбасадор”) која су испупчена и сребрносиве боје. Величина слова речи:
„ЦАРИНА” је 20,13 пт, а речи: „СРБИЈА” – 21,12 пт. 
Висина рељефа Малог грба Републике Србије, преплета,
траке на којој се гравира идентификациони број и речи: „ЦАРИНА” и „СРБИЈА” је
0,35 mm, од најнижег до највишег нивоа рељефа.
 
Члан 3.
Изглед службене значке овлашћених царинских службеника
дат је у прилогу који је одштампан уз овај правилник и чини његов саставни део.
 
Члан 4.
Овај правилник ступа на снагу осмог дана од дана
објављивања у „Службеном гласнику Републике Србије”.
  
08 број
112-01-1/301-2006
У Београду, 18.
октобра 2006. године
Министар,

Млађан Динкић, с.р.
 
 
 
Прилог
Службена значка
овлашћених царинских службеника