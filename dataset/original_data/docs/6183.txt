Редакцијски пречишћен текст
 
 
На основу члана 31. став 6. Закона о подстицајима у пољопривреди и руралном развоју („Службени гласник РС”, број 10/13),
Министар пољопривреде, шумарства и водопривреде доноси
 
ПРАВИЛНИК
o условима, начину и обрасцу захтева за остваривање права нa регрес за премију осигурања усева, плодова, вишегодишњих засада, расадника и животиња

"Службени гласник РС", број 48 од 31. маја 
	2013, 48 од 25. маја 2016.
 
Члан 1.
Овим правилником ближе се прописују услови, начин остваривања права на регрес за премију осигурања усева, плодова, вишегодишњих засада, расадника и животиња (у даљем тексту: регрес), као и образац захтева за остваривање права на регрес.
Члан 2.
Право на коришћење регреса има правно лице, предузетник и физичко лице – носилац комерцијалног породичног пољопривредног газдинстава који поред услова прописаних законом којим се уређују подстицаји у пољопривреди и руралном развоју, испуњава и услов да је код друштва за осигурање осигурао:
1) усеве и плодове од ризика умањења приноса;
2) расаднике и младе вишегодишње засаде пре ступања на род од ризика који су прописани условима осигуравајућих друштава;
3) животиње од ризика који су прописани условима осигуравајућих друштава.
Регрес из члана 1. овог правилника остварује се за површине односно животиње пријављене у складу са законом којим се уређује пољопривреда и рурални развој, 
	
у проценту који је утврђен законом којим се уређују подстицаји у 
	пољопривреди и руралном развоју*, без урачунатог пореза на премију неживотног осигурања.
*Службени гласник РС, број 48/2016
 
Члан 3.
Право на регрес остварује се тако што се захтев за остваривање права на регрес (у даљем тексту: захтев), подноси Министарству финансија и привреде – Управи за трезор (у даљем тексту: Управа).
Захтев се подноси једанпут годишње за осигуране културе, односно животиње, у два примерка од 15. јуна до 31. октобра текуће године, на Обрасцу – Захтев за остваривање права на регрес за премију осигурања усева, плодова, вишегодишњих засада, расадника и животиња у ________ години, који је одштампан уз овај правилник и чини његов саставни део.
Уз захтев из става 1. овог члана подноси се оверена копија полисе осигурања издате од стране друштва за осигурање код кога је подносилац захтева осигуран у периоду од 1. новембра претходне до 31. октобра текуће године, као и потврда о извршеном плаћању укупне премије осигурања.
Ако је физичко лице – носилац комерцијалног породичног пољопривредног газдинства закључило уговор о производњи са организатором производње који је осигурао усеве, плодове, вишегодишње засаде, расаднике и животиње у његово име и за његов рачун, то лице подноси потврду издату од стране друштва за осигурање код кога је осигуран, као и потврду о извршеном плаћању укупне премије осигурања.


Ако су полисом осигурања поред површина, односно животиња 
	пријављених у складу са законом којим се уређује пољопривреда и рурални 
	развој осигуране и површине, односно животиње које нису пријављене у складу 
	са законом којим се уређује пољопривреда и рурални развој, уз потврду о 
	извршеном плаћању укупне премије осигурања, подноси се Прилог уз потврду бр. 
	_________ о извршеном плаћању укупне премије осигурања, који је одштампан уз 
	овај правилник и чини његов саставни део.*
*Службени гласник РС, број 48/2016
 
Члан 4.
Управа утврђује да ли су испуњени прописани услови за остваривање права на регрес у складу са законом којим се уређују пољопривреда и рурални развој, упоређује податке из захтева са подацима из Регистра пољопривредних газдинстава, одобрава исплату и даје налог за пренос средстава на наменски рачун пољопривредног газдинства код пословне банке.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-68/2013-09
У Београду, 30. маја 2013. године
Министар,

Горан Кнежевић, с.р.

	 

	 

НАПОМЕНА ИЗДАВАЧА: Правилником о измени и допуни Правилника о условима, 
	начину и обрасцу захтева за остваривање права на регрес за премију осигурања 
	усева, плодова, вишегодишњих засада, расадника и животиња ("Службени гласник 
	РС", број 48/2016), додат је Прилог уз потврду бр ______ 

о извршеном плаћању укупне премије осигурања (види члан 
	2. Правилника - 48/2016-25).