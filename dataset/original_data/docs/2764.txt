Редакцијски пречишћен текст
  
 
 

 

   На основу члана 68. Закона о Народној банци Србије („Службени гласник РС”, бр. 72/2003 и 55/2004), 
Гувернер Народне банке Србије доноси
 
УПУТСТВО 
о подацима које банке достављају Народној банци Србије ради укључивања тих података у кредитни информациони систем Народне банке Србије 
"Службени гласник РС", бр. 86 од 21. септембра 2007, 89 од 26. септембра 2007 
- исправка
 
 
1. Овим упутством прописује се које су податке банке дужне да евидентирају, прикупљају, обрађују и достављају Народној банци Србије – ради укључивања тих података у кредитни информациони систем Народне банке Србије.
 
2. Банке Народној банци Србије - Сектору за контролу пословања банака достављају податке о билансним потраживањима и ванбилансним ставкама (у даљем тексту: потраживања) и о претежној делатности дужника, као и о категорији у коју су потраживања класификована према степену наплативости у складу са одлуком којом се утврђују критеријуми за класификацију билансне активе и ванбилансних ставки, по једном дужнику и по повезаним дужницима. 
 
3. Потраживањима, у смислу овог упутства, сматрају се збир књиговодствених вредности свих потраживања банке, висине извршених исправки вредности билансне активе и висине извршених резервисања за губитке по ванбилансним ставкама.
 
4. Кредитни информациони систем из тачке 1. овог упутства садржи податке о потраживањима по сваком дужнику појединачно и збирно по повезаним дужницима – разграничене по банкама.
 
5. Податке из тачке 2. овог упутства банке достављају о стању потраживања која последњег календарског дана у месецу укупно износе најмање 5.000.000 динара по сваком дужнику, односно укупно по повезаним дужницима, при чему се повезаним дужницима сматрају међусобно повезана лица у складу са Законом о банкама.
Податке из става 1. ове тачке банке достављају по врстама потраживања, и то једном месечно, најкасније у року од пет радних дана од истека последњег календарског дана у месецу. 
Подаци из става 1. ове тачке прописани су на Обрасцу РК – Регистар потраживања, који је саставни део овог упутства.
Банка је дужна да податке из ове тачке прикаже тачно и потпуно, у складу с прописима.
 
6. Поступак вођења евиденције о подацима из тачке 2. овог упутства, утврђивања повезаних дужника, као и надлежности и одговорности за спровођење тог упутства, банке уређују својим актима.
 
7. Банка је дужна да податке из тачке 2. овог упутства доставља у виду електронске поруке, у формату прописаном посебним упутством Народне банке Србије.
 
8. Радним данима, у смислу овог упутства, не сматрају се субота и недеља, као ни дани празника који су проглашени нерадним данима.
 
9. Податке из тачке 2. овог упутства банке достављају почев од стања потраживања на дан 31. октобра 2007. године.
 
10. Даном примене овог упутства* престаје да важи Упутство о подацима које банке и друге финансијске организације достављају Народној банци Србије ради укључивања тих података у кредитни информациони систем Народне банке Србије („Службени гласник РС”, број 58/2004).
 
* Службени гласник РС, број 89/2007.(испр.)
 
11. Ово упутство ступа на снагу наредног дана од дана објављивања у „Службеном гласнику РС”, а примењује се од 1. октобра 2007. године.
 
 
О. број 74
У Београду, 18. септембра 2007. године
Гувернер
Народне банке Србије,
Радован Јелашић, с.р.