На основу члана 41а став 2. Закона о заштити природе („Службени гласник РС”, бр. 36/09, 88/10 и 91/10 – исправка) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
Влада доноси
 
УРЕДБУ
о проглашењу Специјалног резервата природе „Царска бара”

"Службени гласник РС", број 46 од 24. јуна 
	2011.
 
Члан 1.
Подручје у међуречју Бегеја и Тисе, са барама, језерима, природним водотоцима и каналима, ритовима и слатинама, проглашава се заштићеним подручјем oд изузетног значаја односно I категорије као специјални резерват природе под именом „Царска бара” (у даљем тексту: Специјални резерват природе „Царска бара”).
Члан 2.
Специјални резерват природе „Царска бара” ставља се под заштиту да би се:
1) очувао изузетно разноврстан и богат дивљи биљни и животињски свет који чине: 32 заједнице водене, мочварне, слатинске, степске и шумске вегетације; 500 таксона виших биљака од којих је 30 врста заштићено на националном и међународном нивоу (гороцвет, Садлеров различак, слатинска паламида, борак, витки кантарион, дремовац, разноротка, жути локвањ, бели локвањ, велики каћунак, барска папрат и др.); око 150 врста инсеката са 2 строго заштићене врсте; 20 врста риба, од којих су 2 врсте строго заштићене (гавчица и чиков); 10 врста водоземаца, од којих су 7 врсте строго заштићене (мали велики мрмољак, црвенотрби мукач, обична крастача, зелена крастача, гаталинка, обична чешњарка) и 7 врста гмизаваца, са 4 строго заштићене врсте (барска корњача, ескулапов смук, белоушка, рибарица); 239 врста птица, од којих су 207 строго заштићене врсте, 15 врста су глобално угрожене (мали вранац, патка њорка, орао белорепан, риђоврата гуска, мала гуска, црни орао, прдавац и др.) а 107 врста су гнездарице; 31 врста сисара од којих су 8 строго заштићене врсте (водена ровчица, барски љиљак, шиљоухи вечерњак, патуљасти миш, текуница, видра, хермелин и дивља мачка); 
	
2) обезбедило повољно стање природних станишта и унапредило стање биолошких и предеоних вредности; 
	
3) омогућило коришћење заштићеног подручја у интересу науке, образовања, културе, рекреације и одрживог развоја туризма, пољопривреде и рибарства.
Члан 3.
Специјални резерват природе „Царска бара” налази се на територији града Зрењанина и обухвата делове подручја катастарских општина Лукино Село, Стајићево, Перлез, Книћанин и Бело Блато укупне површине 4726 ha, од чега је 3017 ha у државној својини а 1709 ha у приватној и другим облицима својине. 
	
Подручје Специјалног резервата природе „Царска бара” чине просторне целине Мужљански рит, површине 2062 ha и Царска бара (Стари Бегеј са влажним подручјем, Ботошки, Фаркаждински и Мали рит – Фидричка), површине 2664 ha, које се међусобно не граниче.
Опис и графички приказ граница Специјалног резервата природе „Царска бара” одштампани су уз ову уредбу и чине њен саставни део. 
	
Члан 4.
На подручју Специјалног резервата природе „Царска бара” утврђују се режими заштите I, II и III степена.
Режим заштите I степена, укупне површине 670 ha, односно 14,18% подручја, обухвата следеће површине:
1) Ботошки рит, површине 60 ha, катастарска општина Бело Блато;
2) Тигањица, површине 120 ha, катастарске општине Стајићево и Перлез;
3) Царска бара – Војтина млака, површине 256 ha, катастарска општина Перлез;
4) Меандри Старог Бегеја, површине 25 ha, катастарска општина Перлез;
5) Перлеска бара, површине 209 ha, катастарска општина Перлез.
Режим заштите II степена, укупне површине 1910 ha, односно 40,41% подручја, обухвата следеће површине:
1) Слатине и пашњаци Мужљанског рита, површине 1026 ha, катастарска општина Лукино Село;
2) Мужљански рит – Лујза, површине 416 ha, катастарска општина Лукино Село;
3) Тршћаци Ботошког рита, површине 69 ha, катастарска општина Бело Блато;
4) Шуме уз Стари Бегеј, површине 115 ha, катастарска општина Перлез;
5) Велика греда, површине 196 ha, катастарска општина Перлез;
6) Мала греда, површине 21 ha, катастарска општина Перлез;
7) Сврачица, површине 67 ha, катастарска општина Перлез.
Режим заштите III степена, површине 2146 ha, односно 45,41% подручја, обухвата преостали део заштићеног подручја који није обухваћен режимом заштите I и II степена и то: Трактор бару, насип уз Бегеј са окружењем, Бегеј са појасом на његовој левој обали и деловима десне обале, део Старог Бегеја од 15. до 14. речног километра, излетиште са пристаништем, Фидричку – Мали рит, Фаркаждински рит, мрежу канала са Сифон каналом, рибњаке за производњу млађи и плантаже еуроамеричке тополе у Мужљанском риту.
Члан 5.
На подручју Специјалног резервата природе „Царска бара” није дозвољено обављати радове и активности за које се у складу са законом којим се уређује заштита природе утврди да могу оштетити популације, заједнице и станишта биљних и животињских врста из члана 2. ове уредбе, нарушити природне процесе и еколошку целовитост подручја или значајно неповољно утицати на естетска обележја предела и животну средину.
На површинама са режимом заштите I, II или III степена непосредно се примењују забране радова и активности које су као такве утврђене чланом 35. Закона о заштити природе.
На подручју Специјалног резервата природе „Царска бара” непосредно се примењују одредбе закона којим се уређује заштита природе, које се односе на одређивање количине воде у влажним и воденим екосистемима, очување покретних заштићених природних докумената и заштиту и очување дивљих врста, укључујући контролу и сузбијање инвазивних врста.
Члан 6.
На површинама на којима је утврђен режим заштите I степена спроводи се строга заштита којом се омогућава спонтано одвијање природне сукцесије и других еколошких процеса, очување станишта, животних заједница и популација биљака и животиња у условима дивљине, односно са незнатним утицајем и присуством човека. 
	
Радови и активности ограничавају се на: 
1) научна истраживања и праћење природних процеса;
2) контролисану посету у образовне, рекреативне и општекултурне сврхе;
3) спровођење заштитних, санационих и других неопходних мера у случају пожара, елементарних непогода и удеса, појава биљних и животињских болести и пренамножавања штеточина.
Члан 7.
На површинама на којима је утврђен режим заштите II степена спроводи се активна заштита ради очувања и унапређења природних вредности, посебно кроз мере управљања популацијама дивљих биљака и животиња, одржање и побољшање услова у природним стаништима и традиционално коришћење природних ресурса.
Радови и активности ограничавају се на:
1) изградњу објеката и уређење простора за потребе очувања, унапређења и приказивања природних вредности и реконструкцију и одржавање објеката саобраћајне и остале инфраструктуре;
2) очување сталних бара, рестаурацију влажних станишта, ревитализацију канала и вокова и одржавање њихове проточности;
3) негу и обнову шума са аутохтоним врста дрвећа, постепену замену састојина и групација алохтоних врста дрвећа као и култура клонских топола са аутохтоним врстама, остављање најмање 5 сувих и/или изваљених стабала по хектару приликом извођења мера неге шуме, уклањање конкурентске дрвенасте вегетације око младих јединки храстова;
4) постављање вештачких дупљи и вештачких острваца за строго заштићене дивље врсте, изградња пролаза за животиње, одржавање постојећих и формирање нових еколошких коридора;
5) уклањање водене и приобалне вегетације на Старом Бегеју и каналима у случајевима њиховог пренамножења, сузбијање инвазивних врста биљака и животиња;
6) порибљавање аутохтоним врстама, санациони риболов и изловљавање алохтоних врста риба;
7) заштиту и гајење дивљачи, уређивање и одржавање ловишта, постављање наменских објеката и опреме за потребе прихране, чувања и посматрања дивљачи и лов дивљачи у просторној целини Мужљански рит;
8) сакупљање гљива, дивље флоре и фауне и шумских плодова на земљишту у приватној својини, осим строго заштићених врста;
9) контролисано кошење, испашу и паљење вегетације;
10) решавање проблема неконтролисаног одлагања отпада и санацију дивљих депонија;
11) употребу чамаца и других пловила за потребе чуварског надзора, научних истраживања и приказивања природних вредности;
12) приступ и боравак посетилаца, без камповања и ложења ватре на отвореном простору.
Дозвољени су радови и активности из члана 6. став 2. ове уредбе. 
Члан 8.
На површинама на којима је утврђен режим заштите III степена спроводи се проактивна заштита ради рестаурације, одржања и унапређења природних екосистема и предела, очувања еколошке целовитости и одрживог коришћења природних ресурса.
Радови и активности ограничавају се на: 
1) изградњу, реконструкцију и одржавања објеката електроенергетске, телекомуникационе, хидро-техничке и комуналне инфраструктуре, молова и објеката за потребе очувања, унапређења и приказивања природних вредности, прихват и одмор посетилаца и реконструкцију и одржавање постојећих објеката намењених пољопривредној производњи;
2) реконструкцију, рехабилитацију и одржавање путева, осим асфалтирања постојећих путева са земљаном подлогом;
3) измуљивање природних водотока и одржавања канала, без коришћења шљунка, песка и другог речног наноса;
4) заштиту обала Бегеја на еколошки прихватљив начин;
5) редовно одржавање ножице насипа и одношење сена;
6) кошење уз примену заштитних мера за флору и фауну;
7) испашу, укључујући и контролисану испашу на насипима;
8) коришћење трске на традиционалан начин;
9) орање постојећих површина обрадивог земљишта, осим преоравања травних површина, орања у заштитној зони канала и уклањања травног покривача заједно са површинским слојем земљишта;
10) обављање сточарства, ратарства, воћарства, виноградарства и пчеларства уз контролисану и што мању употребу хемијских средстава и развој органске пољопривреде, очување и обнављање старих сорти и раса биљних култура и домаћих животиња; 
	
11) одржавање воћњака, винограда, фарми и рибњака на постојећим површинама и и без повећања капацитета;
12) пошумљавање и подизање ваншумског зеленила, осим на ливадама, депресијама, барама и пашњацима;
13) одржавања засада алохтоних врста дрвећа на постојећим површинама до истека опходње;
14) рекреативни и спортски риболов на каналу Бегеј и Трактор бари;
15) газдовање рибњацима за производњу млађи у Мужљанском риту;
16) гајење, заштиту и лов дивљачи;
17) употребу чамаца на моторни погон, осим на водотоку Старог Бегеја, где је то дозвољено једино за потребе чуварског надзора, научних истраживања и приказивања природних вредности;
18) очување, рестаурацију и стављање у функцију објеката културно-историјског наслеђа и традиционалног градитељства;
19) уређење објеката и места за привремено одлагање и сакупљање комуналног и пољопривредног отпада;
20) развој и промоцију туризма.
Дозвољени су радови и активности из члана 6. став 2. и члана 7. став 2. ове уредбе. 
	
Члан 9.
Специјални резерват природе „Царска бара” поверава се на управљање Рибарском газдинству „Ечка” АД, Лукино Село (у даљем тексту: Управљач).
Управљач је овлашћен и дужан нарочито да: организује чуварску службу, чува, одржава и обележава заштићено подручје, доноси план управљања, годишњи програм управљања и правилник о унутрашњем реду и чуварској служби, обавештава кориснике заштићеног подручја о могућностима за обављање радова и активности, учествује у поступку утврђивања накнаде за ускраћивање или ограничавање права коришћења, издаје сагласности и одобрења, води евиденције о природним вредностима, непокретностима и људским активностима, утврђује и наплаћује накнаде за коришћење заштићеног подручја, проглашава и користи рибарско подручје на риболовној води заштићеног подручја и доноси програме управљања рибарским подручјем.
Управљач је дужан да у року од 60 дана од дана ступања на снагу ове уредбе изврши упис делатности управљања заштићеним подручјем, у складу са прописима који уређују класификацију делатности и регистрацију привредних субјеката. 
	
Члан 10.
Очување, унапређење, одрживо коришћење и приказивање природних и других вредности подручја Специјалног резервата природе „Царска бара” спроводи се према плану управљања који доноси Управљач за период од десет година (у даљем тексту: План управљања), са садржином и на начин прописан законом којим се уређује заштита природе.
План управљања садржи и превентивне мере заштите од пожара сходно Закону о заштити од пожара („Службени гласник РС”, број 111/09) и прописима донетим на основу тог закона. 
	
План управљања Управљач ће доставити на сагласност министарству надлежном за послове заштите животне средине (у даљем тексту: Министарство) најкасније у року од 6 месеци од дана ступања на снагу ове уредбе. 
	
У поступку давања сагласности на План управљања, Министарство прибавља мишљења министарстава надлежних за послове науке, просвете, пољопривреде, шумарства, водопривреде, туризма, унутрашњих послова и финансија.
Управљач је дужан да најмање једном у пет година анализира спровођење Плана управљања и остварене резултате и по потреби изврши његову ревизију.
До доношења Плана управљања, Управљач ће вршити послове на основу годишњег програма управљања који је дужан да донесе и достави Министарству на сагласност у року од 30 дана од дана ступања на снагу ове уредбе.
Годишњи програм управљања из става 6. овог члана садржи нарочито: сажет приказ природних и других вредности заштићеног подручја, циљева заштите и одрживог коришћења, могућности и ограничења за њихово остваривање, као и преглед задатака до доношења Плана управљања; детаљан приказ задатака односно послова у периоду до истека календарске године на чувању, одржавању, унапређењу, приказивању и одрживом коришћењу заштићеног подручја за потребе науке, образовања, рекреације и туризма и укупног социо-економског развоја; приказ конкретних послова на изради и доношењу управљачких документа, првенствено Плана управљања, правилника о унутрашњем реду и чуварској служби и акта о накнади за коришћење заштићеног подручја; приказ задатака на обележавању заштићеног подручја, заснивању информационог система и противпожарној заштити; приказ субјеката и организационих и материјалних услова за извршења програма, висине и извора потребних финансијских средстава. 
	
Члан 11. 
Управљач је дужан да обезбеди спровођење режима заштите односно унутрашњи ред и чување заштићеног подручја у складу са правилником о унутрашњем реду и чуварској служби који доноси уз сагласност Министарства у року од 6 месеци од дана ступања на снагу ове уредбе. 
	
У оквиру садржине прописане законом којим се уређује заштита природе, правилником се ближе утврђују забрањени радови и активности, као и правила и услови обављања радова и активности који су допуштени. 
	
Правилник се објављује у „Службеном гласнику Републике Србије” и на други погодан начин који одреди Управљач.
Члан 12. 
Управљач је дужан да на прописан начин обележи Специјални резерват природе „Царска бара”, његове спољне границе и границе површина односно локалитета са режимом заштите I и II степена најкасније у року од годину дана од дана ступања на снагу ове уредбе.
Управљач ће у року од 10 месеци од дана ступања на снагу ове уредбе, у сарадњи са Републичким геодетским заводом, Београд и Покрајинским заводом за заштиту природе, Нови Сад, извршити идентификацију граница Специјалног резервата природе „Царска бара” на терену, дигиталној ортофото карти и катастарском плану.
На операт односно записник о утврђивању граница из става 2. овог члана, Влада даје сагласност на предлог Министарства.
Границе и површине, утврђене, описане и верификоване на начин прописан у ст. 2. и 3. овог члана, сматраће се меродавним у свим стварима које се тичу спровођења ове уредбе.
Члан 13.
Управљач ће у року од две године од дана ступања на снагу ове уредбе засновати дигиталну базу података односно географски информациони систем о природним и створеним вредностима, непокретностима, активностима и другим подацима од значаја за управљање Специјалним резерватом природе „Царска бара”.
Члан 14.
Управљач ће на начин и у роковима утврђеним посебним законом прогласити рибарско подручје на риболовној води заштићеног подручја Специјалног резервата природе „Царска бара” и донети програме управљања рибарским подручјем.
Члан 15.
Управљач ће најкасније у року од 90 дана од дана ступања на снагу ове уредбе донети и доставити Министарству на сагласност акт о накнади за коришћење заштићеног подручја Специјалног резервата природе „Царска бара”.
Члан 16.
Средства за спровођење Плана управљања обезбеђују се из буџета Републике Србије, Фонда за заштиту животне средине, од накнаде за коришћење заштићеног подручја, прихода остварених обављањем делатности Управљача и из других извора у складу са законом. 
	
Члан 17.
Планови уређења простора, планови, програми и основе из области шумарства, ловства, управљања рибљим фондом, водопривреде, пољопривреде и туризма и други програми и планови који се односе на коришћење природних ресурса и простора у заштићеном подручју Специјалног резервата природе „Царска бара” усагласиће се са Просторним планом Републике Србије, овом уредбом и Планом управљања.
Члан 18. 
Даном ступања на снагу ове уредбе престаје да важи Уредба о заштити Специјалног резервата природе „Стари Бегеј – Царска бара” („Службени гласник РС”, бр. 56/94 и 86/05).
Члан 19.
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-4744/2011
У Београду, 16. јуна 2011. године

Влада
Први потпредседник Владе –
заменик председника Владе,

Ивица Дачић, с.р.
 
 
ОПИС ГРАНИЦА СПЕЦИЈАЛНОГ РЕЗЕРВАТА ПРИРОДЕ „ЦАРСКА БАРА”
1. Границе Специјалног резервата природе „Царска бара”
1.1. Просторна целина Мужљански рит
Граница почиње на тромеђи катастарских парцела број (у даљем тексту: парцела) 1502, 2025, КО Лукино Село и међне тачке КО Лукино Село и КО Мужља, затим иде на југ кроз КО КО Лукино Село западном међном линијом парцеле 2025 до тромеђе парцела 2025, 1518 и 2030, онда скреће на исток па на југ источном међом парцеле 502 до тромеђе парцела 502, 532 и 528. Граница затим у правцу југоистока пресеца парцелу 528 до тромеђе парцела 528, 545 и 546, онда скреће на југ и иде источном међном линијом парцеле 528 до пута (парцела 602), пресеца пут и наставља на југ па на југозапад источном и југоисточном међном линијом парцеле 1998 до међне тачке парцела 1998, 1995, наспрам парцеле 1858. Граница даље савије према северозападу, пресеца парцелу 1998 до тромеђе парцела 1998, 1858 и међне тачке са КО Мужља, где скреће према североистоку и иде граничном линијом КО Лукино Село и КО Мужља до почетне тачке. 
	
1.2. Просторна целина Царска бара
Границе почиње на тромеђи парцела 2602, 4462 и 4431 (насип) КО Бело Блато, и иде на исток међном линијом парцела 4431 и 2602, 4431 и 2614, 4431 и 2620, 4431 и 2627 до међне тачке са КО Перлез где савија према југоистоку и пресеца парцелу 8069 (насип) и наставља северном међном линијом парцеле 5964, онда западном међном линијом парцеле 5955 до међне тачке са КО Лукино Село. Граница даље иде на североисток па на исток међном линијом парцела 1031 и 1002, 1031 и 1001, 1031 и 1000 до моста, односно тромеђе парцела 1000, 1031 и 1983 (река Бегеј), онда у правцу југоистока пресеца реку Бегеј, улази у КО Стајићево и скреће на запад јужном међном линијом парцеле 1684 (река Бегеј), КО Стајићево у дужини од 195 m, где скреће под правим углом на југ, пресеца парцелу 1674 и иде до тромеђе парцела 1674, 1673/2 и 1670/2. Граница затим наставља на југ међном линијом парцела 1674 и 1670/2 до КО Перлез, онда иде према југу и југозападу источном међном линијом парцеле 8070/1, КО Перлез до почетка уставе (наспрам полигонске тачке бр. 225), где скреће на запад до граничне линије парцела 8070/1 и 8067. Граница даље скреће на југ пратећи међну линију парцела 8070/1 и 8067 (Бегеј) до завршетка простора бродоградилишта, онда скреће на исток излазећи на источну међну линију парцеле 8070/1 и истом наставља на југ до међне тачке парцела 8070/1, 8070/2 и границе викенд зоне. Овде граница скреће на запад јужном међном линијом парцеле 8070/2 и границом грађевинског рејона до регионалног пута Нови Сад – Ковачица, наставља према западу кроз парцелу 8070/2, односно северном границом путног појаса до КО Книћанин. Граница наставља на запад кроз КО Книћанин и парцелу 2362, односно северном границом путног појаса пута Нови Сад – Ковачица до крајње југозападне међне тачке КО Книћанин. Граница затим скреће на североисток западном међном линијом парцеле 2362, у истом правцу пресеца парцелу 2192 (Бегеј) до њене северне преломне међне тачке, онда савија на исток северном међном линијом парцеле 2192 до границе КО Перлез и наставља на исток северном међном линијом парцеле 8067 у КО Перлез до ушћа прилазног канала уставе „Царска бара” у Бегеј. Овде граница скреће на североисток ивицом поменутог канала до ивице шкарпе насипа, даље на североисток ивицом насипа до тромеђе парцела 8069, 8084 и 8068, скреће на северозапад, пресеца насип до међне линије КО Перлез и КО Бело Блато, затим скреће на североисток међном линијом наведених катастарских општина до југоисточне међне тачке парцеле 4395 (канал) КО Бело Блато. Граница даље иде на запад јужном међном линијом парцеле 4395, скреће на север западном међном линијом парцеле 4384 до тромеђе парцела 4384, 4492 и 4391, онда савија на северозапад међном линијом парцела 4391 и 4492 до тромеђе парцела 4391, 4492 и 4388, скреће на југ па на запад међном линијом парцеле 4388 до тромеђе парцела 4388, 3357 и 4437. Граница овде скреће на југозапад источном међном линијом парцеле 3357 до тромеђе парцела 3357, 3437 и 4367, наставља у истом правцу и обухвата парцелу 4367, затим иде на североисток северозападном међном линијом парцела 4367, 4038, 4037, пресеца пут (парцеле 4512, 4033, 4511, 3967) и иде до пута парцела 4508, затим скреће на југоисток до парцеле 4367, а затим на север и иде западном међном линијом парцеле 4367 до тромеђе парцела 4367, 4442 и 3271. Граница затим скреће на југозапад међном линијом парцела 3271 и 4442, 3272 и 4442 до пута (парцела 4439), скреће на север па на североисток међном линијом парцела 4439 и 3272 до тромеђе парцела 4439, 3272 и 3271, наставља у истом правцу међном линијом парцеле 3271 и 3270 до парцеле 4367. Граница даље наставља на североисток северозападном међном линијом парцеле 4367 до тромеђе парцела 3259, 4439 и 3260, онда скреће на исток северном међном линијом парцела 3260 и 4435, затим на југ источном међном линијом парцеле 4435 до пута (парцела 4478) где скреће на југоисток међном линијом парцела 4478 и 4381 до парцеле 4368, онда на североисток међном линијом парцела 4368 и 2898 до тромеђе парцела 2898, 4368 и 4477. Овде граница скреће на југоисток, пресеца парцелу 4368 и наставља јужном међном линијом парцеле 4476 до парцеле 4370 и иде њеном спољном границом на југоисток а затим на североисток до тромеђе парцела 4370, 4378 и 2832, затим скреће на југоисток, пресеца парцелу 4370 и наставља спољном границом парцеле 4379 до парцеле 2842. Граница даље скреће на североисток међном линијом парцела 2842 и 2841 и парцела 2842 и 2840, онда у истом правцу пресеца парцеле 4377 и 4472, наставља међном линијом парцела 2746 и 2747, пресеца парцеле 4476, 4376 и 4470, наставља у истом правцу међном линијом парцела 2743 и 2742 до парцеле 4374 а затим скреће на југоисток до међне тачке парцеле 2745. Овде граница скреће на североисток, пресеца парцелу 4374 и наставља међном линијом парцела 2646 и 2647, пресеца парцелу 4466, у истом правцу иде западном међном линијом парцела 2637, 2640, 2641, пресеца парцелу 4370, наставља западном међном линијом парцела 2610, 2609/2, 2609/1, 2603, 2602 и иде до почетне тачке. 
	
2. Границе површина са режимом заштите I и II степена
2.1. Површине са режимом заштите I степена:
1) Ботошки рит
Налази се у целости на подручју КО Бело Блато. Граница почиње на међној линији парцела 2641 и 4370, на 50 m од спољне границе просторне целине Царска бара, затим иде на исток међном линијом парцела 2641 и 4370, 2638 и 4370, 2639 и 4370, 2639 и 2632 и парцела 2638 и 2629 до североисточне међне тачке парцеле 2638. Овде граница скреће на југозапад међном линијом парцела 2638 и 2635 и парцела 2637 и 2635 до тачке удаљене 50 m од границе просторне целине Царска бара, где скреће на север, пресеца парцеле 2637, 2644, 2637, 2640, 2641, 2643, 2641, 2642, 2641 на растојању од 50 m од границе просторне целине Царска бара и стиже до почетне тачке. 
	
2) Тигањица
Налази се већим делом на подручју КО Перлез и мањим делом на подручју КО Стајићево. Граница почиње од међне тачке КО Стајићево и КО Перлез, односно југозападне међне тачке парцеле 1676 у КО Стајићево. Граница затим иде кроз КО Стајићево на североисток међном линијом парцеле 1676 до изграђеног насипа, овде скреће на исток идући насипом, при чему пресеца парцеле 1676, 1674 до парцеле 1675, онда скреће на југозапад међном линијом исте парцеле до границе са КО Перлез, наставља на југозапад кроз КО Перлез међном линијом парцела 5952 и 8068 и парцела 5951 и 8068, скреће на запад међном линијом парцела 5951 и 5950 до парцеле 5943. Овде граница скреће на југ и иде источном међном линијом парцеле 5943 до тромеђе парцела 5943, 5942 и 8068, затим скреће на североисток и иде међном линијом парцела 5943 и 5942 до северне међне тачке парцеле 5942. Граница пресеца парцелу 5943 у правцу севера и тим правце стиже до почетне тачке.
3) Царска бара – Војтина млака 
Налази се у целости на подручју КО Перлез. Граница почиње на тромеђи парцела 5957, 5959 и 5964 и иде на североисток границом парцела 5959 и 5964, затим скреће на југоисток међном линијом истих парцела до преломне међне тачке парцела 5959 и 5964. Овде граница скреће на североисток, пресеца парцелу 5964 до парцеле 8081, онда иде у правцу југозапада међном линијом парцела 8081 и 5964 до тромеђе парцела 8081, 5964 и 5965 а затим скреће на запад границом парцела 5964 и 5965 до парцеле 8069. На овом месту граница скреће на север и иде међном линијом парцела 8069 и 5964, 8069 и 5962, 8069 и 5959 и парцела 8069 и 5957 до тромеђе парцела 8069, 5957 и 5964 где скреће на североисток границом парцела 5957 и 5964 којом стиже до почетне тачке. 
	
4) Меандри Старог Бегеја 
Налази се у целости на подручју КО Перлез и спојен је са локалитетом Царска бара – Војтина Млака. Граница почиње на тромеђи парцела 5965, 8081 и 5964 и иде на југозапад границом парцела 8081 и 5965 и парцела 8084 и 5965 до крајње јужне међне тачке парцеле 5965 где скреће на север границом парцела 8069 и 5965 до тромеђе парцела 8069, 5965 и 5964. Овде граница скреће на исток и иде границом парцела 5965 и 5964 до почетне тачке при чему се парцела 5966 налази у границама овог локалитета. 
	
5) Перлеска бара
Налази се у целости на подручју КО Перлез. Граница почиње на тромеђи парцела 8081, 5936 и 5938, затим иде на исток границом парцела 5938 и 5936, пресеца парцелу 5938 и наставља на исток па на југ границом парцела 5938 и 5933, 5938 и 5935, 5938 и 5932 и парцела 5938 и 5930. Овде граница скреће на северозапад границом парцела 5938 и 5931 и парцела 5938 и 5930 до тромеђе парцела 5938, 5930 и 8081 где савија на север и иде границом парцела 8081 и 5938 до почетне тачке. 
	
2.2. Површине са режимом заштите II степена:
1) Слатине и пашњаци Мужљанског рита
Налазе се у целости на подручју КО Лукино Село и састоји се од три енклаве одвојене површинама са режимом заштите III степена. 
	
Границе прве енклаве почиње на југозападној међној тачки парцеле 1733 и иде у правцу североистока границом просторне целине Мужљански рит, односно границом КО Лукино Село и КО Мужља до југозападне међне тачке парцеле 1506 где скреће на југоисток и иде границом парцела 1506 и 1507, 1514 и 1507 и парцела 1984 и 1507 до парцеле 2029. Овде граница скреће на северозапад па на југоисток заобилазећи парцеле 1985 и 1546, онда у истом правцу заобилази и изоставља парцеле 1565 и 1986 до парцеле 2019, затим скреће на југозапад северном границом парцеле 2019 до парцеле 1987. Граница затим иде тако да заобилази и изоставља парцеле 1987 и 2065 (пут) и иде у правцу југозапада северном границом парцеле 1998 до источне међне тачке парцеле 1728, онда скреће на запад границом парцела 1993 и 1728 и парцела 1993 и 1733 и иде до почетне тачке прве енклаве. 
	
Граница друге енклаве почиње на тромеђи парцела 1946, 1941 и 2065, затим иде на североисток спољном границом парцела 1946, 2019 до парцеле 2030, онда скреће на југозапад спољном границом парцеле 2030 до парцеле 2065, затим скреће на северозапад границом парцеле 2065 и иде до почетне тачке. 
	
Граница треће енклаве почиње на тромеђи парцела 1833, 1970 и 2030 и иде на североисток границом парцела 2030 и 1970 и парцела 2030 и 1968, онда скреће на југоисток границом парцела 1971 и 1968, затим на југозапад границом парцела 1998 и 1968, 1998 и 1967, 1998 и 1969, 1998 и 1968 и парцела 1998 и 1970 до тромеђе парцела 1998, 1970 и 1963. Овде граница скреће на северозапад западном међом парцеле 1970 и том међом иде до почетне тачке. 
	
2) Мужљански рит – Лујза
Налази се у целости на подручју КО Лукино Село. Граница почиње на тромеђи парцела 2074, 1736 и 1993 и иде на исток границом парцела 1993 и 1736, 1737 и 1736, 1738 и 1739 и парцела 1738 / 1741 до парцеле 199 где скреће на југозапад границом парцеле 1741 којом иде до парцеле 1998, наставља на југозапад границом парцела 1998 и 2040, 2040 и 1761, 2007 и 176, 2007 и 1802, 2007 и 1807, 2040 и 1807, 2004 и 1808, 2004 и 1810 и парцела 2004 и 1814 до крајње југоисточне међне тачке парцеле 2004. Граница овде скреће на северозапад, заобилази и изоставља парцелу 1834/2 и наставља границом парцела 2059 и 2001 до парцеле 1838 а затим скреће на североисток границом парцела 1838 и 2003, онда пресеца парцелу 2000 (канал) и наставља у истом правцу границом парцела 1799 и 2049, скреће на северозапад па на југозапад границом парцеле 1799 до пута 2046. Граница даље скреће на североисток спољном границом парцеле 2046, пресеца парцелу 2009 (канал), наставља спољном границом парцеле 2045, пресеца парцеле 2020 (канал) и 2043 (пут), иде у истом правцу спољном границом парцеле 2076, пресеца парцелу 2010 (канал), парцелу 2042 до парцеле 2037 а затим њеном јужном међном линијом иде до парцеле 2074 где скреће на североисток и границом парцеле 2074 иде до почетне тачке.
3) Тршћаци Ботошког рита
Налази се у целости на подручју КО Бело Блато и састоји се од две енклаве. 
	
Граница прве енклаве почиње на тромеђи парцела 4431, 2614 и 2602 и иде на југ источном међном линијом парцела 2602, 2608, 2611/1, 2611/2, 2611/3 и 2612 до парцеле 4370, затим скреће на запад северном границом парцеле 4370 до границе просторне целина Царска бара. Овде граница скреће на север а онда на исток и иде границом те просторне целине до почетне тачке. 
	
Граница друге енклаве почиње на тромеђи парцела 4431, 2620 и 2625 и иде на југоисток границом парцела 4431 и 2625 и парцела 4431 и 2627, односно границом просторне целина Царска бара до границе са КО Перлез. Граница затим скреће на југ па на југозапад и иде границом КО Бело Блато и КО Перлез до парцеле 4466 где скреће на северозапад до границе наведене просторне целине и иде упоредо са њом на север до парцеле 4370. Овде граница скреће на исток на дужини од 50 m, онда скреће на југ пратећи растојање од 50 m од границе просторне целине Царска бара и иде до парцеле 2635 где скреће на североисток границом парцела 2635, 2628, 2627 и 2625 до почетне тачке. 
	
4) Шуме уз Стари Бегеј
Налазе се у целости на подручју КО Перлез. Граница почиње на северозападној међној тачки парцеле 5964 и иде на југоисток границом парцеле 5964, односно границом просторне целине Царска бара до парцеле 8082, онда скреће на југозапад границом парцеле 8082 у дужини од 183 m, затим скреће на југоисток, пресеца парцелу 8082 и иде на исток северном границом парцеле 5956 до парцеле 8081. Овде граница скреће на југ границом парцеле 8081 до тромеђе парцела 8081, 8082 и 5956, затим скреће на југоисток, пресеца парцелу 8081 и иде на север границом парцела 8081 и 5942 до парцеле 5943 а онда наставља у правцу југа границом парцела 5942 и 5943 до тромеђе парцела 5942, 5943 и 8068. На том месту граница скреће на југозапад границом парцела 5942 и 8068 до тромеђе парцела 5942, 8068 и 5940, онда скреће на северозапад границом парцела 5940 и 5942, пресеца парцелу 8081 и скреће на североисток границом парцела 8081 и 5964. Овде граница скреће на запад, пресеца парцелу 5964 до парцеле 5959, наставља у правцу северозапада и иде границом парцела 5959 и 5964 и парцела 5957 и 5964 до парцеле 8069 где скреће на север и иде границом парцела 8069 и 5964 до почетне тачке. 
	
5) Велика греда
Налази се у целости на подручју КО Перлез и на североисточном делу граничи се са површином под именом Шуме уз Стари Бегеј. Граница почиње на тромеђи парцела 8068, 5942 и 5940 и иде на југозапад границом парцела 8068 и 5940, 8068 и 5938, 8068 и 5935 и парцела 8068 / 5932 до тромеђе парцела 8068, 5932 и 5930 где скреће на запад границом парцела 5932 и 5930, онда скреће на североисток границом парцела 5932 и 5938, 5935 и 5938 и парцела 5933 и 5938, пресеца парцелу 5938 и наставља у правцу запада јужном међном линијом парцеле 5936 до парцеле 8081. Овде граница скреће на југ границом парцела 5938 и 8081, 5930 и 8081 и парцела 8068 и 8081 до подножја насипа, онда скреће на северозапад подножјем насипа до подножја другог насипа, односно до границе просторне целине Царска бара. Граница затим скреће на североисток и иде границом наведене просторне целине и у истом правцу наставља границом парцела 8069 и 8084, 5965 и 8084, 5965 и 8081 и парцела 5964 и 8081 до преломне међне тачке наспрам северне међне тачке парцеле 5940, онда скреће на југоисток, пресеца парцелу 8081 и иде границом парцела 5940 и 5942 до почетне тачке. 
	
6) Мала греда
Налази се у целости на подручју КО Перлез и просторно надовезује на локалитет Велика греда у правцу запада. Граница почиње на тромеђи парцела 5930, 5932 и 8068 и иде на југозапад границом парцела 8068 и 5930 до тачке положене наспрам јужне међне тачке парцеле 5938 онда скреће на север, пресеца парцелу 5930 и наставља на североисток границом парцела 5938 и 5930 до тромеђе парцела 5938, 5932 и 5930. Овде граница скреће на југоисток и иде границом парцела 5930 и 5932 до почетне тачке. 
	
7) Сврачица
Налази у целости на подручју КО Перлез. На југоистоку се граничи са локалитетом Мала греда а на западу са локалитетом Велика греда. Граница почиње на тромеђи парцела 8081, 5930 и 5938 и иде на југоисток границом парцела 5930 и 5938 и парцела 5931 и 5938 до крајње јужне међне тачке парцеле 5938. Овде граница скреће на југ, пресеца парцелу 5930 и наставља на југозапад границом парцела 5930 и 8068 до тромеђе парцела 8068, 5930 и 8081 где скреће на североисток и иде границом парцела 8080 и 5930 до почетне тачке.