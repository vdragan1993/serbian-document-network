На основу члана 33. став 2, члана 95. став 2, а у вези са чланом 98. став 3, чланом 100. став 2, чланом 104. став 4, чланом 105. ст. 4. и 5. и чланом 106. став 3. Закона о спорту („Службени гласник РС”, бр. 24/11 и 99/11 – др. закон), 
	
Министар омладине и спорта доноси
 
ПРАВИЛНИК
о ближим условима за обављање спортских активности и спортских делатности

	"Службени гласник РС", број 17 од 21. фебруара 2013.
 
1. Уводне одредбе
Члан 1.
Овим правилником утврђују се ближи услови за обављање спортских активности и спортских делатности од стране спортских организација, спортских друштава, спортских савеза, стручних спортских и других удружења, савеза и предузетника у области спорта.
Члан 2.
Спортске организације, спортска друштва, грански, територијални и други спортски савези и спортска удружења (у даљем тексту: организација у области спорта) могу обављати спортске активности и спортске делатности уколико, у складу са законом, спортским правилима и овим правилником имају:
1) учлањене или уговором ангажоване спортисте;
2) ангажоване спортске стручњаке у зависности од врсте делатности;
3) обезбеђен одговарајући простор, односно спортске објекте и спортску опрему;
4) одговарајућу унутрашњу организацију и финансијска средства, ако учествује у спортским такмичењима.
Спортско привредно друштво може обављати спортску активност и спортску делатност ако испуњава услове из става 1. овог члана и ако се те активности и делатности обављају као претежна делатност спортског привредног друштва.
Организације у области спорта које управљају базенима и плажама, поред услова утврђених овим правилником, морају да испуне и услове утврђене прописима којима се уређује обављање спортских делатности од стране установа и привредних друштава регистрованих за обављање спортских делатности.
2. Услови у погледу ангажованих спортиста
Члан 3.
Смата се да организација у области спорта има учлањене или уговором ангажоване спортисте ако:
1) у колективним спортовима има регистровану код надлежног националног гранског спортског савеза најмање једну екипу, са оноликим бројем спортиста који омогућава наступ екипе на такмичењима, у складу са спортским правилима тог савеза;
2) у појединачним спортовима има најмање троје спортиста регистрованих код надлежног националног гранског спортског савеза у складу са спортским правилима тог савеза;
3) у рекреативном и другом нетакмичарском спорту најмање пет спортиста различитог узраста и пола.
Организација у области спорта обавезна је да учлани или уговором ангажује и региструје код надлежног националног спортског савеза спортисте из става 1. овог члана најкасније до почетка првог наредног прелазног рока од дана свог уписа у надлежни регистар у спортским гранама у којима је предвиђен прелазни рок, а у другим спортским гранама најкасније у року од три месеца од дана свог уписа у надлежни регистар.
3. Услови у погледу спортских стручњака
Члан 4.
Сматра се да организација у области спорта има ангажоване одговарајуће спортске стручњаке и стручњаке у спорту уколико:
1) спортска организација (спортски клуб), спортско друштво и спортски савез има ангажованог најмање једног спортског стручњака за рад са спортистима;
2) спортска организација има још једног спортског стручњака на сваких 160 спортиста;
3) спортска организација која се такмичи у сениорском највишем националном рангу такмичења или професионалном такмичењу има ангажованог најмање:
(1) једног спортског стручњака за рад са спортистима и координацију стручног рада у клубу (главни тренер), 
	
(2) једног спортског стручњака на сваких додатних 160 спортиста, 
(3) једног спортског стручњака као руководиоца програма развоја омладинског спорта, 
	
(4) једног спортског менаџера за оперативно извршне послове (спортски директор, генерални секретар, секретар и сл.), 
	
(5) финансијског руководиоца – службеника одговорног за финансије и припрему финансијске документације, 
	
(6) једног клупског лекара за бригу о медицинској заштити спортиста и примени антидопинг правила;
4) национални грански спортски савез има ангажованог најмање:
(1) једног спортског стручњака за рад са спортистима и координацију стручног рада у савезу (главни тренер), 
	
(2) једног спортског стручњака као руководиоца програма развоја омладинског спорта, 
	
(3) једног спортског менаџера за оперативно извршне послове (спортски директор, генерални секретар, секретар и сл.) и старање о уговорима и трансферима спортиста.
Ангажовање спортског стручњака врши се закључењем уговора о стручном ангажовању или уговора о раду, у складу са законом којим се уређује спорт.
Ако у организацији у области спорта има ангажованих више спортских стручњака за рад са спортистима обавезно се одређује спортски стручњак који координира и надзире рад других спортских стручњака.
Спортски стручњак мора да испуњава услове утврђене Законом о спорту (у даљем тексту: Закон) и да има дозволу за рад издату од стране надлежног националног гранског спортског савеза или надлежног међународног спортског савеза, у складу са Законом о спорту. 
	
Ако ангажовани спортски стручњак ради са децом, мора имати одговарајуће образовање у области спорта и физичког васпитања (физичке културе), у складу са Законом.
Сагласно Закону, спортски стручњак може обављати васпитно-образовни рад са децом и ако је до ступања на снагу Закона најмање 25 година обављао васпитно-образовни рад у спорту и физичком васпитању, од чега најмање 15 година у раду са децом, на основу потврде надлежног националног гранског спортског савеза.
Уколико организација из става 1. овог члана има ангажована најмање два спортска стручњака, један мора имати одговарајуће образовање у области спорта и физичког васпитања.
Организација у области спорта дужна је да својим општим актима ближе утврди надлежности лица из става 1. овог члана.
4. Услови у погледу простора, односно објекта
Члан 5.
Организација у области спорта има одговарајући простор, односно спортске објекте ако има: 
	
1) спортски објекат, односно простор за припреме (тренинг) и вежбање спортиста у току целе године (са основним просторијама, односно површинама за извођење једне или више спортских активности, пратећим простором, инсталацијама и одговарајућом техничком опремом), који испуњава услове утврђене спортским правилима надлежног националног гранског спортског савеза, у зависности од врсте и нивоа спортских активности;
2) спортски објекат за организовање спортских такмичења, уколико се организација бави таквом спортском делатношћу, који испуњава услове утврђене спортским правилима надлежног националног и међународног гранског спортског савеза, у зависности од врсте и нивоа такмичења;
3) пословну просторију (канцеларију) у којој се налази седиште организације, најмање површине од 6 m квадратних (по једном кориснику – организацији), са пратећим тоалетом, с тим да пословни простор спортске организације која се такмичи у националном рангу такмичења и професионалном спортском такмичењу и националног спортског савеза мора бити површине од најмање 20 m квадратних (по једном кориснику – организацији).
Спортска организација испуњава услов из става 1. овог члана уколико је власник спортског објекта, односно пословног простора или уколико га користи на основу права коришћења, уговора о закупу, уговора о послузи или на основу другог допуштеног правног основа.
Члан 6.
Простор, односно спортски објекат из члана 5. овог правилника испуњава услове за обављање спортских активности и делатности ако има:
1) основне просторије и пратећи простор који испуњавају опште услове за коришћење (санитарно-хигијенске, противпожарне и друге услове);
2) димензије које омогућавају да се на њему несметано одвија најмање једна спортска активност, у зависности од тога да ли је у питању тренинг или такмичење, с тим да простор намењен само спортском обучавању или развоју физичких способности не може бити мањи од 4 x 4, висине 2,20 m, за покривени простор, односно 1 x 20 метара за отворени простор;
3) подлогу терена на коме се обавља спортска активност од материјала прописаног спортским правилима;
4) гардеробу, с тим да женска гардероба буде одвојена од мушке гардеробе, односно најмање две гардеробе ако се на спортском објекту организује такмичење;
5) тоалет и купатило, са по једним местом, односно тушем и умиваоником на сваких двадесет корисника истог пола;
6) просторију за спортску опрему, одговарајуће величине;
7) гледалишни простор од најмање 100 места уколико се на спортском објекту организује спортско такмичење;
8) прикључке за водоводну и електричну мрежу;
9) опрему за противпожарну заштиту, у складу са законом;
10) комплетан прибор и средства за пружање прве помоћи;
11) инсталације за равномерно осветљавање затворених делова објекта где се одвија спортска активност, које емитују светлост јачине 150 лукса на висини од 1 метра од пода (тла), на начин којим се онемогућава стварање сенки, треперење и блесак, уколико се на спортском објекту спортске активности обављају по мраку;
12) инсталације и капацитете грејних тела које омогућавају да се температура у сали са пратећим просторијама прилагоди потребама обављања спортских активности. Температура у простору за вежбање, гардероби и купатилу не може бити нижа од 21 C°. Грејна тела у сали за тренинг морају бити на сигурној удаљености од простора за вежбање или заштићена меким материјалом;
13) инсталације филтерског постројења у објектима базена и инсталације за загревање воде које обезбеђују квалитет воде и температуру у складу са одговарајућим стандардима и прописима;
14) инсталације за вентилацију у затвореним спортским објектима, у складу са одговарајућим стандардима и прописима;
15) постављена огледала када то природа спортских активности захтева, с тим да огледала на зиду морају бити најмање 2 m удаљена од простора за вежбање;
16) лекарску амбуланту уколико се на спортском објекту организује спортско такмичење;
17) постављена најмање три јарбола на којима ће се истицати заставе, уколико се на спортском објекту организује такмичење.
Члан 7.
Спортски објекат у или на коме се организује спортско такмичење мора да испуњава следеће безбедносне услове:
1) сви делови спортског објекта морају бити у складу са условима прописаним законом којим је уређено спречавање насиља и недоличног понашања на спортским приредбама и спортским правилима надлежних националних и међународних спортских савеза;
2) сви делови спортског објекта укључујући и улазе, излазе, степеништа, врата, пролазе, кровове, просторије, све јавне и приватне зоне и просторије, и сва опрема на спортском објекту морају да буду у складу са законом;
3) сви јавни пролази и степеништа у зони гледалишта морају да буду офарбана истом јарком светлом бојом, што важи и за све капије које воде од зоне гледалишта ка терену за игру и излазне капије спортског објекта;
4) сва излазна врата и капије на стадиону и све капије које воде из зоне гледалишта ка зони игралишта, морају да се отварају у правцу од гледалаца и морају да остану откључана док су гледаоци на спортском објекту;
5) код свих врата и капија мора да се обезбеди присуство једног редара;
6) у циљу спречавања нелегалног упада на стадион, врата морају имати уређај за закључавање (резу), којим свако изнутра може брзо и једноставно да рукује;
7) објекат мора да поседује заштиту особа на терену и трибинама од удара грома, у складу са законом;
8) објекат мора да има довољно јако и равномерно распоређено озвучење, које ће омогућити јасну комуникацију са гледаоцима на свим деловима објекта, уколико се на спортском такмичењу очекује веће присуство гледалаца;
9) објекат мора поседовати план евакуације, којим се осигурава да се спортски објекат на најбржи могући начин може испразнити у хитним случајевима, на који је сагласност дао менаџер за безбедност надлежног националног спортског савеза;
10) уколико су на спортском објекту постављена седишта, она морају бити фиксирана, одвојена од осталих седишта, анатомска, нумерисана и морају поседовати атест произвођача седишта (столица);
11) трибине на спортском објекту морају бити подељене на независне целине, подељене по секторима ради лакше оријентације и безбедности, које су међусобно физички одвојене;
12) на спортском објекту мора постојати простор на коме ће се обезбедити паркинг места за возила организација учесника, судија и других званичних лица, који је изолован од публике;
13) на спортском објекту морају бити изложена, на видним местима, правила понашања, ван и унутар спортског објекта, како би била доступна свим посетиоцима, која садрже информације о: праву уласка на спортски објекат; правилима у вези отказивања или одлагања такмичења; опис забрана и казни према гледаоцима који прекрше правила понашања (нпр. упад на терен, бацање разних предмета, коришћење непристојних, увредљивих или расистичких транспарената или речи и др.); казнама према клубу – организатору такмичења које му се могу изрећи у случају слабе организације такмичења или некоректног понашања навијача наведеног у претходној алинеји; забрани употребе алкохолних пића; забрани уношења одређених предмета на спортски објект (упаљачи, ракете, заставе са дршкама и сл.); правилима у вези са седењем (сваки гледалац мора седети на месту које му пише на улазници); могућности да редарска служба и полицијски органи удаље са спортског објекта гледаоца који се не понаша у складу са правилима; свим другим разлозима за избацивање са спортског објекта;
14) излаз из свлачионица и пут (пролаз) до терена мора бити недоступан за гледаоце и представнике медија;
15) на прозорима око спортског терена мора бити постављена одговарајућа жичана или друга заштита од ломљења стакла услед удара.
Члан 8.
Спортски објект у или на коме се организује такмичење националног ранга, професионално такмичење или међународно спортско такмичење мора да поседује најмање једну просторију за прву помоћ и негу гледалаца у случају да је потребна медицинска помоћ на лицу места.
Просторија (амбуланта) за прву помоћ мора да испуни следеће услове:
1) да има одговарајућу површину;
2) мора да се налази на локацији где повређени гледаоци и амбулантна возила могу лако доћи, како са унутрашњих делова стадиона, тако и споља, ван стадиона;
3) врата и ходници који воде до собе за прву помоћ морају бити довољно широки да кроз њих могу да прођу носила и инвалидска колица,
4) осветљење, вентилација и уређаји за грејање морају бити у оптималном стању;
5) да има електричне прикључке, уређаје за топлу и хладну воду и санитарне просторије;
6) да има стаклени ормар за лекове и остали медицински материјал;
7) да располаже боцом са кисеоником и маску;
8) има апарат за мерење притиска;
9) најмање један кревет;
10) најмање два носила;
11) телефон.
На самом спортском објекту морају бити постављене јасно видљиве ознаке, које ће омогућити да се лако и брзо стигне до собе за прву помоћ.
Члан 9.
Спортски објект у или на коме се организује такмичење националног ранга, професионално такмичење или међународно спортско такмичење мора бити тако припремљен да је гледаоцима са инвалидитетом омогућено да посматрају такмичење на приближно истом нивоу, као и остали присутни на спортском објекту.
За гледаоце са инвалидитетом морају се обезбедити следећи услови:
1) засебна улазна капија, са одговарајућим приступом (рампом) сектору гледалишта који је за њих одређен,
2) места у сектору на спортском објекту која имају добар, неометан преглед терена,
3) обезбедити смештај и за пратиоце хендикепираних лица,
4) на сваких 3.000 седишта на спортском објекту треба обезбедити најмање 10 места за гледаоце са инвалидитетом.
5. Услови у погледу спортске опреме
Члан 10.
Организација у области спорта има одговарајућу спортску опрему, и то:
1) лопте, тренерке, дресове, справе, уређаје и друге спортске реквизите потребне за опремање и активности спортиста из члана 2. овог правилника, у складу са спортским правилима надлежног националног гранског спортског савеза;
2) канцеларијску опрему – сто, столицу, орман на закључавање, телефон (фиксни или мобилни), а спортске организација које се такмиче у сениорској конкуренцију у највишем националном рангу такмичења и национални спортски савези и факс, компјутер, штампач и интернет везу.
Опрема из става 1. тачка 1) овог члана мора бити атестирана и одговарати стандардима који се траже за спортску опрему.
Веб презентација националног спортског савеза обавезно садржи: основне податке о организацији (назив, седиште, органи, кратак историјат, чланство у националним и међународним адосицјацијама); основне податке о својим члановима (спортским организацијама и спортским савезима); реализацији програма који се финансирају из јавних прихода; спортским резултратима; текст статута и спортских правила из члана 102. став 2. Закона о спорту; податке о издатим дозволама за рад спортским стручњацима.
Опрему из става 1. тачка 1) овог члана могу обезбедити и сами спортисти, под условима и на начин утврђен спортским правилима надлежног националног спортског савеза.
6. Услови у погледу унутрашње организације
Члан 11.
Организација у области спорта која учествује у спортским такмичењима испуњава услове у погледу унутрашње организације уколико је обављање спортских активности и делатности организовано тако да је одвојен, односно јасно разграничен рад са спортистима од обављања других спортских делатности, уколико је обезбеђена безбедност спортиста и других учесника у обављању активности и делатности и ако су испуњени други услови у погледу организације утврђени спортским правилима надлежног националног и међународног спортског савеза.
Уколико је организација у области спорта члан националног спортског савеза, у седишту савеза и простору у коме се обављају припреме и вежбање спортиста мора бити истакнута потврда (уверење) о таквом чланству.
Члан 12.
Спортске организације које се такмиче у националном степену такмичења морају бити организоване тако да имају екипе млађих селекција и да имају писани четворогодишњи програм развоја омладинског спорта, одобрен од стране надлежног националног гранског спортског савеза.
Програм развоја омладинског спорта мора да садржи следеће:
1) циљеве и стратегију развоја омладинског спорта у спортској организацији;
2) организацију омладинског сектора (шему организације, која су тела/органи укључени у рад омладинске школе, омладински тимови и др.);
3) ангажована лица (технички/стручни, медицински и административни, итд) и тражени минимум квалификација;
4) инфраструктуру која је на располагању омладинском сектору (објекти за тренирање и за такмичења и др.);
5) финансијска средства (расположиви буџет, доприноси од клуба, играча или локалних органа власти, спонзора и др.);
6) програм спортског усавршавања, односно оспособљавања за различите узрасне категорије (играчке вештине, техничка, тактичка и физичка припрема);
7) медицинску заштиту за младе спортисте (укључујући лекарске прегледе);
8) поступак анализе и добијања повратних информација у циљу оцењивања резултата и постизања постављених циљева;
9) мере подршке у обавезном школском образовању младих спортиста.
Млађе узрасне категорије учествују у званичним такмичењима или програмима признатим од стране надлежног националног гранског спортског савеза, у складу са спортским правилима тог савеза, с тим да најмлађе узрасне категорије (испод 10 година) не морају да учествују у званичним такмичењима, већ се за тај узраст организују мини турнири, окупљања на локалном нивоу и сл, а спортисти ове категорије не морају бити обавезно регистровани.
Члан 13.
Спортска организација мора бити организована тако да је обезбеђено стално медицинско праћење свих спортиста регистрованих за спортску организацију.
Спортиста не може да буде укључен у спортске активности у оквирима спортске организације уколико није утврђена његова здравствена способност за обављање спортских активности у складу са Законом о спорту.
Члан 14.
Спортска организација која се такмичи у националном рангу такмичења и професионалним такмичењима мора да има формиран секретаријат организације, као административно-техничку подршку спортском менаџеру (директору, секретару), другим органима клуба, спортистима и другим запосленим.
Службене просторије – канцеларије у којима се налази седиште националног спортског савеза морају бити отворене за комуникацију са члановима и са јавношћу, тако да исте морају бити отворене пет дана у недељи, у унапред утврђено и објављено време од најмање четири сата дневно.
Члан 15.
Национални грански спортски савез преко кога се остварује општи интерес у области спорта у одређеној грани спорта мора бити организован тако да, у складу са правилима надлежног међународног спортског савеза, омогућава обухватање (учлањење) свих организација из гране спорта коју представља.
7. Услови у погледу финансијских средстава
Члан 16.
Спортска организација може да учествује у сениорском националном спортском такмичењу уколико има обезбеђена одговарајућа финансијска средства.
Спортска организација из става 1. овог члана има одговарајућа финансијска средства уколико пре почетка такмичарске сезоне на пословном рачуну или у виду банкарске гаранције има финансијска средства довољна за учешће у свим такмичењима током целе такмичарске сезоне и уколико је надлежном националном спортском свезу поднела пре почетка такмичења ревидирани финансијски извештај (извештај овлашћеног ревизора о извршеној ревизији финансијских извештаја).
Члан 17.
Спортска организација која се такмичи у националном, односно професионалном спортском такмичења и национални спортски савез саставља ревизију годишњих финансијских извештаја у складу са прописима о рачуноводству и ревизија који се односе на привредна друштва.
8. Спортске делатности за чије обављање предузетнику није потребна посебна опрема, простор и кадрови
Члан 18.
Предузетнику који се самостално бави стручним радом у области спорта није потребан посебан простор, опрема и кадрови за обављање следећих спортских делатности:
1) спортско суђење;
2) саветодавне услуге у спорту.
9. Ступање на снагу
Члан 19.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 66-00-3/60/2012-03
У Београду, 13. фебруара 2013. године
Министар,
проф. др Алиса Марић, 
	с.р.