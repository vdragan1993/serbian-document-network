– Оцењујући да је
дошло до ескалације албанског тероризма на Косову и Метохији и да су оружане
акције албанских терориста у копненој зони безбедности и њихово задржавање у
тој зони недопустива ескалација насиља и нарушавање територијалног интегритета
и суверенитета Савезне Републике Југославије, мира и безбедности грађана;
 – Истичући да је
право и дужност сваке државе да заштити свој територијални интегритет и
суверенитет и да предузме сва легитимна средства ради заштите својих грађана и
територије од тероризма и терористичких организација;
 – Подсећајући да је
Савезна Република Југославија извршила све своје обавезе према Резолуцији
Савета безбедности 1244 и Војно-техничког споразума,
 на основу члана 77.
тачка 7) и члана 78. тачка 4) Устава Савезне Републике Југославије, Савезна
скупштина, на седници Већа грађана од 29. децембра 2000. године и на седници
Већа република од 29. децембра 2000. године, донела је
 
 
ДЕКЛАРАЦИЈУ

о 
принципима заштите националног и државног интереса Савезне Републике Југославије 
поводом ескалације албанског тероризма на Косову и Метохији и у копненој зони 
безбедности
„Службени
лист СРЈ”, број 73 од 29. децембра 2000.
 
 
 1. Савезна скупштина
осуђује оружани упад албанских терориста у копнену зону безбедности и нападе на
подручја општина Бујановац, Прешево и Медвеђа, као акте планираног и
континуираног угрожавања и нарушавања територијалног интегритета и суверенитета
Савезне Републике Југославије и драстичног кршења Резолуције Савета безбедности
1244.
 2. Савезна скупштина
оцењује да су Међународне безбедносне снаге (КФОР) и Цивилна мисија Уједињених
нација на Косову и Метохији (УНМИК) директно одговорни за оружани упад
албанских терориста. КФОР и УНМИК нису обезбедили личну и имовинску сигурност,
остварење људских права и слобода свих грађана Косова и Метохије, нити су
разоружали терористичке организације тзв. ОВК и друге наоружане албанске
терористичке групе.
 Копнена зона
безбедности, установљена ради опште сигурности и заштите КФОР-а у остваривању
његове мисије, злоупотребљава се за оружане упаде албанских терориста, чиме се
грубо крши Резолуција 1244 и Војно-технички споразум.
 3. Савезна скупштина
подржава напоре државних органа да се проблем у копненој зони безбедности реши
дипломатским путем, у складу са поменутим документима.
 4. Савезна скупштина
пружа пуну подршку припадницима Војске Југославије и Министарства унутрашњих
послова Републике Србије за одговорно вршење својих дужности на заштити грађана
и виталних интереса Савезне Републике Југославије.
 5. Савезна скупштина
захтева од Савета безбедности да одреди најкраћи рок и предузме мере за хитно
повлачење албанских терориста из копнене зоне безбедности.
 У противном, Савезна
Република Југославија се позива на своје легално и легитимно право да сама реши
тај проблем применом свих међународно дозвољених мера борбе против тероризма,
што је, у исто време, и њена обавеза.
 6. Савезна скупштина
осуђује терористички напад на седиште Комитета Савезне владе у Приштини и
убиство службеника Савезне владе и захтева од УНМИК-а да омогући безбедан и
несметан рад Комитета Савезне владе на Косову и Метохији.
 7. Савезна скупштина
констатује да је Резолуцијом Савета безбедности 1244 утврђено враћање
контингента Војске Југославије и полиције у Покрајину и захтева да се та
обавеза неодложно реализује.
 Безбедан и слободан
повратак свих грађана протераних са Косова и Метохије обавеза је Уједињених
нација и Савезна скупштина наглашава да КФОР и УНМИК сносе пуну одговорност за
стварање услова да се наведене обавезе изврше.
 8. Савезна скупштина
је категорична у опредељењу да Савезна Република Југославија никада и ни под
каквим условима не дозволи одузимање дела њене територије, што је у складу са
принципом Повеље Уједињених нација о поштовању територијалног интегритета и суверенитета
држава и неповредивости граница.
 9. Савезна скупштина
позива Савезну владу да се обрати УНЕСКО-у са апелом да сними стање порушених и
оштећених манастира, цркава и културно-историјских споменика на Косову и
Метохији и у сарадњи са Савезном владом и Владом Републике Србије утврди план и
средства за реконструкцију и обнову истих.
 10. С обзиром на
чињеницу да су Срби, Црногорци и припадници других етничких и националних
заједница и даље изузетно угрожени деловањем албанских терориста и сепаратиста,
Савезна скупштина захтева да КФОР и УНМИК припадницима свих националних
заједница осигурају личну и имовинску безбедност и потпуно остварење људских
права и слобода.
 11. Савезна
скупштина ће ову декларацију доставити Савету безбедности Уједињених нација, Организацији
за европску безбедност и сарадњу, Савету Европе, Европском парламенту и сталним
чланицама Савета безбедности. 
 

Савезна скупштина
Ас бр. 16
29. децембра 2000.
године
Београд
Председник 
Већа република 
мр 
Срђа Божовић, с.р.
Председник
Већа грађана
проф. др 
Драгољуб
Мићуновић,
с.р.