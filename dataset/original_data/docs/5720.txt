Редакцијски пречишћен текст
 
 
 

На основу члана 84. став 6. и члана 91а став 3. Закона о ветеринарству („Службени гласник РС”, бр. 91/05 и 30/10),

Министар пољопривреде, шумарства и водопривреде доноси 

 
 

ПРАВИЛНИК

о начину обележавања и регистрације оваца и коза, као и о службеној контроли идентификације, обележавања и регистрације оваца и коза

"Службени гласник РС", бр. 6 од 4. фебруара 2011, 57
од 1. августа 2011.године

 

 

I. УВОДНЕ ОДРЕДБЕ

 

Члан 1.

Овим правилником ближе се прописује начин обележавања и регистрације оваца и коза, најмањи број службених контрола, критеријуми за анализу ризика обележавања и регистрације оваца и коза, као и садржај годишњег извештаја о спроведеној службеној контроли обележавања и регистрације оваца и коза.
 

Члан 2.

Обележавању оваца и коза подлежу све овце и козе које се налазе на територији Републике Србије на начин прописан овим правилником.
 

Члан 3.

Обележавање и регистрација оваца и коза врши се на основу пријаве власника, односно држаоца оваца и коза пре навршавања шест месеци старости, односно независно од старости пре напуштања газдинства на коме су рођене.

Пријава из става 1. овог члана подноси се овлашћеном обележивачу најкасније са навршених пет месеци од дана рођења овце или козе или најкасније 15 дана пре напуштања газдинства на коме су рођене.
 

Члан 4.

Систем обележавања и регистрације оваца и коза, у складу са законом којим се уређује ветеринарство, састоји се од следећих делова: 


1) регистра оваца и коза; 


2) регистра газдинстава на коме се држе, чувају или продају овце и козе;

3) обележених оваца и коза; 


4) Централне базе података о обележавању животиња (у даљем тексту: Централна база);

5) евиденције о обележавању и кретању оваца и коза на газдинству на коме се држе и чувају овце и козе (у даљем тексту: Регистар на газдинству).
 

II. ЗНАЧЕЊЕ ПОЈЕДИНИХ ИЗРАЗА

 

Члан 5.

Поједини изрази употребљени у овом правилнику имају следеће значење: 


1) власник оваца и коза је правно или физичко лице, односно предузетник који има право чувања, држања, узгоја, гајења, репродукције, транспорта, коришћења и продаје оваца и коза, који је одговоран за живот, здравље и добробит оваца и коза; 


2) газдинство је сваки затворени или отворени простор, фарма, објекат у коме се овце и козе држе, чувају, узгајају и стављају у промет, трајно или привремено;

3) држалац оваца и коза је правно или физичко лице, односно предузетник који има право чувања, држања, узгоја, гајења, репродукције, транспорта, коришћења и продаје овaцa и козa на основу писаног одобрења власника овaцa и козa, који је одговоран за живот, здравље и добробит овaцa и козa; 


4) електронска идентификација јесте обележавање оваца и коза ушним маркицама са електронским транспондером, као секундарним средством обележавања;

5) обележена овца и коза је овца или коза која је обележена на начин прописан овим правилником; 


6) потврда о извршеном обележавању оваца и коза јесте исправа коју власнику, односно држаоцу оваца и коза по обављеном обележавању издајe ветеринарскa амбулантa, односно ветеринарскa станицa, односно ветеринарска служба ( у даљем тексту: овлашћени обележивач);

7) кретање оваца и коза јесте сваки одлазак са газдинства и долазак оваца и коза на газдинство; 


8) Регистар на газдинству јесте посебан досије, односно скуп докумената у коме власник, односно држалац животиња чува документацију о свим догађајима на газдинству везаним за обележавање и праћење кретања оваца и коза.
 

III. ЦЕНТРАЛНА БАЗА

 

Члан 6. 

Централну базу води министарство надлежно за послове ветеринарства ( у даљем тексту: Министарство), у складу са законом којим се уређује ветеринарство. 


У Централну базу уписују се подаци о: 


1) газдинству на коме се држе овце и козе (идентификациони број, адреса и намена); 


2) власнику или држаоцу оваца и коза (име и презиме, јединствени матични број грађана, односно матични број правног лица, адреса, односно седиште, општина и број телефона); 


3) средствима за појединачну идентификацију оваца и коза; 


4) обележеним овцама и козама; 


5) увезеним овцама и козама; 


6) овлашћеном обележивачу који је извршио обележавање оваца и коза (назив, адреса, телефон); 


7) издатим потврдама о извршеном обележавању оваца и коза; 


8) брисана је (види члан 1. Правилника - 57/2011-50)

9) кретању оваца и коза (број оваца и коза које су се кретале, јединствени идентификациони број оваца и коза које се крећу, датум одласка оваца и коза са газдинства, идентификациони број газдинства одласка, а у случају увоза и држава порекла, датум доласка оваца и коза на газдинство, идентификациони број газдинства на које овце и козе долазе, а у случају извоза и државa извоза, у случају клања, идентификациони број кланице и датум клања;

10) извршеним службеним контролама.
 

Члан 7.

Свака овца и коза приликом обележавања и регистрације добија свој јединствени идентификациони број који се доставља Централној бази. 


Поред идентификационог броја из става 1. овог члана Централна база садржи и друге податке, и то: 


1) земљу рођења и земљу порекла; 


2) датум обележавања; 

3) датум одјаве; 

4) разлоге одјаве (угинуће, клање, губитак, извоз, продаја); 


5) серијски број потврде о извршеном обележавању оваца и коза.
 

Члан 8.

Подаци о регистрованој овци и кози чувају се најмање три године од дана угинућа или клања овце и козе.
 

Члан 9. 

Увид у Централну базу има овлашћени обележивач и ветеринарски инспектор, у складу са законом којим се уређује ветеринарство. 


Министарство одобрава увид у Централну базу и другим корисницима, на њихов захтев, у складу са законом којим се уређује ветеринарство. 

 

IV. НАЧИН ОБЕЛЕЖАВАЊА ОВАЦА И КОЗА

 

Члан 10. 

Обележавање оваца и коза врши овлашћени обележивач, у складу са законом којим се уређује ветеринарство. 


Овлашћени обележивач:

1) врши техничко обележавање оваца и коза; 


2) издаје потврду о извршеном обележавању оваца и коза; 


3) доставља податке Централној бази о обележеним овцама и козама; 


4) доставља податке Централној бази о променама власника или држаоца оваца и коза; 


5) доставља податке Централној бази о кретању оваца и коза са газдинства на газдинство; 


6) одговара за тачност и ажурност података. 

 

Члан 11.

Овце и козе обележавају се идентичним двоструким ушним маркицама, фиксираним апликацијом кроз ушну шкољку на оба ува при чему је примарно средство обележавања ушна маркица која се апликује на лево уво, а секундарно средство обележавања је ушна маркица са електронским транспондером, апликована на десно уво.

Електронској идентификацији подлежу све овце и козе, осим оваца и коза које се држе у екстензивним условима, као и овце и козе млађе од 12 месеци које служе за клање.
 

Члан 12.

Ушне маркице морају да буду: 


1) израђене од савитљивог пластичног и отпорног материјала који мора да одговара условима ISO 2814-2, односно ISO 2812-2, као и стандардима ISO 37, ISO 527-1, ISO 6427, ISO 7111 и ISO 9352;

2) лаке за читање током целог животног века овце и козе са записом који се не може уклонити;

3) израђене тако да се не могу поново искористити;

4) дизајниране да остану трајно причвршћене и нешкодљиве за овце и козе;

5) са заштићеним и неизбрисивим натписом који је ласерски одштампан.
 

Члан 13.

Ушна маркица је жуте боје, састављена из два дела, мушког и женског, 

висине најмање 27 mm и ширине најмање 27 mm*.

Ушна маркица садржи следећи запис у виду штампаних црних ознака, и то:

1) ознаку Републике Србије (РС) у складу са ISO 3166 стандардом 
висине најмање 5 mm*;

2) слова која представљају ознаку произвођача ушне маркице 
висине најмање 5 mm*;

3) деветоцифрени јединствени идентификациони број овце и козе од којих је првих пет цифара исписано ознакама 
висине најмање 5 mm*, а последње четири цифре ознакама висине најмање 10 mm.

Бар код штампан ознакама висине 8 mm налази се на полеђини ушне маркице и служи као идентификациони број овце и козе.
 

*Службени гласник РС, број 57/2011

 

Члан 14.

Власник, односно држалац оваца и коза обраћа се овлашћеном обележивачу ради обележавања увезених оваца и коза, у року од седам дана од дана увоза. 


Увезене овце и козе региструју се у месту карантина (прво газдинство истовара), у року од 14 дана од дана увоза. 


Оригинални идентификациони број додељен у земљи порекла уноси се у Регистар на газдинству. 


Овце и козе увезене из земаља чланица Европске уније или из држава која примењује прописе Европске уније за обележавање оваца и коза задржавају постојеће ушне маркице.

Овце и козе увезене за клање не подлежу обележавању прописаном овим правилником, под условом да се клање изврши у року од три дана од дана уласка у земљу.

 

Члан 15.

У случају губитка ушне маркице или ако није читљива власник, односно држалац оваца и коза обавештава о томе овлашћеног обележивача у року од седам дана ради њене замене.

Овлашћени обележивач поново обележава овцу или козу ушном маркицом која носи нови идентификациони број, а веза старог (оригиналног) и новог идентификационог броја евидентира се и чува у Регистру на газдинству.

 

Члан 16.

После угинућа или клања оваца и коза искоришћене ушне маркице морају да се физички униште, а подаци о њима достављају се Централној бази.

 

Члан 17.

После извршеног обележавања оваца и коза овлашћени обележивач издаје потврду о извршеном обележавању оваца и коза у коју се уписује: 


1) идентификациони број и категорија газдинства; 


2) јединствени идентификациони број овце и козе;

3) датум обележавања;

4) месец и година рођења.

Потврда из става 1. овог члана издаје се у два истоветна примерка, од којих први задржава власник, односно држалац оваца и коза, а други овлашћени обележивач.

Држалац оваца и коза чува на газдинству потврду о извршеном обележавању оваца и коза, коју му је издао овлашћени обележивач. 


Потврда из става 1. овог члана служи као основ за регистрацију обележених оваца и коза у Централну базу.

Овлашћени обележивач уноси податке о обележеним овцама и козама у Централну базу у року од седам дана од дана обележавања.

 

Члан 18.

Потврду о обележавању после попуњавања потписују власник, односно држалац оваца и коза и овлашћени обележивач, чиме потврђују тачност унетих података. 

 

Члан 19.

Власник, односно држалац оваца и коза обавештава овлашћеног обележивача о сваком кретању оваца и коза са газдинства и на газдинство у року од седам дана од дана кретања.
 

Члан 20.

Власник, односно држалац oваца и коза чува Регистар на газдинству и обавештава овлашћеног обележивача о свим догађајима везаним за овце и козе на газдинству. 


Власник, односно држалац оваца и коза евидентира у Регистру на газдинству све податке о угинућу, губитку или принудном клању оваца и коза на газдинству.

Регистар на газдинству омогућава да се у сваком тренутку утврди:

1) укупан број оваца и коза присутних на газдинству; 


2) у случају одласка са газдинства идентификациони број газдинства или кланице одредишта, датум одласка и укупан број оваца и коза које су се кретале; 


3) у случају доласка на газдинство идентификациони број газдинства са којег су овце и козе доспеле, датум доласка и укупан број оваца и коза које су се кретале;

4) датум угинућа, губитка или принудног клања и укупан број оваца и коза;

5) информације које се односе на замену средстава идентификације;

6) у случају увоза оригинални идентификациони број државе порекла.
 

V. СЛУЖБЕНА КОНТРОЛА ИДЕНТИФИКАЦИЈЕ, ОБЕЛЕЖАВАЊА И РЕГИСТРАЦИЈЕ ОВАЦА И КОЗА

 

Члан 21.

Службену контролу идентификације, обележавања и регистрације оваца и коза спроводи Министарство на основу анализе ризика, у складу са законом којим се уређује ветеринарство.
 

Службена контрола из става 1. овог члана спроводи се на најмање 3% регистрованих газдинстава на којима се држе и чувају овце и козе.
 

Члан 22.

Критеријуми за анализу ризика обележавања и регистрације оваца и коза су:

1) број оваца и коза на газдинству, укључујући и детаље о свим овцама и козама, као и обележеним овцама и козама на том газдинству;

2) постојање претходног жаришта заразних болести на том газдинству или у истој епизоотиолошкој јединици;

3) значајније промене у броју оваца и коза на газдинству у поређењу на претходни период;

4) резултати претходних контрола на газдинству;

5) благовремено обавештавање овлашћеног обележивача и надлежних служби о насталим променама на газдинству;

6) други критеријуми.
 

Члан 23.

О спроведеним службеним контролама обележавања и регистрације оваца и коза Министарство израђује годишњи извештај који садржи:

1) име презиме лица које је извршило контролу;

2) адресу газдинства;

3) име и презиме власника, односно држаоца, у случају правног лица, назив правног лица;

4) датум службене контроле;

5) ИД број газдинства; 

6) врсту и намену газдинства;

7) број контролисаних оваца и коза;

8) име и презиме овлашћеног обележивача;

9) констатоване неправилности;

10) наложене мере са роковима за извршење.
 

IX. ЗАВРШНЕ ОДРЕДБЕ

 

Члан 24. 

Даном почетка примене овог правилника престаје да важи Правилник о начину обележавања свиња, оваца и коза и вођењу евиденције о обележеним свињама, овцама и козама („Службени гласник РС”, бр. 11/06, 34/07 и 94/10 – др. правилник) у делу који се односи на овце и козе. 

 

Члан 25.

Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јуна 2011. године, осим одредбе члана 11. став 2. овог правилника која се примењује од 1. јануара 2013. године.
 
 

Број 110-00-264/2010-09 

У Београду, 25. јануара 2011. године

Министар,

др Саша Драгин, с.р.