Редакцијски пречишћен текст

 

На основу члана 110. Закона о социјалној
заштити и обезбеђењу социјалне сигурности грађана ("Службени гласник
Републике Србије", број 36/91),

Министар за рад, борачка и социјална питања
доноси


 


ПРАВИЛНИК



о вршењу
надзора над стручним радом у установама социјалне заштите

"Службени гласник РС", бр.
15 од 21. 
марта 1992, 
144 од 27. децембра 2014 -  

 др. правилник

 

Члан 1.

Овим правилником прописује се начин и поступак вршења надзора над
стручним радом у установама социјалне заштите (у даљем тексту: установе) и
грађана који обављају одређене послове у области социјалне заштите, начин на
који треба отклонити уочене недостатке о извршеном надзору и друга питања од
значаја за вршење надзора. 

 

Члан 2.

Надзор се врши над комплетним стручним радом установа односно
грађана који обављају одређене послове из области социјалне заштите, над
обављањем појединих стручних послова као и над радом појединих стручних радника
у овој области. 

Надзор из става 1. овог члана врши Комисија за стручни надзор (у
даљем тексту: Комисија) коју чини потребан број стручњака који имају
одговарајућу врсту и степен стручне спреме а над радом појединих стручних
радника надзор врши појединац који има одговарајућу врсту и степен стручне
спреме. 

 

Члан 3.

Установе односно грађани који обављају одређене послове из области
социјалне заштите над чијим стручним радом треба извршити надзор писмено се
обавештавају, најмање три дана раније, о времену у коме ће се извршити надзор. 


 

Члан 4.

Комисија односно појединац у току вршења надзора над стручним
радом дају усмену оцену стручног рада указују на недостатке у раду и непосредно
пружају одговарајућу стручну помоћ ради отклањања уочених недостатака. 


Комисија односно појединац из става 1. овог члана могу, по
указаној потреби, пружати непосредну стручну помоћ и превентивно – установама
односно грађанима који обављају одређене послове из области социјалне заштите. 


 

Члан 5.

О извршеном надзору сачињава се записник који садржи нарочито: 


1) назив и седиште установе односно лично име и адресу грађанина
који обавља одређене послове из области социјалне заштите а ако се надзор врши
над радом појединог стручног радника и његово лично име, адресу и опис послова
које врши; 

2) делатност, односно послове у области социјалне заштите које
обавља установа, односно грађанин који обавља одређене послове у области
социјалне заштите; 

3) датум и место извршеног надзора; 

4) имена чланова комисије који су вршили надзор односно име
појединца који је вршио надзор, са подацима о врсти и степену њихове стручне
спреме; 

5) утврђено чињенично стање у погледу стручног рада, оцену тога
стања и квалитета тога рада, уочене недостатке као и мере које треба предузети
за отклањање утврђених недостатака. 

Извештај потписују чланови Комисије, односно појединац који је
извршио надзор над стручним радом. 

 

Члан 6.

Даном ступања на снагу овог правилника престаје да важи Правилник
о начину и поступку спровођења надзора над стручним радом установа социјалне
заштите („Службени гласник Републике Србије”, број 4/91). 

 

Члан 7.

Овај правилник ступа на снагу наредног дана од дана објављивања у
„Службеном гласнику Републике Србије”.

 

Број
551-08-55/92

У Београду,
19. фебруара 1992. године

Министар,


Бранка Јешић,
с.р.