На основу члана 10. став 2. Закона о полицији („Службени гласник РС”, број 101/2005, 63/09) и члана 15. став 1. Закона о државној управи („Службени гласник РС”, број 79/2005, 101/2007, 95/2010), 
	
Министар унутрашњих послова доноси 
	
 
 
УПУТСТВО
о интерном научно-стручном часопису „Безбедност”

	"Службени гласник РС", број 54 од 22. јула 2011.
 
 
1) Ради издавања што квалитетнијег интерног научно-стручног часописа Министарства унутрашњих послова – „Безбедност” (у даљем тексту: часопис), овим упутством одређују се његови органи и начин рада, садржај, начин и услови издавања (редовних, тематских и јубиларних бројева и повремених публикација у издању часописа), накнаде ауторима, тираж и дистрибуција часописа.
 
2) Органи часописа су:
(1) Уредништво;
(2) Главни и одговорни уредник;
(3) Уредник.
 
3) Уредништво часописа обавља следеће послове: 
	
(1) стара се о остваривању програмске концепције и уређивачке политике часописа; 
	
(2) утврђује План издавања часописа; 
	
(3) утврђује садржај сваког броја часописа; 
	
(4) обавља и друге послове у складу са законом. 
	
 
4) Чланови Уредништва могу бити реномирани научно-истраживачки радници и афирмисани стручњаци, из земље и иностранства.
Чланове уредништва именује министар унутрашњих послова (у даљем тексту: министар) на период од четири године.
Уредништво часописа има укупно 15 чланова, од којих су осам из Министарства унутрашњих послова (у даљем тексту: Министарство) и седам из друштвене заједнице и образовних установа. 
	
Из састава Уредништва министар именује главног и одговорног уредника часописа.
 
5) Уредништво часописа обавља послове из своје надлежности и одлучује на седницама којима присуствује најмање половина плус један од укупног броја чланова.
Изузетно, када за то постоји потреба, седнице се могу одржавати електронским, односно дописним путем.
Члан Уредништва часописа, који не може да присуствује седници, дужан је да пре њеног одржавања извести главног и одговорног уредника о својој спречености, уз образложење разлога.
 
6) Поред старања и одговорности за непосредно спровођење закона из области издавачке делатности, главни и одговорни уредник часописа обавља следеће послове:
(1) непосредно руководи радом Уредништва часописа; 
	
(2) усклађује све послове у вези са издавањем часописа; 
(3) прегледа сваки достављени чланак и обезбеђује објављивање радова који одговарају концепцији часописа; 
	
(4) одређује рецензенте за чланке;
(5) предлаже Уредништву часописа објављивање радова у одређеном броју и рубрици часописа; 
	
(6) предлаже План излажења часописа за наредну годину;
(7) сазива седнице Уредништва часописа, на своју иницијативу или по предлогу; на предлог једне трећине чланова Уредништва, дужан је да сазове седницу; обавља припреме за седнице и председава њима;
(8) обавља и друге послове у складу са законом.
 
7) Уредник часописа је радник Министарства, на радном месту систематизованом у Правилнику о унутрашњем уређењу и систематизацији радних места у МУП-у. 
	
Уредник часописа обавља следеће послове: 
	
(1) помаже главном и одговорном уреднику у обављању свих послова и радних задатака;
(2) организује рад Уредништва и у одсуству главног и одговорног уредника председава седницама Уредништва;
(3) стара се о реализацији часописа у свим фазама до изласка из штампе;
(4) ради на стручној и техничкој редакцији и уобличавању сваког посебног броја; 
	
(5) прати израду часописа у штампарији; 
	
(6) организује и обавља најсложеније стручне послове у вези са издавањем часописа и његовом дистрибуцијом.
 
8) Седнице се заказују писменим позивом (или електронским путем), који се упућује сваком члану Уредништва, најмање седам дана пре њеног одржавања.
Позив за седницу садржи датум, место и време одржавања седнице, као и предлог дневног реда. 
	
Изузетно, у случајевима хитности, седница се може заказати и у року краћем од рока утврђеног у овој тачки. 
	
 
9) Седнице Уредништва одржавају се периодично према оријентационом плану издавања часописа и према актуелним потребама. 
	
 
10) У часопису се објављују, на српском и енглеском језику, радови који садржински спадају у подручје наука о безбедности, а нису били објављени, односно нису послати ради објављивања у другим публикацијама.
У часопису је могуће објављивање радова аутора из иностранства, самостално или у коауторству са домаћим ауторима.
Аутор је одговоран за могуће кршење ауторских права. 
	
 
11) Аутори који достављају радове ради објављивања у часопису, имају обавезу да свој чланак технички уреде у складу са редакцијским правилима (упутством за ауторе) о писању и опреми радова. 
Рад који не буде технички уређен у складу са редакцијским правилима (упутством за ауторе), неће бити узет у разматрање и биће враћен аутору.
 
12) Приспели радови за објављивање у часопису подлежу анонимној рецензији.
У часопису се објављују само радови који добију позитивну рецензију. 
	
 
13) Часопис се, начелно, састоји из следећих рубрика:
(1) Научни радови;
(2) Стручни радови;
(3) Из историје полиције; 
(4) Из стране литературе; 
(5) Прикази.
Поред постојећих, могу се установити и нове рубрике које ће се објављивати само када постоји потреба за излагањем актуелних и корисних информација за кориснике часописа (нпр. програм научно-стручних скупова, затим прикази већ одржаних научно-стручних скупова, интересантни текстови у страним стручним часописима и др.).
 
14) Радови који се објављују у часопису могу, по обиму, бити највише до једног ауторског табака. 
	
Изузетно, могу се објавити и обимнији радови уколико се ради о врло актуелним и неистраженим проблемима. 
	
Сваки рад мора имати апстракт од 100 до 250 речи, до пет кључних речи за индекс на српском и енглеском језику и списак актуелне и референтне литературе која је цитирана у тексту. 
 
15) По правилу, часопис излази четири пута годишње у складу са расположивим финансијским средствима. Поред редовних издања, могу се публиковати тематски и јубиларни бројеви, који су у складу са програмском концепцијом и уређивачком политиком часописа. 
	
 
16) Накнаде ауторима за радове објављене у часопису, као и накнаде рецензентима и лицима која су радила на пословима издавачке делатности обрачунавају се у складу са Правилником о накнадама по основу издавачке делатности. 
	
 
17) Часопис се штампа у тиражу од 1 000 примерака.
Часопис се издаје у електронском облику и објављује на сајту Министарства – Управе за стручно образовање, оспособљавање, усавршавање и науку. 
	
 
18) Часопис се дистрибуира корисницима у Министарству и научно-образовним установама, ауторима, рецензентима као и другим корисницима, ради информисања или образовања одређене професионалне групе.
 
19) Ступањем на снагу овог упутства престаје да важи Упутство о интерном теоријско-стручном часопису „Безбедност”, 01 број 3113/07 од 18. маја 2007. године.
 
20) Ово упутство ступа на снагу осмог дана од дана објављивања у „Службеном гласнику Републике Србије”.
 
 
01 број 7097/11
У Београду, 15. јуна 2011. године
Министар,

Ивица Дачић, с.р.