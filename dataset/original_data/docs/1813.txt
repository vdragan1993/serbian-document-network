На основу члана 9. Закона о порезу на премије неживотних осигурања („Службени гласник РС”, бр. 135/04 и 68/14 – др. закон) и члана 38. став 2. Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09, 72/09 – др. закон, 53/10, 101/11, 2/12 – исправка, 93/12, 47/13, 108/13, 68/14, 105/14, 91/15 – аутентично тумачење и 112/15),
Министар финансија доноси
 
ПРАВИЛНИК 
о начину обрачунавања, садржини и начину вођења евиденције, облику и садржини пореске пријаве пореза на премије неживотних осигурања
"Службени гласник РС", број 14 од 22. фебруара 
				2016.
 
Члан 1.
Овим правилником уређују се начин обрачунавања пореза на премије неживотних осигурања, садржина и начин вођења евиденције којом се обезбеђује вршење контроле обрачунавања и плаћања пореза на премије неживотних осигурања, као и облик и садржина пореске пријаве пореза на премије неживотних осигурања. 
Члан 2.
Обрачунавање пореза на премије неживотних осигурања врши се применом пореске стопе од 5% на пореску основицу коју чини износ укупне премије осигурања утврђене уговором о неживотном осигурању.
Члан 3.
Порески обвезник је дужан да, на основу закључених уговора о неживотном осигурању, води евиденцију којом се обезбеђује вршење контроле обрачунавања и плаћања пореза на премије неживотних осигурања, за сваку врсту неживотног осигурања посебно.
Евиденција из става 1. овог члана садржи нарочито податке о:
1) врсти неживотног осигурања;
2) пореској основици;
3) обрачунатом порезу;
4) накнади за коју не постоји обавеза плаћања пореза на премије неживотних осигурања.
Члан 4.
На основу података из евиденције из члана 3. овог правилника, порески обвезник сачињава пореску пријаву пореза на премије неживотних осигурања (у даљем тексту: пореска пријава).
Пореска пријава подноси се Пореској управи до 10. у месецу за претходни месец на Обрасцу ПП-ППНО – Пореска пријава пореза на премије неживотних осигурања, независно од тога да ли за месец за који се подноси постоји обавеза плаћања пореза на премије неживотних осигурања.
Образац ПП-ППНО из става 2. овог члана одштампан је уз овај правилник и чини његов саставни део. 
Пореска пријава, као и измењена пореска пријава подноси се искључиво у електронском облику, као јединствен запис исказан XML језиком, електронским путем преко портала Пореске управе или попуњавањем пријаве у оквиру корисничке апликације на порталу Пореске управе.
Пореска пријава сматра се поднетом када Пореска управа потврди формалну исправност и математичку тачност исказаних података, додели број пореској пријави, број одобрења за плаћање укупног износа обавезе по том основу и у електронском облику о томе достави обавештење подносиоцу пореске пријаве.
Члан 5.
Образац ПП-ППНО садржи податке о:
1) пореској пријави;
2) пореском обвезнику;
3) врстама неживотних осигурања, пореској основици и обрачунатом порезу.
Члан 6.
У Образац ПП-ППНО, део 1. подаци о пореској пријави, уноси се:
1) под редним бројем 1.1 врста пријаве – ознака једне од наведених врсти пријава, и то:
– општа пријава (ознака 1),
– пријава по члану 182б Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09, 72/09 – др. закон, 53/10, 101/11, 2/12 – исправка, 93/12, 47/13, 108/13, 68/14, 105/14, 91/15 – аутентично тумачење и 112/15 – у даљем тексту: ЗПППА) (ознака 3),
– пријава по налогу контроле (ознака 4);
2) под редним бројем 1.2 обрачунски период – месец и година за који се врши обрачунавање пореза на премије неживотних осигурања;
3) под редним бројем 1.3 датум доспелости пореске обавезе – датум доспелости пореске обавезе;
4) под редним бројем 1.4 датум до којег је обрачуната камата – датум до којег је обрачуната камата код подношења:
– опште пријаве – не попуњава се,
– пријаве по члану 182б ЗПППА – уписује се датум до којег је порески обвезник обрачунао камату,
– измењене пријаве по члану 40. ЗПППА – уписује се датум до којег је порески обвезник обрачунао камату,
– пријаве по налогу контроле – уписује се датум до којег је обрачуната камата у поступку пореске контроле;
– измењене пријаве по налогу контроле – уписује се датум до којег је обрачуната камата у поступку пореске контроле;
5) под редним бројем 1.5 измена пријаве – ознака једне од наведених врсти измена, и то: 
– измењена пријава у складу са чланом 40. ЗПППА (ознака 1),
– измена пореске пријаве по налогу контроле (ознака 2),
– сторно пријаве (ознака 9);
6) под редним бројем 1.5а идентификациони број пријаве – идентификациони број пријаве која се мења, односно сторнира;
7) под редним бројем 1.6 по налогу контроле – број решења пореске контроле када је у пољу под редним бројем 1.1 врста пријаве наведена ознака 4 или је на редном броју 1.5 измена пријаве наведена ознака 2, односно ознака 9;
8) под редним бројем 1.6а основ – ознака решења донетог:
– у поступку по жалби у првостепеном поступку (ознака 1),
– у поступку по жалби у другостепеном поступку (ознака 2),
– на основу одлуке управног суда (ознака 3).
У Oбразац ПП-ППНО, део 2. подаци о пореском обвезнику, уноси се:
1) под редним бројем 2.1 порески идентификациони број (ПИБ) – порески идентификациони број пореског обвезника;
2) под редним бројем 2.2 број закључених уговора – укупан број закључених уговора о пословима неживотног осигурања у обрачунском периоду;
3) под редним бројем 2.3 ЈМБГ подносиоца пореске пријаве – јединствени матични број грађана подносиоца пореске пријаве;
4) под редним бројем 2.4 матични број – матични број пореског обвезника добијен од стране Агенције за привредне регистре;
5) под редним бројем 2.5 назив – назив пореског обвезника;
6) под редним бројем 2.6 седиште – податак о шифри општине седишта пореског обвезника прописане правилником којим се уређују услови и начин вођења рачуна за уплату јавних прихода;
7) под редним бројем 2.7 телефон контакт особе – податак о броју телефона контакт особе пореског обвезника;
8) под редним бројем 2.8 улица и број – податак о адреси пореског обвезника;
9) под редним бројем 2.9 електронска пошта – податак о електронској адреси подносиоца пријаве на коју се доставља обавештење о поднетој пореској пријави.
У Образац ПП-ППНО, део 3. подаци о врстама неживотних осигурања, пореској основици и обрачунатом порезу, односно накнади, уноси се:
1) под редним бројем 3.1 р.б. – податак о редном броју врсте неживотног осигурања;
2) под редним бројем 3.2 врста неживотног осигурања – шифра врсте неживотног осигурања из Каталога шифара врсти неживотних осигурања који је одштампан уз овај правилник и чини његов саставни део;
3) под редним бројем 3.3 пореска основица/накнада – износ пореске основице, односно износ накнаде за који не постоји обавеза плаћања пореза на премије неживотних осигурања;
4) под редним бројем 3.4 обрачунати порез – износ обрачунатог пореза ако се под редним бројем 3.3 пореска основица/накнада уноси податак о износу пореске основице, односно „0” ако се под редним бројем 3.3 пореска основица/накнада уноси податак о износу накнаде за који не постоји обавеза плаћања пореза на премије неживотних осигурања.
Поља означена речју „Укупно” за ред. бр. 3.3 и 3.4 не попуњава подносилац пореске пријаве.
У поље означено речју „Камата” уноси се укупан износ обрачунате камате.
У Образац ПП-ППНО износи се уписују у динарима са две децимале, док је праг толеранције за заокруживање који се примењује при провери обрачуна 0,5 динара по износу сваке обрачунате обавезе.
Члан 7.
Образац ПП-ППНО подноси се за порез на премије неживотних осигурања који доспева за плаћање почев од 1. марта 2016. године, као и за порез на премије неживотних осигурања који доспева за плаћање закључно са 29. фебруаром 2016. године, а за који надлежном пореском органу није предат месечни обрачун на Обрасцу МОППНО који је прописан Правилником о начину обрачунавања пореза на премије неживотних осигурања и о садржини и начину вођења евиденције која обезбеђује вршење контроле обрачуна и плаћања пореза на премије неживотних осигурања („Службени гласник РС”, број 140/04).
Изузетно од става 1. овог члана, за порез на премије неживотних осигурања који је плаћен закључно са 29. фебруаром 2016. године, а за који надлежном пореском органу није предат месечни обрачун на Обрасцу МОППНО који је прописан Правилником о начину обрачунавања пореза на премије неживотних осигурања и о садржини и начину вођења евиденције која обезбеђује вршење контроле обрачуна и плаћања пореза на премије неживотних осигурања („Службени гласник РС”, број 140/04), предаје се месечни обрачун на Обрасцу МОППНО који је прописан тим правилником.
За порез на премије неживотних осигурања који доспева за плаћање закључно са 29. фебруаром 2016. године, за који је надлежном пореском органу предат Образац МОППНО који је прописан Правилником о начину обрачунавања пореза на премије неживотних осигурања и о садржини и начину вођења евиденције која обезбеђује вршење контроле обрачуна и плаћања пореза на премије неживотних осигурања („Службени гласник РС”, број 140/04), после чега је установљено да тако поднети месечни обрачун садржи грешку или пропуст, измењени месечни обрачун подноси се на истом обрасцу у складу са тим правилником.
Члан 8.
Даном почетка примене овог правилника престаје да важи Правилник о начину обрачунавања пореза на премије неживотних осигурања и о садржини и начину вођења евиденције која обезбеђује вршење контроле обрачуна и плаћања пореза на премије неживотних осигурања („Службени гласник РС”, број 140/04), осим у случајевима из члана 7. овог правилника.
Члан 9.
Овај правилник ступа на снагу наредног дана од дана објављивања у „Службеном гласнику Републике Србије”, а примењује се од 1. марта 2016. године.
Број 110-00-10/2016-04
У Београду, 22. фебруара 2016. године 
Министар,
др Душан Вујовић, с.р.

Обрасцу ПП-ППНО – Пореска пријава 
				пореза на премије неживотних осигурања

Каталог шифара врсти неживотних 
				осигурања