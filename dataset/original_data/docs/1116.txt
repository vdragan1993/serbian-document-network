На основу члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14) и члана 145. став 3. Закона о полицији („Службени гласник РС”, број 6/16),
Министар унутрашњих послова доноси
 
ПРАВИЛНИК
о начину полагања заклетве полицијских службеника
"Службени гласник РС", број 57 од 17. јуна 
				2016.
 
Члан 1.
Овим правилником прописује се начин полагања заклетве полицијских службеника.
Члан 2.
На Дан Полиције, односно Министарства унутрашњих послова, полицијски службеници примљени у службу у претходној години полажу заклетву пред руководиоцима надлежних организационих јединица у Министарству унутрашњих послова.
Члан 3.
Приликом полагања заклетве, руководиоци из члана 2. овог правилника и полицијски службеници који полажу заклетву носе свечану униформу или грађанско одело уколико полицијске послове обављају у грађанском оделу. 
Члан 4.
Заклетва се полаже тако што одређени руководилац у Дирекцији полиције гласно чита, а полицијски службеници наглас за њим понављају текст заклетве.
Након полагања заклетве, полицијски службеник који је положио заклетву потписује текст заклетве.
Члан 5.
Овај правилник ступа на снагу наредног дана од дана објављивања у „Службеном гласнику Републике Србије”.
 
01 број 5138/16-4
У Београду, 15. јуна 2016. године
Министар,
др Небојша Стефановић, с.р.