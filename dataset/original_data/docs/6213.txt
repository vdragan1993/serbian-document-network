На основу члана 123. тачка 3. Устава Републике Србије, а у вези са чл. 195. и
217. Закона о основама безбедности саобраћаја на путевима („Службени лист
СФРЈ”, бр. 50/88, 63/88, 80/89, 29/90 и 11/91, „Службени лист СРЈ”, бр. 34/92,
13/93, 24/94, 41/94, 28/96 и 3/02 и „Службени гласник РС”, број 101/05), 
  Влада доноси
 
УРЕДБУ
о обавези регистрације моторних возила
којима управљају лица са пребивалиштем у Републици Србији
“Службени гласник РС”, број 28 од 24.
априла 2009.
 
 
Члан 1.

          Лице са пребивалиштем у
Републици Србији на путевима у Републици Србији не може управљати возилом
регистрованим у иностранству ако у року од три месеца од дана ступања на снагу
ове уредбе не региструје возило у Републици Србији. 
  Изузетно од става 1. овог члана, лице које има пребивалиште у Републици Србији
и одобрено привремено боравиште у иностранству дуже од шест месеци, чланови
његове уже породице, као и лице које управља „рент-а кар” возилом на путевима у
Републици Србији може управљати возилом регистрованим у иностранству.
 
Члан 2.

          Возила из члана 1. ове
уредбе могу се регистровати у Републици Србији ако се уз захтев за регистрацију
приложи и Јединствена царинска исправа (ЈЦИ) за стављање возила у слободан
промет, уз доказ о уплати свих такси и дажбина које се наплаћују при увозу, као
и овлашћење за управљање и располагање возилом регистрованим у иностранству,
које је издато и оверено од стране надлежних органа пре 1. јануара 2008.
године.
 
Члан 3.

          Овлашћено лице
Министарства унутрашњих послова искључиће возило из саобраћаја и одузети
регистарске таблице на начин прописан чланом 217. Закона о основама безбедности
саобраћаја на путевима.
 
Члан 4.

          Ова уредба ступа на
снагу наредног дана од дана објављивања у „Службеном гласнику Републике
Србије”. 

          05 број 110-2289/2009-1 
         
У Београду, 23. априла 2009. године 
         
Влада 
         
Први потпредседник Владе – 
         
заменик председника Владе, 
         
Ивица Дачић, с.р.