На основу
члана 30. Закона о коморама здравствених радника („Службени гласник Републике Србије”,
број 107/05),

Скупштина
Коморе медицинских сестара и здравствених техничара Србије (у даљем тексту КМСЗТ),
на седници одржаној 29. јуна 2007. године, донела је 

 

ЕТИЧКИ КОДЕКС 

Коморе медицинских сестара
и здравствених техничара Србије

„Службени гласник
РС“, број 67 од 20. јула 2007.

  

I. УВОД

 

Овим кодексом
утврђују се основна етичка начела у обављању професионалних дужности чланова Коморе,
односи чланова Коморе према пацијентима као и међусобни односи чланова Коморе. 

Одредбе
Кодекса односе се на све чланове Коморе, без обзира на то да ли своје занимање обављају
у јавном или приватном сектору здравства. Сви су дужни да се упознају са начелима
Кодекса и да се придржавају истих, а Комора је дужна да својим члановима омогући
упознавање са текстом Кодекса и да надзире поштовање његових одредби. 

Против
медицинских сестара и здравствених техничара који се не придржавају тих одредби
Комора је дужна да покрене поступак пред Судом части.

II. ОПШТЕ ОДРЕДБЕ

 

Структуру
Кодекса чине принципи који су темељ Кодекса и обухватају исказана морална начела
и вредности, који су применљиви у обављању здравствене делатности, а ради успостављања
етичког понашања чланова Коморе.

Саставни
део принципа су дужности које чланове Коморе детаљније упућују у стандарде професионалног
понашања које они морају да прихвате и поштују у обављању професије здравствених
радника.

 

I принцип

 

Медицинске
сестре и здравствени техничари стављају здравље, сигурност и добробит корисника
здравствених услуга у центар своје професионалне пажње.

 

Дужности:

1.1.Медицинске
сестре и здравствени техничари су дужни да своје знање и стручност из области здравствене
делатности којом се баве примењују за добробит здравља људи који су увек у центру
њихове професионалне пажње.

1.2.
Медицинске сестре и здравствени техничари су дужни да се баве здравствено васпитним
радом и подизањем нивоа здравствене културе становништва.

1.3.
Медицинске сестре и здравствени техничари су дужни да се боре против заосталости
и предрасуда, а раде на унапређењу и очувању здравља, лечењу оболелих и продужењу
људског века.

1.4.
Медицинске сестре и здравствени техничари морају јасно одредити границе своје стручне
компентенције, те тако радити и прихватати одговорност за активности за које су
оспособљени.

 

II принцип

 

Медицинске
сестре и здравствени техничари изграђују професионални однос са свим корисницима
здравствених услуга. 

Дужности:

2.1.
Медицинске сестре и здравствени техничари имају моралну обавезу да се према свим
корисницима здравствених услуга односе са исим осећајем одговорности и разумевања.
Њихова преданост мора бити према свима једнака. 

2.2.
Делују тако да препознају ризик код корисника здравствених услуга и благовремено
га сведу на минимум. 

2.3.
Штите и унапређују здравље корисника здравствених услуга водећи рачуна о пристанку
корисника да се над њим спроведе било која медицинска интервенција у циљу његовог
лечења.

 

III принцип

 

Медицинске
сестре и здравствени техничари уважавају потребе корисника здравствених услуга,
њихово достојанство и интегритет.

Дужности:

3.1.
Одговорни су у делокругу свога рада за заштиту интереса и достојанства корисника
здравствених услуга без обзира на пол, старост, расу, способности, сексуалну оријентацију,
економски статус, културу, религију и политичка уверења.

3.2.
Одржавају и негују професионални однос са корисницима здравствених услуга и гарантују
да се сви аспекти тог односа тичу искључиво потреба корисника здравствених услуга.

3.3.
Медицинске сестре и здравствени техничари морају у што краћем року обавестити одговорну
или надлежну особу, ако постоји било какав приговор савести битан за обављање професионалног
рада.

 

IV принцип

 

Медицинске
сестре и здравствени техничари поштују право поверљивости и приватности у здравству.

Дужности:

4.1.
Медицинске сестре и здравствени техничари морају да задрже у тајности све информације
у вези са појединцем добијене током обављања здравствене делатности, јер се ове
информације сматрају стручном, односно професионалном тајном.

Поред
личних података о појединцу, професионална тајна здравственог радника подразумева:
историју болести, дијагностичке процедуре, резултате лабораторијских анализа, прописане
лекове или медицинска средства.

4.2.
Сваки здравствени радник мора да буде свестан потребе и обавезе поштовања свих поверљивих
информација.

4.3.
Поверљива информација се открива искључиво у случајевима:

–
када корисник здравствених услуга понуди свој пристанак или пристанак понуди корисников
законски заступник, уколико је корисник здравствених услуга у бесвесном стању са
оштећењем мозга, дементан или ментално болестан;

–
када информацију треба поделити са другим здравственим радницима који учествују
у здравственој делатности, односно у лечењу корисника здравствених услуга;

–
када је то неопходно ради избегавања здравственог ризика за чланове породице или
саме здравствене раднике;

–
када на то обавезују законски прописи;

–
дужности чувања службене тајне здравствени радници и здравствени сарадници могу
бити ослобођени само на основу писменог или другог јасно и недвосмислено изреченог
пристанка пацијента, или одлуком Суда.

 

V принцип

 

Поштовање
права корисника здравствених услуга на добијање одговарајуће здравствене заштите.

Дужности:

5.1.
Медицинске сестре и здравствени техничари су обавезни да информишу кориснике здравствених
услуга о доступности здравствене заштите. 

5.2.
Медицинске сестре и здравствени техничари пружају корисницима здравствених услуга,
на њима разумљив начин прецизне и јасне информације о начину остваривања права на
здравствену заштиту.

 

VI принцип

 

Сарадња
медицинских сестара и здравствених техничара са својим колегама и другим здравственим
радницима у циљу постизања што бољних резултата у обављању своје професије.

Дужности:

6.1.
Медицинске сестре и здравствени техничари уважавају квалитете и стручност својих
колега и осталих здравствених радника и према свима се односе часно, поштено и колегијално.


6.2.
Медицинске сестре и здравствени техничари раде у тиму где морају остварити успешну
комуникацију са свим члановима тима, делити знања и вештине са осталим члановима
тима, а све за добробит корисника здравствених услуга.

6.3.
Медицинске сестре и здравствени техничари лично су одговорни за свој рад и одговарају
за своје поступке и пропусте у раду.

6.4.
Медицинске сестре и здравствени техничари поштују законске прописе, придржавају
се високих професионалних стандарда, истичу и чувају достојанство и част свог позива.

6.5.
Медицинске сестре и здравствени техничари се односе према другим медицинским сестрама
и здравственим техничарима онако како би они желели да се они односе према њима.

 

VII принцип

 

Медицинске
сестре и здравствени техничари су обавезни да се континуирано усавршавају и богате
своје знање и ниво своје стручне оспособљености.

Дужности:

7.1.
Медицинске сестре и здравствени техничари надограђују своја знања и вештине кроз
цео свој радни век, у складу са савременим токовима и достигнућима медицинске науке.

7.2.
Морају поседовати знања, вештине и способности које су неопходни за сигуран и успешан
рад.

7.3.
Имају обавезу да едукују млађе колеге и помогну ученицима и студентима у савладавању
медицинских знања и вештина.

 

VIII принцип

 

Медицинске
сестре и здравствени техничари имају обавезу чувања угледа своје професије.

Дужности:

8.1.
Медицинске сестре и здравствени техничари у сваком тренутку се морају понашати тако
да чувају и подижу углед своје професије.

8.2.
Својим изгледом, ношењем прописане униформе, својим понашањем морају да допринесу
стицању поверења корисника здравствених услуга.

8.3.
Свој статус не смеју користити у сврху промовисања комерцијалних производа и услуга,
с намером остваривања личних и материјалних интереса.Никакви материјални разлози
не смеју утицати на њихово стручно одлучивање.

8.4.
Медицинске сестре и здравствени техничари морају одбити сваки поклон или услугу
која би се могла протумачити као покушај стицања личних повластица или користи.

 

IX принцип

 

Заштита
пацијента од ризика.

Дужности:

9.1.
Медицинске сестре и здравствени техничари морају радити на развоју здравствене неге
која доприноси сигурном, терапеутском и етичком раду. 

9.2.
Мере и активности здравствене заштите морају бити засноване на научним доказима,
односно морају бити безбедне, сигурне и ефикасне и у складу са начелима професионалне
етике.

9.3.
У околностима где не могу уклонити последице које би могле угрозити стандарде струке,
Медицинске сестре и здравствени техничари морају о томе обавестити претпостављену
особу писменим путем.

9.4.
Уколико су суочени са професионалном недоумицом увек им на првом месту мора бити
интерес и сигурност корисника здравствених услуга.

9.5.
У хитним случајевима на послу и ван њега Медицинске сестре и здравствени техничари
имају професионалну дужност да пруже прву помоћ водећи рачуна о својим компетенцијама.

 

X принцип

Осигурање
од одговорности.

Дужности:

10.1.
Медицинске сестре и здравствени техничари треба за обављање своје професије да имају
осигурање од одговорности. То је у интересу корисника здравствених услуга, здравственог
радника и послодавца.

10.2.
Медицинске сестре и здравствени техничари дужни су да се крећу у оквирима своје
професије утврђене Законом овим кодексом као и описом места рада код послодавца.


 

XI принцип

 

Поштовање
етичких норми.

Дужности:

11.1.
Ако Медицинске сестре и здравствени техничари нису сигурни да ли је одређена ситуација
у складу са овим кодексом, обавезни су да се посаветују са надлежним органом или
Етичким одбором Коморе Медицинских сестара и здравствених техничара Србије.

11.2.
Медицинске сестре и здравствени техничари који уоче да њихове колеге крше етичке
принципе професионалног понашања обавезни су да их на то упозоре и да на неформалан
начин покушају да реше проблем.

11.3.
Уколико се очито кршење овог кодекса не може решити на колегијалан неформалан начин,
обавезни су да обавесте Етички одбор Коморе Медицинских сестара и здравствених техничара
Србије који ће предузети одређене поступке.

11.4.
Медицинске сестре и здравствени техничари не смеју се бавити пријавама које имају
за циљ да некога повреде или понизе, већ да заштите професију.

11.5.
Медицинске сестре и здравствени техничари обавезни су да сарађују са дисциплинским
органима Коморе медицинских сестара и здравствених техничара Србије.

 

XII принцип

 

Однос према
Комори медицинских сестара и здравствених техничара Србије.

Дужности:

12.1. Чланство
у Комори је обавезно за све медицинске сестре и здравствене техничаре који као професију
у Републици Србији обављају послове здравствене делатности, у Здравственим установама
и другим облицима здравствене службе (приватна пракса).

Сви здравствени
радници морају бити уписани у Регистар Коморе и имати у складу са Законом одобрење
за самостални рад (лиценца).

12.2. Медицинске
сестре и здравствени техничари Комору Србије сматраће својом стручном базом, чувајући
и унапређујући њен углед како у професији, тако и у широј јавности.

12.3. Обавезни
су да поштују Опште акте и све друге Одлуке и Одредбе КМСЗТ и на време испуњавају
све обавезе према Комори.

III. ЗАВРШНЕ ОДРЕДБЕ

 

Поштовање одредби овог кодекса
обавеза је за све медицинске сестре и здравствене техничаре.

Повреде и санкције због повреда
овог кодеска утврдиће се Општим актом Коморе.

Медицинске сестре и здравствени
техничари обавезни су да одбију сваку стручну радњу која је у супротности са овим
кодексом а Комора је обавезна да им у томе помогне својим угледом и правним средствима
ако се за то укаже потреба.

 

 

Председник
Етичког одбора,

Тања
Ракић, с.р.