Редакцијски пречишћен текст
 
 
На основу члана 10. став 4. Закона о порезу на додату вредност („Службени гласник РС”, бр. 84/04, 86/04 – исправка, 61/05, 61/07 и 93/12),
Министар финансија и привреде доноси
ПРАВИЛНИК
о утврђивању секундарних сировина и услуга које су непосредно повезане са секундарним сировинама, 
	у смислу Закона о порезу на додату вредност 
"Службени гласник РС", бр. 107 од 9. 
	новембра 2012, 74 од 21. августа 2013.
Члан 1.
Овим правилником ближе се уређује шта се, у смислу члана 10. став 2. тачка 1) Закона о порезу на додату вредност („Службени гласник РС”, бр. 84/04, 86/04 – исправка, 61/05, 61/07 и 93/12 – у даљем тексту: Закон), сматра секундарним сировинама и услугама које су непосредно повезане са секундарним сировинама.
Члан 2.
Секундарним сировинама, у смислу члана 10. став 2. Закона, сматрају се:
1) отпаци и остаци од метала и њихових легура, осим од племенитих 
	метала и њихових легура;*
2) згура, укључујући и гранулисану, коварина и остали отпаци при производњи гвожђа или челика;
3) згура, пепео и остаци који садрже метале, арсен или једињења метала и арсена, који не настају при производњи гвожђа и челика;
4) грануле и прах, од сировог гвожђа, мангановог огледаластог гвожђа, гвожђа или челика;
5) отпаци и остаци од племенитих метала, метала платираних племенитим металом и остали остаци и отпаци који садрже племените метале;
6) отпаци и остаци хартије или картона за поновну прераду;
7) стаклени крш и остали отпаци од стакла;
8) отпаци, струготине и остаци од пластичних маса;
9) отпаци, струготине и остаци од гуме (осим тврде гуме), прах и грануле добијене од тих производа;
10) отпаци од текстила, коже, имитације коже и крзна.
Секундарним сировинама, у смислу члана 10. став 2. Закона, сматрају се 
	и добра која се претежно састоје од једног или више материјала из става 1. 
	овог члана, а која су неупотребљива због лома, резања, цепања или другог 
	начина оштећења, односно добра неупотребљива због истрошености (нпр. 
	акумулатори, батерије, аутомобилске гуме, амбалажни отпад, електрична и 
	електронска опрема која представља отпад у складу са законом којим се 
	уређује управљање отпадом, укључујући и све саставне делове, склопове и 
	потрошни материјал који су део добра које се одбацује).*
Племенитим металима из става 1. тачка 5) овог члана сматрају се злато, сребро, платина, иридијум, родијум и паладијум.
 
*Службени гласник РС, 
	број 74/2013
 
Члан 3.
Услугама које су непосредно повезане са секундарним сировинама, у смислу одредбе члана 10. став 2. тачка 1) Закона, сматрају се услуге сортирања, сечења, растављања на делове, чишћења, полирања и пресовања секундарних сировина из члана 2. овог правилника.
Члан 4.
Овај правилник ступа на снагу осмог дана од дана објављивања у „Службеном гласнику Републике Србије”, а примењиваће се од 1. јануара 2013. године.
Број 110-00-188/2012-04
У Београду, 1. новембра 2012. године
Министар,
Млађан Динкић, с.р.