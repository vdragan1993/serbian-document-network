На основу члана 158. став 3. Закона о јавном бележништву (,,Службени гласник РС”, бр. 31/11, 85/12, 19/13, 55/14 – др. закон, 93/14 – др. закон, 121/14, 6/15 и 106/15),
Министар правде доноси
 
ПРАВИЛНИК
о саставу, начину рада и одлучивању комисије Министарства правде која одлучује о жалбама против одлука дисциплинске комисије Јавнобележничке коморе
"Службени гласник РС", број 16 од 26. фебруара 
				2016.
 
I. ОСНОВНЕ ОДРЕДБЕ
Предмет правилника
Члан 1.
Овим правилником уређује се састав, начин рада и одлучивање комисије министарства надлежног за правосуђе која одлучује о жалбама против одлука дисциплинске комисије Јавнобележничке коморе.
Хитност поступка
Члан 2.
Поступак пред комисијом министарства надлежног за правосуђе (у даљем тексту: комисија Министарства) хитан је, нарочито ако је јавни бележник привремено удаљен (суспендован).
II. КОМИСИЈА МИНИСТАРСТВА
Састав комисије Министарства
Члан 3.
Комисија министарства има три члана од којих је један из реда јавних бележника, један из реда запослених у министарству надлежном за правосуђе (у даљем тексту: Министарство) и један из реда истакнутих правника са најмање десет година искуства у правној струци.
Председника и чланове комисије Министарства именује министар надлежан за правосуђе (у даљем тексту: министар).
Престанак чланства у комисији Министарства 
Члан 4.
Члан комисије Министарства који жели да му престане чланство у комисији подноси захтев министру.
Министар доноси решење у коме одређује датум престанка чланства. 
Министар доноси решење и о престанку чланства у комисији Министарства због тога што је члану престао статус јавног бележника, односно радни однос у Министарству.
Председник комисије Министарства
Члан 5.
Прeдсeдник кoмисиje Министарства прeдстaвљa комисију, рукoвoди њоме, прeдсeдaвa сeдници, потписује одлуке комисије, сaстaвљa извeштajе o раду и oбaвљa другe пoслoвe.
Секретар
Члан 6.
Комисија Министарства има секретара, кога из реда запослених у Министарству одређује министар.
Секретар пружа административну и стручну помоћ комисији Министарства, саставља записник и обавља друге послове по налогу председника комисије Министарства.
Подношење извештаја министру
Члан 7.
Комисија Министарства подноси министру годишњи извештај о раду до 1. марта текуће године за претходну календарску годину, као и када министар то затражи.
Гoдишњи извeштaj o рaду сaдржи пoдaткe o брojу прeдмeтa кoje je кoмисиja Министарства примилa до краја извештајног периода, пoдaткe o брojу рeшeних и брojу нeрeшeних прeдмeтa нa крajу извeштajнoг пeриoдa и податке o нaчину нa кojи су прeдмeти рeшeни.
III. ИЗУЗЕЋЕ
Члан 8.
Члан комисије Министарства обавезно се изузима из поступања у дисциплинском поступку:
1) ако је у дисциплинском поступку сведок или вештак или пуномоћник јавног бележника против кога се води поступак, његовог заменика, јавнобележничког приправника, јавнобележничког сарадника или јавнобележничког помоћника који раде у његовој канцеларији;
2) ако је са странком или пуномоћником јавног бележника против кога се води поступак или са његовим замеником, јавнобележничким помоћником, јавнобележничким сарадником и јавнобележничким приправником који раде у његовој канцеларији крвни сродник у правој линији, а у побочној линији до четвртог степена закључно или супружник или ванбрачни партнер или сродник по тазбини до другог степена закључно, па и када је брачна заједница престала;
3) ако је са странком или замеником јавног бележника, јавнобележничким помоћником, јавнобележничким сарадником и јавнобележничким приправником који раде у канцеларији јавног бележника против кога се води поступак у односу усвојитеља или усвојеника;
4) ако је са пуномоћником јавног бележника или пуномоћником заменика јавног бележника, јавнобележничког помоћника, јавнобележничког сарадника и јавнобележничког приправника који раде у канцеларији јавног бележника против кога се води поступак у односу усвојитеља или усвојеника; 
5) ако исход дисциплинског поступка може да му донесе директну корист или штету.
Члан комисије Министарства из реда јавних бележника обавезно се изузима и ако се дисциплински поступак води против њега, његовог заменика, јавнобележничког помоћника, јавнобележничког сарадника и јавнобележничког приправника који раде у његовој канцеларији.
Члан комисије Министарства може бити изузет из поступања у дисциплинском поступку када постоје друге чињенице које доводе у сумњу његову непристрасност.
Члан комисије Министарства о разлозима за изузеће обавештава министра, који одлучује о његовом изузећу.
IV. ПОСТУПАЊЕ ПРЕД КОМИСИЈОМ МИНИСТАРСТВА У СЛУЧАЈУ НЕПОСТУПАЊА ДИСЦИПЛИНСКЕ КОМИСИЈЕ КОМОРЕ
Члан 9.
Ако дисциплинска комисија Коморе одмах не достави захтев за утврђивање дисциплинске одговорности јавном бележнику да би он у року од 15 дана одговорио на тврдње из тог захтева или ако не закаже усмену расправу у року од 15 дана по пријему одговора јавног бележника, односно истека рока за одговор, подносилац захтева за утврђивање дисциплинске одговорности може поднети захтев комисији Министарства, која ће спровести дисциплински поступак. 
Комисија Министарства у том случају спроводи дисциплински поступак у складу са одредбама правилника којим се уређује поступање дисциплинске комисије Коморе и доноси решење о дисциплинској одговорности јавног бележника.
Решење комисије Министарства је коначно у управном поступку.
V. ПОСТУПАЊЕ КОМИСИЈЕ МИНИСТАРСТВА ПО ЖАЛБИ
Рок за жалбу и странке у жалбеном поступку
Члан 10.
Жалба против решења дисциплинске комисије Коморе подноси се у року од осам дана од дана достављања решења.
Жалбу могу поднети странке у поступку: јавни бележник против кога се води поступак и подносилац захтева за утврђивање дисциплинске одговорности.
Разлози за побијање првостепеног решења
Члан 11.
Решење дисциплинске комисије Коморе (првостепено решење) може да се побија жалбом због:
1) тога што у њему није уопште или није правилно примењен закон, други пропис или општи акт; 
2) погрешно или непотпуно утврђеног чињеничног стања;
3) тога што је из утврђених чињеница изведен неправилан закључак о чињеничном стању;
4) повреде правила поступка.
Садржина жалбе
Члан 12.
У жалби мора да се назначи решење које се побија, назив доносиоца решења и број и датум решења.
Жалба мора да садржи потпис жалиоца. 
Довољно је да жалилац у жалби изложи у ком је погледу незадовољан решењем, али жалбу не мора посебно образложити.
У жалби се могу износити нове чињенице и предлагати нови докази, али је жалилац дужан да образложи због чега их није изнео у првостепеном поступку.
Предаја жалбе
Члан 13.
Жалба се предаје дисциплинској комисији Коморе у довољном броју примерака за њу и противну странку.
Ако је жалба предата комисији Министарства, она је одмах прослеђује дисциплинској комисији Коморе.
Жалба која је у року предата комисији Министарства сматра се благовременом.
Неуредна жалба
Члан 14.
Жалба је неуредна ако има недостатке који спречавају да се поступа по њој, ако није разумљива или није потпуна. 
У том случају дисциплинска комисија Коморе налаже налаже жалиоцу да уреди жалбу у примереном року, уз упозорење на правне последице ако не уреди жалбу у року.
Ако жалба буде уређена у року, сматра се да је од почетка била уредна.
Одбацивање жалбе од дисциплинске комисије Коморе
Члан 15.
Дисциплинска комисија Коморе одбацује жалбу која није благовремена, није дозвољена, коју је поднело неовлашћено лице или која није уређена у року који је дисиплинска комисија Коморе наложила.
Жалба не може бити одбачена због тога што не садржи разлоге због којих се решење побија или жалбени захтев.
Против решења којим је жалба одбачена може да се изјави жалба, која се предаје комисији Министарства која, ако нађе да је жалба основана, истовремено одлучује и о жалби која је била одбачена. 
Достављање жалбе на одговор
Члан 16.
Ако не одбаци жалбу, дисциплинска комисија Коморе, у року од пет дана од пријема жалбе, доставља жалбу са прилозима противној странци, која може у року од три дана од дана пријема жалбе дати одговор на жалбу.
Дисциплинска комисија Коморе одмах по пријему одговора на жалбу или по истеку рока за одговор на жалбу доставља списе предмета комисији Министарства.
Дисциплинска комисија Коморе не може да замени првостепенено решење како би удовољила жалбеном захтеву, нити да допуни првостепени поступак.
Начин одлучивања комисије Министарства
Члан 17.
Кoмисиja Министарства oдлучуje о жалби нa сeдници, већином гласова.
Кoмисиja Министарства саставља зaписник о прeдмeту кojи сaдржи: брoj предмета и дaтум његовог приjeмa, имe и прeзимe жалиоца, брoj и дaтум првостепеног решења и решење које је кoмисиje Министарства донела пo жалби.
Одбацивање жалбе од комисије Министарства
Члан 18.
Комисија Министарства одбацује жалбу која није благовремена, није дозвољена, коју је поднело неовлашћено лице или која није уређена у року који је дисциплинска комисија Коморе наложила.
Ако не одбаци жалбу, комисија Министарства испитује првостепено решење у границама жалбеног захтева, при чему претходно утврђује да ли се жалбеним захтевом тражи да се првостепено решење решење укине или преиначи.
Комисија Министарства испитује постојање разлога за побијање првостепеног решења који су наведени у жалби, а по службеној дужности испитује примену материјалног права и стварну надлежност дисциплинске комисије Коморе.
Одлуке о жалби
Члан 19.
Комисија Министарства може:
1) одбити жалбу и потврдити првостепено решење; 
2) укинути првостепено решење и вратити предмет на поновно одлучивање;
3) преиначинити првостепено решење.
О већању и гласању саставља се записник, кога потписују председник и секретар комисије Министарства.
Одбијање жалбе
Члан 20.
Комисија Министарства одбија жалбу и потврђује првостепено решење ако нађе да је: 
1) првостепени поступак правилно спроведен и да је првостепено решење законито и правилно;
2) у првостепеном поступку било недостатака који нису утицали на законитост и правилност првостепеног решења;
3) првостепено решење засновано на закону, али из других разлога, а не оних који су наведени у његовом образложењу.
Комисија Министарства може у образложењу решења којим одбија жалбу да се позове на наводе из образложења првостепеног решења.
Укидање првостепеног решења
Члан 21.
Комисија Министарства укида првостепено решење и враћа предмет дисциплинској комисији Коморе на поновно одлучивање ако нађе да је:
1) чињенично стање погрешно или непотпуно утврђено;
2) учињена повреда правила поступка која је утицала на законитост и правилност првостепеног решења. 
Комисија Министарства укида првостепено решење и прослеђује предмет дисциплинској комисији Коморе ако нађе да је побијано решење донео стварно ненадлежан орган.
Преиначење првостепеног решења
Члан 22.
Комисија Министарства преиначује првостепено решење ако нађе:
1) да je у првостепеном решењу погрешно примењено материјално право;
2) да су докази погрешно оцењени;
3) да је из утврђених чињеница изведен неправилан закључак о чињеничном стању.
Израда писменог отправка решења
Члан 23.
Комисија Министарства израђује писмени отправак решења најкасније у року од осам дана од дана доношења решења.
Достављење решења Комори
Члан 24.
Коначно решење којом се јавном бележнику изриче казна доставља се Комори. 
Решење којим је јавном бележнику коначно изречена казна одузимања права на обављање јавнобележничке делатности доставља се и министру, ради покретања поступка за разрешење јавног бележника. 
Објављивање решења
Члан 25.
Решење комисије Министарства објављује се на интернет страницама Министарства и Коморе.
Сходна примена овог правилника
Члан 26.
Одредбе овог правилника сходно се примењују и на заменике јавног бележника, вршиоце дужности јавног бележника, јавнобележничке помоћнике, јавнобележничке сараднике и јавнобележничке приправнике.
VI. ЗАВРШНА ОДРЕДБА
Члан 27.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-21/2016-05
У Београду, 25. фебруара 2016. године
Министар,
Никола Селаковић, с.р.