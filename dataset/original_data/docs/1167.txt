На основу члана 6. став 2. Закона о транспорту опасног терета („Службени гласник РС”, број 88/10), 
Министар грађевинарства, саобраћаја и инфраструктуре доноси
 
ПРАВИЛНИК
о критеријумима по којима се класификују повреде прописа о транспорту опасног терета према категорији опасности
"Службени 
				гласник РС", број 108 од 10. октобра 2014.
 
Предмет Правилника
Члан 1.
Овим правилником прописују се критеријуми по којима се класификују повреде потврђених међународних споразума из члана 2. став 2. Закона о транспорту опасног терета, тог закона и подзаконских аката донетих на основу тог закона (у даљем тексту: Прописи), према категорији опасности од наступања последица у транспорту опасног терета.
Категорије опасности
Члан 2.
Опасност од наступања последица у транспорту опасног терета због непримењивања Прописа класификована је, у складу са Законом, у три категорије и то: 
1) опасност I категорије je опасност по живот лица или загађење животне средине с последицама чије је отклањање дуготрајно и скупо (у даљем тексту: опасност I категорије); 
2) опасност II категорије je опасност од наношења тешке телесне повреде лицу или знатног загађења животне средине и од загађења животне средине на већем простору (у даљем тексту: опасност II категорије); 
3) опасност III категорије je опасност од наношења лаке телесне повреде лицу или незнатног загађења животне средине (у даљем тексту: опасност III категорије). 
1. Критеријуми по којима се класификују повреде Прописа према опасности I категорије
Члан 3.
Опасност I категорије у транспорту опасног терета у друмском саобраћају постоји ако:
1) се превози опасан терет чији је превоз забрањен;
2) процуре опасне супстанцe;
3) се транспорт опасног терета врши на начин који је забрањен или у неодговарајућем превозном средству;
4) се врши превоз расутог терета у контејнеру који није исправан у конструктивно-техничком погледу;
5) се превоз обавља возилом без одговарајућег сертификата о одобрењу за возило за транспорт одређеног опасног терета (АДР сертификат);
6) се употребљава возило које више не испуњава услове из датог одобрења и које као такво представља непосредну опасност;
7) се амбалажа употребљава без одобрења за тип амбалаже;
8) амбалажа није у складу са важећим упутством за паковање; 
9) се не поступа у складу са посебним одредбама о заједничком паковању; 
10) се не поступа у складу са правилима којима се:
(1) уређује обезбеђење и слагање терета; 
(2) уређује утовар мешовитог терета;
11) се не поступа у складу са дозвољеним степеном пуњења цистерни или амбалаже;
12) се не поступа у складу са одредбама о ограниченим количинама терета које се транспортују по транспортној јединици;
13) се транспорт опасног терета обавља без икаквих показатеља о његовом присуству (нпр. без докумената, обележавања и означавања комада за отпрему, плакатирања и обележавања возила наранџастим таблама);
14) се транспорт опасног терета обавља без икаквог плакатирања и обележавања возила наранџастим таблама; 
15) недостају подаци у документацији на основу којих се одређује опасност I категоријe (нпр. UN број, званичан назив терета, амбалажна група);
16) се не поседује важећи сертификат за возача;
17) се користе светиљке или ватра без заштите;
18) се не поступа у складу са забраном пушења.
Члан 4.
Опасност I категорије у транспорту опасног терета у водном саобраћају постоји ако:
1) на броду нема транспортног документа; 
2) у транспортном документу нема података на основу којих се одређује опасност I категоријe (UN број, званичан назив терета, амбалажна група и др.);
3) се превози опасан терет чији је транспорт забрањен; 
4) нема сертификата о одобрењу за брод, и /или бродове у саставу;
 5) на броду нема:
(1) упутстава за утовар одређеног опасног терета;
(2) писаних упутстава; 
(3) сертификата о посебним знањима у области ADN за стручно лице;
(4) одговарајуће сертификоване посебне опреме у складу са типом брода и врстом опасног терета;
(5) сертификата о прегледу за електричну инсталацију; 
(6) сертификата о прегледу цевовода за утовар и истовар; 
(7) сертификата о прегледу вентила за растерећење притиска и вакуумских вентила (осим типа N отворен и типа N отворен са уређајем за спречавање ширења пламена);
(8) регистaра операција при транспорту опасног терета UN 1203;
(9) контролне књиге, уколико се у поглављу 3.2.3.2 ADN табела C рубрика (18) захтева уређај за детекцију гаса или токсиметара при транспорту одређеног опасног терета; 
(10) личне заштитне опреме PP за сваког члана посаде;
(11) апарата за дисање;
(12) два додатна апарата за гашење пожара;
(13) упутства за загревање терета у случају превоза терета чија је тачка топљења ≥ 0 °C;
(14) упутства за хлађење у случају да се превозе супстанце у дубоко расхлађеном стању;
(15) сертификатa у вези са системом за хлађење;
(16) сертификатa о извршеном прегледу у вези са фиксним противпожарним системом;
(17) доказа о стабилитету у случају транспорта контејнера бродовима са двоструким дном;
(18) система за гашење пожара у машинском простору;
(19) сертификата детектора запаљивих гасова;
(20) погодног средства за спасавање за сваку особу;
(21) ажурираног списка опасних материја које брод може да превози;
(22) електричне опреме типа ограниченог ризика од експлозије у заштићеној зони на палуби;
(23) детектора запаљивог гаса ЕХ са упутством за његову употребу;
(24) токсиметара са упутством ТОХ за његову употребу;
6) се не поступа у складу са дозвољеним степеном пуњења теретних танкова;
7) брод није обележен;
8) се без посебног одобрења превози опасан терет чији је превоз забрањен;
9) се не поступа у складу са изузећем од примене ADN;
10) се не поступа у складу са одредбама ADN о ограниченим количинама терета који се превози;
11) се не поступа у складу са одредбама ADN о забрани заједничког утовара;
12) није доступан систем за гашење пожара;
13) се не поступа у складу са забраном пушења;
14) комад за отпрему није обележен и означен; 
15) комад за отпрему није правилно упакован и смештен према плану утовара;
16) нису у заштићеној зони комади за отпрему, MEGC, танк-контејнери, посуде возила, посуде кола-цистерне, бурад и боце са материјом класе 2 ADN, изузев контејнера, возила или вагона са страницама отпорним на лом; 
17) материје са посебном одредбом HА10 ADN нису смештене у заштићеној зони на палуби;
18) се у заштићеној зони налазе каблови изузев дозвољених према ставу 7.1.3.51.2 ADN;
19) утовар и баластирање нису у складу са књигом стабилитета и прорачунатим стабилитетом;
20) није обављен визуелни преглед цевовода за утовар и истовар;
21) није обављен визуелни преглед пригушница пламена и брзореагујућих вентила; 
22) се не поступа у складу са забраном транспорта комада за отпрему у зони терета;
23) се не поступа у складу са одређеним степеном пуњења танкова.
Члан 5.
Опасност I категорије у транспорту опасног терета у железничком саобраћају постоји ако:
1) се превози опасан терет чији је превоз забрањен;
2) недостају прилози који су предвиђени у RID (сагласност надлежног органа за услове транспорта за одређене материје и предмете класа 1, 4.1 и 5.2 RID и информација о мерама које превозник по потреби треба да предузме за материје класе 7 RID);
3) недостаје или је погрешан UN-број и/или званични назив терета за транспорт; 
4) је тело цистерне незаптивено, постоји цурење, губитак терета;
5) постоји губитак терета на доњим уређајима за пуњење и пражњење;
6) постоји губитак терета на горњим уређајима за пуњење и пражњење;
7) поклопац куполе није затворен или су завртњи отпуштени;
8) вентил на дну/вентил за истакање није у положају „ЗАТВОРЕНО”;
9) су преклопне табле погрешно отклопљене;
10) је датум следећег испитивања цистерне прекорачен;
11) недостају или су погрешне велике ознаке, односно ранжирне ознаке; 
12) наранџаста табла (цистерна/расути терет) недостаје или је погрешна;
13) се званичан назив терета за транспорт и натпис на колима не подударају; 
14) је транспортна јединица претоварена; 
15) је транспортна јединица препуњена.
2. Критеријуми по којима се повреде Прописа класификују према опасности II категорије
Члан 6.
Опасност II категорије у транспорту опасног терета у друмском саобраћају постоји ако:
1) се возило састоји више од једне приколице/полуприколице; 
2) су возилу истекла потребна одобрења и не испуњава услове за превоз опасног терета али не представља непосредну опасност;
3) возило нема исправне апарате за гашење пожара како се захтева: апарат за гашење пожара се може сматрати исправним у случају да недостају прописани печат и/или датум до ког важи, осим у случају да је видљиво да апарат за гашење пожара више није исправан, нпр. мерач притиска показује „0”;
4) возило није опремљено опремом прописаном АДР или писаним упутством;
5) су истекли рокови за употребу, испитивање и проверу амбалаже, IBC или велике амбалаже; 
6) се користи комад за отпрему са оштећеном амбалажом, IBC или велика амбалажа или оштећена неочишћена празна амбалажа;
7) се врши транспорт амбалажиране робе у контејнеру који не одговара по својој конструкцији;
8) су неисправно затворене цистерне/цистерне-контејнера (укључујући и оне које су празне или неочишћене);
9) се врши транспорт комбиноване амбалаже са спољашњом амбалажом која није исправно затворена;
10) је неисправно означавање, обележавање и постављање великих ознака (плаката) на транспортној јединици, амбалажи или комаду за отпрему;
11) недостају писана упутства у складу са АДР, или писана упутства неодговарајућа за врсту робе која се превози;
12) је неодговарајући надзор над возилом или неодговарајуће паркирање.
Члан 7.
Опасност II категорије у транспорту опасног терета у водном саобраћају постоји ако:
1) теретни танкови и други простори нису затворени;
2) на броду нема исправа за идентификацију за сваког члана посаде;
3) на броду нема билатералног или мултилатералног споразума, односно националног овлашћења (ако је потребно);
4) на броду нема штампане или електронске верзије важећег издања ADN;
5) нема вентилације товарног простора;
6) није попуњена контролна листа за утовар и истовар;
7) нису сви уређаји за затварање цевовода за утовар и истовар терета затворени;
8) нема директног приступа из зоне терета тушевима и умиваоницима за прање лица и испирање очију;
9) кофердами нису празни;
10) цуре пумпе терета у потпалубним просторијама;
11) су моторни чамци и аутомобили у зони терета;
12) нема посуде за остатак производа и талога;
13) нема плана поступања у случају штете;
14) нема документације за електричну инсталацију;
15) нема важећег сертификата о класи брода;
16) се не поступа у складу са одредбом из списка опасних материја о одређеним резервама опасног терета за тај брод.
Члан 8.
Опасност II категорије у транспорту опасног терета у железничком саобраћају постоји ако:
1) недостаје технички назив (за материје и предмете UN броја, који подлежу посебним одредбама 274 или 318 у RID поглављу 3.2, табела А, колона 6, додатно уз заједнички назив или н.д.н;
2) недостаје или је погрешан класификациони кôд/број узорка ознаке опасности; 
3) амбалажна група недостаје или је погрешна;
4) недостаје или је погрешан број за означавање опасности; 
5) недостаје или је погрешан податак: „ПРАЗНА КОЛА ЦИСТЕРНА, ПОСЛЕДЊИ ТЕРЕТ” или алтернативно „ПРАЗНА НЕОЧИШЋЕНА”, односно „ОСТАЦИ ПОСЛЕДЊЕ САДРЖАНЕ МАТЕРИЈЕ”;
6) су видљиви недостаци без губитка терета (пукотине, испупчења, штете од удара, видљиво осигурање неефикасно);
7) заштитни поклопци недостају или нису заврнути на месту;
8) слепе прирубнице, односно завртњи за причвршћивање недостају или су отпуштени;
9) преклопне табле нису обезбеђене;
10) велике ознаке, односно ранжирне ознаке су оштећене (оштећење обухвата и случајеве код којих велика ознака плакати, ранжирна ознака, обележје или наранџасте табле нису исправне по облику, боји, односно димензији);
11) недостају наранџасте траке на телу цистерне (течни, дубоко расхлађени течни или растворени гасови класе 2 RID);
12) је наранџаста табла оштећена (оштећење обухвата и случајеве код којих велика ознака – плакати, ранжирна ознака, обележје или наранџасте табле нису исправне по облику, боји, односно димензији).
3. Критеријуми по којима се повреде Прописа класификују према опасности III категорије
Члан 9.
Опасност III категорије у транспорту опасног терета у друмском саобраћају постоји ако:
1) је неусклађеност величине плаката или етикета или величине слова, цифара или симбола на плакатима или етикетама са прописима;
2) не постоје друге информације у транспортном документу осим оних поменутих у категорији ризика I/(2); 
3) недостаје АДР сертификат о обуци у возилу у случају када постоји доказ да га возач има.
Члан 10.
Опасност III категорије у транспорту опасног терета у водном саобраћају постоји ако:
1) није истакнут натпис: „Забрањен улазак на брод”;
2) на броду нема/није истакнут натпис: „Забрањено пушење”;
3) постоји кршење наредбе: „Само за овлашћена лица на броду”.
Члан 11.
Опасност III категорије у транспорту опасног терета у железничком саобраћају постоји ако:
1) поље „RID” није обележено крстићем у транспортном документу;
2) недостају или су погрешни додатни подаци према стaву 5.4.1.1.7, 5.4.1.1.9, 5.4.1.1.18 и 5.4.1.2.1 (f) и (g) RID; 
3) недостаје или је погрешан податак о броју и опису комада за отпрему; 
4) недостаје, погрешна је или оштећена ознака у складу са стaвoм 5.3.6 RID (материје опасне по животну средину) обухвата и случајеве код којих велика ознака – плакати, ранжирна ознака, обележје или наранџасте табле нису исправне по облику, боји, односно димензији;
5) недостаје, погрешна или је оштећена ознака у складу са стaвoм 5.3.3 RID (UN 3257 и UN 3258); обухвата и случајеве код којих велика ознака – плакат, маневарске ознаке, обележје или наранџасте табле нису исправне по облику, боји, односно димензији;
6) недостају слова UN на обележјима и транспортном документу.
Повреде које нису идентификоване као повреде Прописа на железници у транспортном документу и транспортним јединицама приликом пријема транспортних јединица од стране превозника у железничком саобраћају, класификују се и вреднују према њиховом утицају на безбедност транспорта опасног терета.
Категорије опасности у транспорту опасног терета у железничком саобраћају, поред критеријума из чл. 5, 8. и 11. овог правилника, могу бити промењене сабирањем тежинских вредности квантификованих неправилности у класама од 1 до 5 (листе за утврђивање повреда прописа у области железничког саобраћаја).
Утврђивање повреде Прописа
Члан 12.
Утврђивање повреда Прописа класификованих према категоријама опасности из чл. 3–11. овог правилника врши се према листама датим у прилозима 1–4, који су одштампани уз овај правилник и чине његов саставни део.
Завршна одредба
Члан 13.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00018/2014-01
У Београду, 29. септембра 2014. године
Министар, 
проф. др Зорана Михајловић, с.р. 
 
Прилози
 

				Прилог 1. - Листа за утврђивање повреда прописа у друмском 
				саобраћају
Прилог 2. - 
				Листа за утврђивање 
				повреда прописа за бродове за суви терет (Standardized 
				vessel check in accordance with 1.8.1.2.1 of ADN for dry cargo 
				vessels)
Прилог 3. - 
				Листа за утврђивање 
				повреда прописа за бродове танкере (Standardized vessel 
				checki in accordance with 1.8.1.2.1 of ADN for tank vessels)
Прилог 4. - 
				Листа за 
				утврђивање повреда прописа у области железничког саобраћаја