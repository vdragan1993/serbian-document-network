На основу члана 11. став 4. Закона о јаким алкохолним пићима („Службени гласник РС”, број 92/15),
Министар пољопривреде и заштите животне средине доноси
ПРАВИЛНИК
о садржини и начину вођења подрумарске евиденције 
"Службени гласник РС", број 102 од 20. 
				децембра 2016.
   
Члан 1.
Овим правилником ближе се прописује садржина и начин вођења подрумарске евиденције.
Члан 2.
Подрумарска евиденција коју произвођач води у производњи јаког алкохолног пића садржи податке о: набављеним, употребљеним и прерађеним сировинама за производњу јаког алкохолног пића, производњи, продаји и залихама јаког алкохолног пића.
Члан 3.
Произвођач води податке о набављеним, употребљеним и прерађеним сировинама за производњу јаког алкохолног пића, и то:
1) количини набављеног и прерађеног воћа и грожђа по воћним врстама изражено у килограмима (kg);
2) количини набављеног и прерађеног кљука, по воћним врстама изражено у килограмима (kg) и/или литрима (l); 
3) количини и јачини набављеног, произведеног, односно употребљеног и продатог дестилата пољопривредног порекла и стању залиха, по врсти сировине од које дестилат потиче, изражено у литрима (l) и хектолитарским степенима (Hlº);
4) количини и јачини набављеног, употребљеног етил-алкохола и стању залиха, изражено у литрима (l) и хектолитарским степенима (Hlº);
5) количини набављеног, употребљеног производа за заслађивање и стању залиха, изражено у литрима (l) и/или килограмима (kg);
6) количини набављених и употребљених других сировина и стању залиха изражено у литрима (l) и хектолитарским степенима (Hlº) и/или килограмима (kg).
Члан 4.
Произвођач води податке о производњи, продаји и залихама јаког алкохолног пића, и то:
1) количини и јачини произведених и продатих јаких алкохолних пића по категоријама, односно продајним називима као и стању залиха изражено у литрима (l) и хектолитарским степенима (Hlº);
2) количини и јачини произведених и продатих јаких алкохолних пића ван категорије, односно продајним називима као и стање залиха изражено у литрима (l) и хектолитарским степенима (Hlº);
3) количини и јачини произведених и продатих јаких алкохолних пића са ознаком старења, по категоријама односно производним називима као и стању залиха изражено у литрима (l) и хектолитарским степенима (Hlº);
4) количини и јачини произведених и продатих јаких алкохолних пића са географском ознаком, по категоријама односно производним називима као и стању залиха изражено у литрима (l) и хектолитарским степенима (Hlº).
Члан 5.
Подрумарска евиденција садржи и податке о: врсти дестилата или јаког алкохолног пића, количини израженој у литрима (l), количини апсолутног алкохола израженој у хектолитарским степенима (Hlº), јачини дестилата или јаког алкохолног пића израженој у волумним степенима (% vol.) и фази производње, односно технолошког поступка који се у суду одвија, које садржи документ којим се обележава сваки суд у коме се налази дестилат пољопривредног порекла и/или јако алкохолно пиће у ринфузном стању.
Члан 6.
Подрумарска евиденција садржи и податке о старости сваког алкохолног састојка који улази у састав јаког алкохолног пића са ознаком старења који се евидентирају ради одређивања старости најмлађег алкохолног састојка, односно јаког алкохолног пића. 
Члан 7.
Подрумарска евиденција садржи и податке о извршеним испитивањима квалитета и безбедности јаког алкохолног пића, и то податке о: датуму испитивања, броју извештаја о испитивању и податак о усаглашености параметара.
Члан 8.
Подрумарска евиденција води се у писаном или електронском облику, потписује и печатира од стране одговорног лица.
Члан 9.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-248/2016-09
У Београду, 12. децембра 2016. године
Министар,
Бранислав Недимовић, с.р.