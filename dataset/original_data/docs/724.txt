На основу члана 32. став 3. Закона о комуналној
полицији („Службени гласник РС”, број 51/09),

Министар за државну управу и локалну самоуправу доноси

 

 

ПРАВИЛНИК

о начину утврђивања
психофизичке способности потребне за обављање послова комуналне полиције

„Службени гласник РС“, број 106
од 17. децембра 2009.

  

 

Члан 1.

Овим правилником прописује се начин утврђивања
психофизичке способности потребне за обављање послова радног места комуналног
полицајца. 

 

Члан 2.

Лице које се прима у радни однос у комуналну полицију
на радно место комуналног полицајца или се распоређује на ово радно место,
поред општих услова који важе за запослене у органима града, мора, као један од
посебних услова,  да има психофизичке способности потребне за обављање
послова тог радног места, предвиђене актом о систематизацији радних места у
комуналној полицији (у даљем тексту: систематизација), у складу са овим
правилником.

Под психофизичким способностима потребним за обављање
послова радног места комуналног полицајца подразумева се посебна способност за
обављање послова и примену овлашћења комуналне полиције (у даљем тексту:
посебна способност). 

 

Члан 3.

Посебна способност утврђује се лекарским прегледом,
који обавља здравствена установа овлашћена решењем министра надлежног за локалну
самоуправу да утврђује ову способност и издаје лекарска уверења о томе (у даљем
тексту: овлашћена установа).

Лекарски преглед састоји се од општег лекарског
прегледа, специјалистичких лекарских прегледа и теста на дрогу.

Општим лекарским прегледом утврђује се:

– лична и породична анамнеза;

– хронична обољења која су контраиндикована за пријем
у комуналну полицију, на основу увида у претходну медицинску документацију;

– антропометријске мере (висина најмање 170 
cm за
мушкарце и 163 
cm за жене, тежина и 
BMI);

– на основу физикалног прегледа грубе аномалије
кардиоваскуларног и респираторног система;

– стање локомоторног апарата;

– процена функционисања чула (вид и слух).

Општи лекарски преглед је елиминаторан у смислу
приступања специјалистичким прегледима. 

 

Члан 4.

Посебна способност, која се утврђује лекарским
прегледом из члана 3. овог правилника, обухвата више видова способности, и то
за предузимање физичких професионалних активности (физичка и функционална
способност), за предузимање професионалних активности за које су предуслов
видне и функције слуха, отпорност на штетно деловање радне средине и климатских
услова и способност за рад у ноћној смени, у приправности, при повећаној
опасности за живот и здравље, у условима нередовности у раду и при другим
отежаним условима рада. 

 

Члан 5.

Ближе критеријуме и мерила за утврђивање посебне
способности, у складу са овим правилником, прописима којима се уређује
безбедност и здравље на раду и према захтевима и условима рада на пословима
радних места комуналних полицајаца, одређује овлашћена установа у сарадњи са
министарством надлежним за локалну самоуправу.

Овлашћена установа, у сарадњи са министарством
надлежним за локалну самоуправу, критеријуме и мерила из става 1. овог члана
ревидира најмање једанпут у периоду од три године, у складу са потребама
праксе, новим стручним знањима и технологијама. 

 

Члан 6.

Овај правилник ступа на снагу осмог дана од дана
објављивања у „Службеном гласнику Републике Србије”, а почиње да се примењује
са почетком примене Закона о комуналној полицији („Службени гласник РС”, број
51/09).

 

 

Број
130-119-00-00046/2008-09

У Београду, 8.
децембра 2009. године

Министар,

Милан Марковић,
с.р.