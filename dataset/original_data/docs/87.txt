На основу члана 8. став 1. Закона о Народној скупштини („Службени гласник РС”, број 9/10) и члана 238. став 5. Пословника Народне скупштине („Службени гласник РС”, број 20/12 – пречишћен текст),
Народна скупштина Републике Србије, на Четвртој посебној седници у 2014. години, одржаној 5. јуна 2014. године, донела је
 
ЗАКЉУЧAK
поводом разматрања Редовног годишњег извештаја Заштитника грађана за 2013. годину

	"Службени гласник РС", број 60 од 6. јуна 2014.
 
1. Народна скупштина поздравља активности Заштитника грађана у заштити и унапређењу људских и мањинских слобода и права, које су целовито представљене у 
	
Редовном годишњем извештају Заштника грађана за 2013. годину. 
	
2. Народна скупштина оцењује да су доношењем Закона о изменама и допунама Закона о националним саветима националних мањина, створени предуслови да се обезбеди законитост и правилност избора за националне савете националних мањина. 
	
Народна скупштина позива Владу да и даље предузима мере у циљу измена и допуна осталих одредби Закона о националним саветима националних мањина како би се отклонили уочени недостаци и проблеми у примени. 
	
3. У циљу даљег унапређења положаја Рома позива се Влада да предложи, односно донесе одговарајуће прописе и мере за остваривање циљева утврђених Стратегијом за унапређење положаја Рома. 
	
4. Народна скупштина оцењује да су потврђивањем Конвенције Савета Европе о спречавању и борби против насиља над женама и насиља у породици створени предуслови за напредак у заштити жена од насиља. 
	
Народна скупштина истиче неопходност да се важећи прописи који се односе на заштиту жена од насиља, ускладе са овим међународним документом.
Народна скупштина позива Министарство унутрашњих послова да једном у три месеца Одбору за људска и мањинска права и равноправност полова Народне скупштине достави извештај о предузимању мера у складу са посебним Протоколом о поступању у случајевима насиља над женама у породици и партнерским односима.
5. Народна скупштина позива Владу и надлежно министарство да, у складу са Законом о равноправности полова, обезбеди функционисање механизама родне равноправности у јединицама локалне самоуправе, како би се избегла неједнака примена Закона. 
	
6. Народна скупштина позива Владу да обезбеди остваривање и заштиту права ЛГБТ особа, а нарочито заштиту физичког и психичког интегритета, као и да обезбеди механизме за примену постојећих закона и промоцију толеранције према ЛГБТ популацији од стране државних институција. 
	
7. Обавезује се Влада да, једном у шест месеци, Народној скупштини достави информацију са подацима разврстаним по органима и имаоцима јавних овлашћења на нивоу Републике, која садржи:
– податке о броју препорука које је Заштитник грађана упутио органима државне управе и имаоцима јавних овлашћења на нивоу Републике,
– број извршених и број неизвршених препорука,
– разлоге за непоступање по препорукама.
8. Овај закључак објавити у „Службеном гласнику Републике Србије”.
 
РС број 39
У Београду, 5. јуна 2014. године
Народна скупштина Републике Србије
Председник,
Маја Гојковић, 
	с.р.