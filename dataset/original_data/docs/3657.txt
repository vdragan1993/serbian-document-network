Ha основу члана 14. став 3. Породичног закона („Службени гласник РС”, бр. 18/05 и 72/11 – др. закон),
Министар за рад, запошљавање, борачка и социјална питања доноси
 
ПРАВИЛНИК
о начину вршења надзора над стручним радом органа старатељства
"Службени гласник РС", број 
	144 од 27. децембра 2014.
 
Садржина Правилника 
Члан 1.
Овим правилником прописује се начин вршења надзора над стручним радом (у даљем тексту: надзор) у органу старатељства.
Предмет надзора 
Члан 2.
Надзор се врши над стручним радом органа старатељства који врши јавна овлашћења, када у складу са законом, одлучује о:
1) хранитељству;
2) усвојењу;
3) старатељству;
4) одређивању и промени личног имена детета;
5) мерама превентивног надзора над вршењем родитељског права;
6) мерама корективног надзора над вршењем родитељског права.
Надзор се врши и над другим пословима које орган старатељства, у складу са законом реализује у вршењу јавних овлашћења, а посебно када:
1) спроводи поступак посредовања – медијације у породичним односима (мирење и нагодба);
2) доставља налаз и стручно мишљење, на захтев суда, у парницама у којима се одлучује о заштити права детета или о вршењу, односно лишењу родитељског права;
3) доставља, на захтев суда, мишљење о сврсисходности мере заштите од насиља у породици коју је тражио други овлашћени тужилац;
4) пружа помоћ у прибављању потребних доказа суду пред којим се води поступак у спору за заштиту од насиља у породици;
5) спроводи поступак процене опште подобности хранитеља, усвојитеља и старатеља;
6) врши попис и процену имовине лица под старатељством;
7) сарађује са јавним тужиоцем, односно судијом за малолетнике у избору и примени васпитних налога;
8) спроводи медијацију између малолетног учиниоца и жртве кривичног дела;
9) подноси извештај о испуњењу васпитног налога јавном тужиоцу, односно судији за малолетнике;
10) присуствује, по одобрењу суда, радњама у припремном поступку против малолетног учиниоца кривичног дела (саслушање малолетног учиниоца кривичног дела, саслушање других лица), ставља предлоге и упућује питања лицима која се саслушавају;
11) доставља мишљење суду пред којим се води кривични поступак против малолетника у погледу чињеница које се односе на узраст малолетника, чињеница потребних за оцену његове зрелости, испитује средину у којој и прилике под којима малолетник живи и друге околности које се тичу његове личности и понашања и присуствује седници већа за малолетнике и главном претресу у кривичном поступку против малолетног учиниоца кривичног дела;
12) обавештава суд надлежан за извршење заводске васпитне мере и орган унутрашњих послова када извршење мере не може да започне или да се настави због одбијања или бекства малолетника;
13) стара се о извршењу васпитних мера посебних обавеза;
14) проверава извршење васпитне мере појачаног надзора од стране родитеља, усвојитеља или старатеља и указује им помоћ у извршењу мере;
15) проверава извршење васпитне мере појачаног надзора у другој породици и указује помоћ породици у коју је малолетник смештен;
16) спроводи васпитну меру појачаног надзора од стране органа старатељства тако што се брине о школовању малолетника, његовом запослењу, одвајању из средине која на њега штетно утиче, потребном лечењу и сређивању прилика у којима живи;
17) стара се о извршењу васпитне мере појачаног надзора уз обавезу дневног боравака у установи за васпитавање и образовање малолетника;
18) доставља суду и јавном тужиоцу за малолетнике извештај о току извршења васпитних мера о чијем се извршењу стара;
19) предлаже суду доношење одлуке о трошковима извршења васпитних мера;
20) покреће судске поступке када је законом на то овлашћен;
21) пружа услуге социјалног рада;
22) обавља друге послове утврђене законом.
Сврха надзора 
Члан 3.
Надзором се утврђује поштовање стручних процедура и стандарда стручног рада, у свим фазама организовања помоћи и подршке корисницима, односно у реализацији јавних овлашћења, и услуга социјалне заштите, а чија je сврха заштита најбољег интереса корисника.
Ко врши надзор 
Члан 4.
Надзор врши у складу са Породичним законом министарство надлежно за породичну заштиту (у даљем тексту: „Министарство”) и то:
1) комисија Министарства коју сачињавају најмање два државна службеника, када се врши надзор целокупне делатности или дела делатности органа старатељства;
2) комисија Министарства коју сачињавају најмање два државна службеника, када се врши надзор над радом тима стручњака у обављању групе послова;
3) појединац државни службеник Министарства када се врши надзор над радом тима стручњака у организовању помоћи и подршке конкретном кориснику или породици;
4) појединац државни службеник Министарства када се врши надзор над радом стручњака појединца – водитеља случаја у обављању групе послова;
5) појединац државни службеник Министарства када се врши надзор над радом стручњака појединца – водитеља случаја у организовању помоћи и подршке конкретном кориснику или породици.
Када надзор врши комисија одређује се координатор комисије.
Вршење надзора 
Члан 5.
Надзор се врши по службеној дужности, по сопственој или по поводом поднете иницијативе трећег лица.
Иницијативу за вршење надзора могу поднети државни органи, организације, установе и друга правна и физичка лица, без обзира на постојање правног интереса.
Иницијативом се може предложити вршење надзора:
1) над целокупном делатношћу органа старатељства;
2) над делом делатности органа старатељства;
3) над радом тима стручњака у обављању групе послова;
4) над радом тима стручњака у организовању помоћи и подршке конкретном кориснику или породици;
5) над радом стручњака – појединца у реализацији групе послова;
6) над радом стручњака – појединца у организовању помоћи и подршке конкретном кориснику или породици.
Место вршења надзора над стручним радом 
Члан 6.
Када се надзор врши над целокупном делатношћу, над делом делатности и над радом тима стручњака у реализацији групе послова, врши се у просторијама органа старатељства.
Када се надзор врши над радом тима стручњака у организовању помоћи и подршке конкретном кориснику или породици, над радом стручњака – појединца у обављању групе послова, над радом стручњака – појединца у организовању помоћи и подршке конкретном кориснику или породици, може се вршити у просторијама органа старатељства или у седишту Министарства.
Обавештавање о вршењу надзора 
Члан 7.
О времену, месту и начину вршења надзора, као и о саставу комисије или појединцу државном службенику, Министарство је дужно да писменим путем обавести орган старатељства најмање два дана, пре почетка извршења надзора.
У писменом обавештењу директору органа старатељства налаже се извршење одређених радњи које имају за циљ обезбеђење услова за несметано извршење надзора.
Изузетно, претходно обавештавање центра, односно органа старатељства из става 1. овог члана, не врши се у случајевима када околности налажу да се надзор изврши без одлагања.
Обавеза присуствовања и учешћа у надзору 
Члан 8.
Директор органа старатељства дужан је да присуствује и учествује у извршењу надзора и да комисији, односно појединцу државном службенику обезбеди приступ свим просторијама, средствима, документима и информацијама неопходним за извршење надзора.
Поред директора, надзору су дужни да присуствују и у њему учествују у зависности од врсте надзора, сви руководиоци служби, супервизори и стручњаци органа старатељства.
Обавезе присуствовања надзору, лица из ст. 1. и 2. овог члана, могу се ослободити уз сагласност координатора комисије, односно појединца државног службеника Министарства који врши надзор.
Уводни састанак 
Члан 9.
Када се надзор врши у пословним просторијама органа старатељства, он започиње уводним састанком.
На уводном састанку координатор комисије, односно државни службеник упознаје присутне са начином рада и трајањем вршења надзора, и заједно са члановима комисије прибавља информације о организацији рада органа старатељства, организацији рада у реализацији дела делатности или организацији рада тима стручњака и одређује узорак – предмет на коме ће се вршити надзор.
Непосредно вршење надзора 
Члан 10.
Надзор над целокупном делатношћу, над делом делатности и над радом тима стручњака у реализацији групе послова врши се на основу анализе стручне и друге документације коју садржи узорковањем изабрани досије конкретног корисника, полустандардизованог интервјуа са стручњацима органа старатељства, и по потреби разговора и са корисником.
Током вршења надзора од стране Комисије, координатор и чланови комисије, односно државни службеник постављају одређена питања и о својим запажањима или констатацијама непосредно обавештавају директора и стручњаке центра, односно органа старатељства који непосредно присуствују извршењу надзора.
Директор и стручњаци центра, односно органа старатељства могу да дају своје сугестије и примедбе на изнесена запажања и констатације координатора и чланова комисије, односно државног службеника.
Пружање стручне помоћи 
Члан 11.
Током вршења надзора координатор и чланови комисије, односно државни службеник указују на недостатке у раду и непосредно пружају одговарајућу стручну помоћ ради отклањања уочених недостатака.
Издавање, садржај и бележење усмених налога 
Члан 12.
Координатор комисије, односно појединац државни службеник који врши надзор током вршења надзора издају налоге када околности указују на неопходност неодложног отклањања недостатка у раду, како би се спречило наступање ненадокнадиве штете по личност, имовину права и неки други важан интерес корисника.
Налог се издаје усмено и садржи означавање предмета у којем се усмени налог издаје, означавање стручних и других радњи које је потребно извршити, рок у коме се стручне и друге радње извршавају, означавање одговорног лица за извршење и начин извештавања о извршењу.
Координатор комисије, односно појединац државни службеник који врши надзор евидентира издате усмене налоге и они су саставни део извештаја о извршеном надзору.
Завршни састанак 
Члан 13.
Када се надзор врши у просторијама органа старатељства окончава се завршним састанком.
По окончању непосредног вршења надзора на завршном састанку координатор комисије, односно државни службеник упознаје присутне са прелиминарном оценом стања у организацији стручног рада и стручном раду, као и потребним радњама које је неопходно предузети у циљу унапређења.
Директор и стручњаци органа старатељства могу да дају сугестије и примедбе на изнесену прелиминарну оцену о стању у стручном раду и предлоге потребних радњи на унапређењу.
Извештај о извршеном надзору 
Члан 14.
О извршеном надзору комисија, односно појединац државни службеник дужни су да сачине писмени извештај.
Извештај о извршеном надзору комисија, односно појединац државни службеник који су вршили надзор дужни су да сачине без одлагања.
Извештај о извршеном надзору потписују чланови комисије, односно појединац државни службеник који су вршили надзор и одговорно лице – руководилац организационе јединице Министарства у чијем је делокругу вршење надзора.
Извештај о извршеном надзору доставља се директору органа старатељства.
Извештај о извршеном надзору из члана 5. став 3. тач. 1) и 2) овог правилника, доставља се и градском, односно општинском органу управе надлежном за социјалну заштиту и управном одбору органа старатељства.
Структура извештаја 
Члан 15.
Извештај о извршеном надзору, када се врши надзор над целокупном делатношћу, над делом делатности и над радом тима стручњака у реализацији групе послова, нарочито садржи:
1) означавање правног основа за извршење надзора;
2) име и презиме, звање координатора и чланова комисије, односно појединца државног службеника који су надзор извршили;
3) означавање предмета надзора;
4) име и презиме свих лица која су присуствовала извршењу надзора;
5) опис тока вршења надзора и оцену услова у којима је надзор извршен;
6) приказ организације стручног рада (број и структура запослених стручњака органа старатељства, организација рада, организација рада пријемне канцеларије, приступ услугама и карактеристике рада стручњака центра, односно органа старатељства у примени метода вођења случаја);
7) означавање структуре и величине узорка према свакој области надзора над стручним радом органа старатељства у вршењу поверених послова јавних овлашћења;
8) констатовано стање у свакој области надзора над стручним радом органа старатељства у вршењу поверених послова јавних овлашћења (опште и конкретне констатације у односу на прегледани узорак);
9) преглед усмених налога издатих током непосредног вршења надзора над стручним радом органа старатељства у вршењу поверених послова јавних овлашћења;
10) општа констатација о квантитету и квалитету реализације делатности органа старатељства;
11) општи налози за отклањање констатованих неправилности у организацији и реализацији стручног рада из оквира делатности органа старатељства.
Извештај о извршеном надзору, када се врши надзор над радом тима стручњака у организовању помоћи и подршке конкретном кориснику или породици, над радом стручњака – појединца у реализацији групе послова, над радом стручњака – појединца у организовању помоћи и подршке конкретном кориснику или породици, нарочито садржи:
1) означавање правног основа за извршење надзора;
2) означавање предмета надзора;
3) садржај поднете иницијативе или разлози покретања поступка надзора по службеној дужности;
4) опис стања потребе, проблема појединца, односно породице;
5) хронолошки преглед поступака тима стручњака или стручњака појединца у организовању заштите појединца, односно породице;
6) констатовано стање и конкретне оцене поступања у организовању заштите конкретног корисника, односно породице;
7) садржај налога издатих у циљу отклањања констатованих пропуста или недостатака у организовању заштите конкретног појединца, односно породице;
8) обавезу директора органа старатељства да обезбеди извршење датих налога да у одређеном року писменим путем извести о извршењу истих.
Обавештавање подносиоца иницијативе 
Члан 17.
По окончању надзора, Министарство писменим путем обавештава подносиоца иницијативе о исходу надзора.
Надзор над извршењем налога 
Члан 18.
Комисија, односно појединац државни службеник дужни су да прате извршење датих налога.
Комисија, односно појединац државни службеник може предложити додатне мере којима ће се обезбедити извршење датог налога, као и мере одговорности за лице које налог није извршило, у складу са законом.
Престанак важења ранијег прописа 
Члан 19.
Ступањем на снагу овог правилника престају да важе одредбе Правилника о вршењу надзора над стручним радом у установама социјалне заштите у делу који се односи на надзор над стручним радом центара за социјални рад („Службени гласник РС”, број 15/92).
Ступање на снагу 
Члан 20.
Овај правилник ступа на снагу осмог дана од дана објављивања „Службеном гласнику Републике Србије”.
 
Број 110-00-00384/2014-14 
У Београду, 16. децембра 2014. године
Министар,
Александар Вулин, 
	с.р.