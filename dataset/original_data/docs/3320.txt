На основу члана 201д став 3. Закона о ауторском и сродним правима („Службени гласник РС”, бр. 104/09, 99/11 и 119/12) и члaна 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси 
 
УРЕДБУ
о начину вођења електронске евиденције емитовања и реемитовања ауторских дела 
"Службени 
				гласник РС", број 108 од 10. октобра 2014.
 
Предмет Уредбе
Члан 1.
Овом уредбом прописује се начин на који емитери радио и телевизијског програма воде електронске евиденције емитовања и реемитовања ауторских дела.
Надзор над вођењем електронске евиденције, у складу са законом, врши Регулаторно тело за електронске медије. 
Електронске евиденције
Члан 2.
Електронске евиденције емитовања и реемитовања ауторских дела воде се као електронске базе података.
Електронска евиденција емитовања ауторских дела
Члан 3.
У Електронску евиденцију емитовања ауторских дела уносе се следећи подаци:
1) назив емитованог ауторског дела у оригиналу;
2) име и презиме аутора дела и главног интерпретатора, односно, назив музичке групе, ансамбла, оркестра и сл.;
3) датум и време емитовања ауторског дела; 
4) трајање емитовања ауторског дела;
5) напомена да је ауторско дело интерпретирано уживо, а не са носача звука, односно носача звука и слике.
Када је реч о филмском делу или телевизијској серији, у електронску евиденцију ауторских дела уносе се подаци из става 1. тач. 1), 3) и 4) овог члана, година производње филмског дела или телевизијске серије и број емитоване епизоде телевизијске серије.
Када је реч о музичком делу, поред података из става 1. овог члана, уноси се и напомена да је музичко дело коришћено као саставни део џингла, шпице, рекламе, као кулисна музика и сл. 
Електронска евиденција реемитовања ауторских дела
Члан 4.
У електронску евиденцију реемитовања ауторских дела уносе се следећи подаци:
1) назив реемитованог канала у оквиру ког је реемитовано ауторско дело;
2) датум реемитовања канала у оквиру ког је реемитовано ауторско дело;
3) држава порекла емитовања. 
Унос података
Члан 5.
Подаци из чл. 3. и 4. ове уредбе уносе се у електронске евиденције емитовања и реемитовања ауторских дела сваки дан, 24 сата дневно. 
Завршна одредба
Члан 6. 
Ова уредба ступа на снагу осмог дана од дана објављивања у „Службеном гласнику Републике Србије”.
 
05 број 110-10109/2014
У Београду, 9. октобра 2014. године
Влада
Председник, 
Александар Вучић, с.р.