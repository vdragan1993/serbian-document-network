На
основу члана 67. ст. 1. и 3. Закона о прелажењу државне границе и кретању у
граничном појасу („Службени лист СФРЈ“, бр. 34/79), у споразуму са савезним
секретаром за народну одбрану, и савезни секретар за унутрашње послове
прописује
 
 
ПРАВИЛНИК

о контроли прелажења државне границе и о кретању, боравку, настањивању, лову и 
риболову у граничном појасу
„Службени
лист СФРЈ”, број 14 од 21. марта 1980.
 
 
Члан
1.
Овим правилником се
прописују: начин вршења контроле прелажења државне границе, преношење оружја преко
државне границе, кретање и задржавање на граничном прелазу, кретање и боравак у
граничном појасу, лов и риболов у граничном појасу, настањивање у граничном
појасу, давање одобрења за лет цивилног ваздухоплова изнад граничног појаса,
изградња објеката у граничном појасу и евиденција о контроли прелажења државне
границе, као и обрасци дозвола за кретање и боравак на граничном прелазу, за
кретање и боравак ван места граничног прелаза и за кретање и боравак у
граничном појасу.
 
1.
Контрола прелажења државне границе
 
Члан
2.
Контрола прелажења
државне границе врши се одмах по доласку превозног средства, односно путника на
гранични прелаз. Контрола се може, по потреби, вршити и у самом превозном
средству или на другом одређеном месту на подручју граничног прелаза.
Контрола прелажења
државне границе врши се за време редовног задржавања превозног средства на
граничном прелазу, а изузетно може се вршити у возовима, ваздухопловима,
поморским и речним пловилима у међународном саобраћају и ван граничног прелаза.
Контролу прелажења
државне границе врше, по правилу, органи унутрашњих послова надлежни за
контролу прелажења државне границе на улазу у Социјалистичку Федеративну
Републику Југославију први, а на излазу из Социјалистичке Федеративне Републике
Југославије – последњи.
 
Члан
3.
Организације
удруженог рада за искоришћавање лука, односно искоришћавање речних, језерских и
ваздухопловних пристаништа и железничко-транспортне организације удруженог
рада, као и сопственици, односно корисници превозних средстава у међународном
поморском, речном, језерском, ваздушном и железничком саобраћају, дужни су да
благовремено, а најдоцније у року од два часа – ако се ради о ваздухоплову,
односно 12 часова – ако се ради о другим превозним средствима, обавесте орган
надлежан за контролу прелажења државне границе о уласку, односно изласку
редовних и ванредних превозних средстава која прелазе државну границу.
 
Члан
4.
Организације
удруженог рада за искоришћавање лука, односно за искоришћавање речних,
језерских и ваздухопловних пристаништа и железничке транспортне организације
удруженог рада, као и сопственици, односно корисници превозних средстава,
односно лица која управљају превозним средствима у међународном саобраћају,
дужни су да овлашћеном службеном лицу органа надлежног за контролу прелажења
државне границе приликом вршења контроле прелажења државне границе у самом
превозном средству ставе на располагање потребне просторије, и омогуће слободан
приступ и бесплатан превоз превозним средством у току вршења контроле и
повратка у место службовања.
Организације из
става 1. овог члана дужне су да осветле превозно средство, односно део подручја
граничног прелаза на коме се врши контрола.
 
Члан
5.
Списак путника и
препис пописа чланова посаде пловила које долази из иностранства или одлази у
иностранство садрже: презиме и име путника, односно члана посаде, датум његовог
рођења, држављанство и број путне исправе или друге исправе о идентитету.
Приликом вршења
контроле путних исправа или других исправа о идентитету путника и чланова
посаде пловила у међународном поморском, речном и језерском саобраћају утврђује
се идентитет свих лица на пловилу и упоређују подаци из путних исправа или
других исправа о идентитету лица на пловилу са подацима у списку путника и
препису пописа чланова посаде, односно пописа чланова посаде.
 
Члан
6.
Простор на коме се
превозна средства при преласку државне границе заустављају, односно пристају,
одређују:
1) на подручју
друмског граничног прелаза – орган надлежан за контролу прелажења државне
границе у споразуму са надлежном царинарницом;
2) на подручју
аеродромског, поморског, речног, језерског и железничког граничног прелаза –
организација удруженог рада за искоришћавање лука, односно за искоришћавање
речних, језерских и ваздухопловних пристаништа, односно шеф железничке станице,
у споразуму са органом надлежним за контролу прелажења државне границе,
надлежном царинарницом и лучком, односно пристанишном капетанијом.
 
Члан
7.
Чланови посаде
пловила, односно особље запослено на превозним средствима и путници који тим
средствима улазе у Социјалистичку Федеративну Републику Југославију из
иностранства, односно излазе из Социјалистичке Федеративне Републике
Југославије у иностранство, могу до завршетка контроле прелажења државне
границе на граничном прелазу општити само са овлашћеним службеним лицима која
врше прописану контролу на граничном прелазу.
Заповедник пловила,
односно ваздухоплова, водитељ чамца, железничко особље и возач другог превозног
средства не смеју допустити да се по завршеној контроли прелажења државне границе
укрцају у превозно средство друга лица без одобрења овлашћеног службеног лица
органа надлежног за контролу прелажења државне границе.
 
Члан
8.
Ако пловило у
међународном саобраћају на коме је извршена контрола прелажења државне границе
на улазу, односно излазу дође, у току даље пловидбе у обалном мору и на рекама
и језерима Социјалистичке Федеративне Републике Југославије на којима се врши
међународна пловидба, у додир са другим пловилима, заповедник пловила је дужан,
на захтев органа надлежног за контролу прелажења државне границе, да пловило
поново подвргне контроли прелажења државне границе. Трошкове накнадне контроле
сноси сопственик, односно корисник пловила.
 
Члан
9.
У случају више силе
(поплава, пожар, друга елементарна непогода) лица стално настањена или затечена
у граничном појасу могу прелазити државну границу и ван места одређеног за
прелажење државне границе и без важеће путне исправе, док разлози више силе
постоје.
Странци који у
случају из става 1. овог члана прелазећи државну границу дођу на територију
Социјалистичке Федеративне Републике Југославије пријављују прелазак државне
границе најближем органу управе надлежном за унутрашње послове, односно станици
милиције или најближој граничној војној јединици.
Орган у републици,
односно аутономној покрајини надлежан за унутрашње послове обавестиће о
преласку државне границе лица из става 2. овог члана, републички, односно
покрајински орган управе надлежан за унутрашње послове и граничне органе
суседне државе.
Прелажење државне
границе из става 1. овог члана може се вршити и преко граничних прелаза за
међународни саобраћај, односно и преко граничних прелаза за погранични
саобраћај. Ако се прелажење државне границе врши преко тих граничних прелаза,
сагласност за прелажење даје орган надлежан за контролу прелажења државне
границе.
 
Члан
10.
Орган управе
надлежан за унутрашње послове вратиће одмах преко државне границе странца за
кога утврди да је ненамерно прешао државну границу, ако међународним уговором
није друкчије одређено.
 
Члан
11.
Лица која прелазе
државну границу ван граничног прелаза по међународном уговору, дужна су да се
претходно пријаве најближем органу у републици, односно аутономној покрајини
надлежном за унутрашње послове.
Орган из става 1.
овог члана обавестиће о пријави надлежну граничну војну јединицу.
 
2.
Преношење оружја и муниције преко државне границе
 
Члан
12.
Сматраће се да је
пријављивање оружја и муниције на граничном прелазу извршено ако су пријављени
овлашћеном службеном лицу органа унутрашњих послова надлежног за контролу прелажења
државне границе или царинском раднику.
О пријављеном оружју
и муницији овлашћено службено лице органа унутрашњих послова надлежног за
контролу прелажења државне границе обавестиће царинског радника.
Овлашћено службено
лице из става 1. овог члана ће, поред штамбиља о овери преласка државне
границе, у путну исправу странца који прелази државну границу и који носи
оружје и муницију отиснути и штамбиљ који садржи ознаку да су оружје и муниција
унети и број одобрења за њихово уношење. Приликом првог изласка странца из
Социјалистичке Федеративне Републике Југославије тај штамбиљ се поништава.
 
Члан
13.
Ако држављанин СФРЈ
или странац, приликом прелажења државне границе не пријави оружје и муницију
које са собом носи, овлашћено службено лице органа надлежног за контролу
прелажења државне границе ће привремено одузети такво оружје и муницију и уз
захтев за покретање прекршајног поступка доставиће их органу надлежном за
вођење прекршајног поступка. Истовремено, о одузетом оружју и муницији,
обавестиће и надлежну царинарницу ради покретања поступка.
 
Члан
14.
О привременом
одузимању оружја и муниције издаје се потврда лицу од ког су оружје и муниција
одузети.
Потврда о
привременом одузимању оружја и муниције садржи следеће податке: презиме и име
лица коме су оружје и муниција одузети и његово пребивалиште и адреса стана;
врсту, калибар и фабрички број одузетог оружја; број комада одузете муниције и
датум одузимања оружја и муниције.
 
Члан
15.
Ако држављанин СФРЈ
који се налази на раду у иностранству приликом доласка у Социјалистичку
Федеративну Републику Југославију пријави на граничном прелазу оружје и
муницију за чије поседовање има дозволу страног органа али нема одобрење за
набавку оружја и муниције издато од надлежног органа у републици, односно
аутономној покрајини, овлашћено службено лице органа унутрашњих послова
надлежног за контролу прелажења државне границе привремено ће задржати то
оружје и муницију.
Оружје и муниција из
става 1. овог члана вратиће се сопственику приликом његовог напуштања
Социјалистичке Федеративне Републике Југославије.
Ако се сопственик
привремено задржаног оружја и муниције не јави у року од 60 дана од дана
привременог задржавања оружја и муниције или ако у том року од надлежног органа
не прибави одобрење за набавку оружја и муниције, поступиће се као да је оно
одузето у прекршајном поступку.
 
Члан
16.
Ако се на страном
пловилу приликом контроле прелажења државне границе установи да се на пловилу
или код чланова посаде налази оружје и муниција, који нису декларисани као
роба, овлашћено службено лице органа надлежног за контролу прелажења државне
границе наложиће заповеднику пловила да оружје и муницију смести у посебан
простор и пломбира за време док се пловило налази у обалном мору Социјалистичке
Федеративне Републике Југославије.
 
3.
Кретање и задржавање на граничном прелазу и ван места граничног прелаза
 
Члан
17.
Дозвола за кретање и
задржавање на граничном прелазу за међународни саобраћај, односно за погранични
саобраћај може бити стална или привремена.
Дозволе из става 1.
овог члана издају се на обрасцима бр. 1 и 2.
Дозволе из става 1.
овог члана важе и за одлазак на пловило у међународном саобраћају за време
његовог задржавања на граничном прелазу, ако је то у дозволи посебно назначено.
 
Члан
18.
Стална дозвола за
кретање и задржавање на граничном прелазу издаје се на захтев странке.
За лица запослена на
граничном прелазу захтев за издавање сталне дозволе подноси државни орган,
организација удруженог рада или друга самоуправна организација, односно
заједница чије је седиште, односно чија се делатност обавља на граничном
прелазу, а у којој је то лице запослено.
За странце – чланове
посаде страног пловила, односно ваздухоплова захтев за издавање сталне дозволе
подноси заповедник пловила, односно ваздухоплова у виду овереног преписа пописа
чланова посаде. Уз захтев прилаже се за сваког члана посаде фотографија
величине 3 х 3 cm, која верно приказује лице за које се тражи дозвола.
Захтев за издавање
сталне дозволе за кретање и задржавање на граничном прелазу подноси се писмено
и садржи следеће податке: презиме и име, датум и место рођења, држављанство и
занимање, број и врсту личне исправе подносиоца захтева, односно лица за које
се издавање дозволе тражи и разлог тражења дозволе.
Под страним пловилом
из става 3. овог члана подразумева се свако страно пловило, осим страних јахти
и чамаца намењених разоноди или спорту и страних путничких бродова на кружном
путовању.
 
Члан
19.
Радницима царинске
службе, службе безбедности пловидбе, ветеринарским, фитосанитарним,
саобраћајним и тржишним инспекторима који врше службу на граничном прелазу,
стална дозвола за кретање и задржавање на граничном прелазу издаје се у виду
овере на службеној легитимацији, односно овлашћењу за вршење службе. Оверу врши
орган у републици, односно у аутономној покрајини надлежан за контролу
прелажења државне границе.
Радницима царинске
службе, службе безбедности пловидбе, ветеринарским, фитосанитарним,
саобраћајним и тржишним инспекторима који врше службу у савезним, републичким
или покрајинским органима управе, а по потреби службе одлазе на граничне
прелазе, службену легитимацију, односно овлашћење за вршење службе оверава
републички, односно покрајински орган управе надлежан за унутрашње послове на
чијој територији ти радници имају пребивалиште.
 
Члан
20.
Привремена дозвола
за кретање и задржавање на граничном прелазу издаје се на захтев странке.
Захтев за издавање
дозволе из става 1. овог члана, подноси се писмено и садржи следеће податке:
презиме и име, датум и место рођења, држављанство и занимање, број и врсту
личне исправе подносиоца захтева и разлог тражења дозволе.
Изузетно од одредбе
става 1. овог члана, привремена дозвола за кретање и задржавање на граничном прелазу
може се издати члановима уже породице помораца укрцаних на југословенски брод
на њихов усмени захтев.
 
Члан
21.
Дозвола за кретање и
задржавање на граничном прелазу може се издати лицима која на гранични прелаз
долазе у групи (школске екскурзије, ђаци поморских школа, спровођење разних
анкета, ТВ екипа и сл.). У дозволу се уносе следећи подаци: презиме и име и
број личне исправе вође групе, назив органа, односно организације у којој је
запослен и у ком својству и број чланова групе.
Дозвола из става 1.
овог члана издаје се на обрасцу бр. 3.
 
Члан
22.
Привремена дозвола
за кретање и задржавање на граничном прелазу која се издаје члановима посаде
страних јахти и чамаца намењених разоноди или спорту који долазе у
Социјалистичку Федеративну Републику Југославију, а чије поморске и бродарске
књижице немају простор предвиђен за визу, издаје се са роком важења једнаким
року важења одобрења за кретање тих пловила у обалном мору Социјалистичке
Федеративне Републике Југославије или на рекама или језерима Социјалистичке
Федеративне Републике Југославије на којима се врши међународна пловидба.
 
Члан
23.
Дозвола за кретање и
боравак ван места граничног прелаза издаје се странцу ради лечења или вршења
службеног посла везаног за делатност превозног средства или ради посете
родбини, као и у другим оправданим случајевима.
Дозвола из става 1.
овог члана издаје се на захтев странке.
Захтев за издавање
дозволе за кретање и боравак ван места граничног прелаза, подноси се писмено и
садржи следеће податке: презиме и име, датум и место рођења, држављанство,
занимање и број путне исправе подносиоца захтева, место у које жели да путује,
време задржавања у том месту и разлог због којег жели да оде у то место.
Дозвола за кретање и
боравак ван места граничног прелаза издаје се на обрасцу бр. 4.
 
Члан
24.
Орган надлежан за
издавање дозволе за кретање и задржавање на граничном прелазу и дозволе за
кретање и боравак ван места граничног прелаза може позвати подносиоца захтева и
од њега затражити усмено објашњење појединих навода у захтеву.
 
4.
Кретање и боравак у граничном појасу
 
Члан
25.
Дозвола за кретање и
боравак у граничном појасу издаје се на писмени захтев странке.
Стална дозвола за
кретање и боравак у граничном појасу издаје се на обрасцу бр. 5, а привремена
дозвола за кретање и боравак у граничном појасу – на обрасцу бр. 6.
Привремена дозвола
за кретање и боравак у граничном појасу може се издати и групи лица, која
заједно долазе у гранични појас.
Дозвола из става 3.
овог члана издаје се групи од најмање три лица на обрасцу бр. 7.
Захтев за издавање
дозволе за кретање и боравак у граничном појасу садржи следеће податке: презиме
и име, датум и место рођења, држављанство, занимање, пребивалиште и адресу
стана подносиоца захтева, разлог одласка у гранични појас и место и време
задржавања у граничном појасу.
 
Члан
26.
Привремена дозвола
за кретање и боравак у граничном појасу може се издати и малолетном лицу које
не поседује личну карту.
Ако малолетно лице
одлази у гранични појас у пратњи родитеља или стараоца, оно није дужно да има
дозволу за кретање и боравак у граничном појасу, него се његови лични подаци
уносе у привремену дозволу за кретање и боравак у граничном појасу лица са
којим путује.
 
Члан
27.
Држављани СФРЈ који
нису дужни да имају дозволу за кретање и боравак у граничном појасу доказују
свој идентитет личном исправом и обавезни су да је покажу службеном лицу које
врши контролу кретања и боравка у граничном појасу, на његов захтев.
Као лична исправа за
утврђивање идентитета држављана СФРЈ из става 1. овог члана сматра се:
1) за држављане СФРЈ
стално настањене у граничном појасу – лична карта;
2) за делегате
скупштина друштвено-политичких заједница – исправа којом доказују својство
делегата;
3) за раднике органа
унутрашњих послова, царинске службе и војна лица, који врше службу у граничном
појасу – службена легитимација, односно друга исправа којом се та лица
овлашћују да врше службу на одређеном подручју у граничном појасу;
4) за раднике службе
безбедности пловидбе (раднике лучких и пристанишних капетанија и њихових
испостава и организација за одржавање пловних путева) – службена легитимација,
односно лична карта и овлашћење старешине органа, односно одговорног лица
организације за вршење послова безбедности пловидбе;
5) за раднике
државних органа, организација удруженог рада и других самоуправних организација
и заједница (здравствене службе, ватрогасне службе, ПТТ службе,
електропривредне службе, спасилачке екипе), кад у хитним случајевима или услед
више силе долазе у гранични појас – лична карта и наређење старешине органа, односно
одговорног лица организације удруженог рада, самоуправне организације и
заједнице или само пријава најближој граничној војној јединици;
6) за лица која
рибаре у граничном појасу на мору и којима је риболов главно занимање – дозвола
за вршење привредног риболова и лична карта.
 
Члан
28.
Странци који нису
дужни да имају дозволу за кретање и боравак у граничном појасу доказују свој
идентитет личном исправом, и то:
1) странци стално
настањени у граничном појасу – личном картом за странце;
2) странци који привремено
бораве у Социјалистичкој Федеративној Републици Југославији на основу уговора о
пограничном саобраћају – исправом за погранични саобраћај издатом по одредбама
тог међународног уговора;
3) странци који у
гранични појас долазе на основу другог међународног уговора (одржавање и
обнављање граничне линије, решавање граничних инцидената и других повреда
границе, регулисање питања водопривреде или електропривреде, заједничка
изградња објеката, ПТТ) – исправом предвиђеном међународним уговором.
 
5.
Лов у граничном појасу
 
Члан
29.
У граничном појасу
могу ловити само држављани СФРЈ.
Држављанин СФРЈ који
лови у граничном појасу мора имати дозволу за кретање и боравак у граничном
појасу и дозволу за лов издату по општим прописима.
 
Члан
30.
За одржавање скупног
лова (хајка) у граничном појасу потребно је одобрење. Одобрење се издаје само
за један лов и важи искључиво за одређено подручје граничног појаса.
Захтев за одобрење
скупног лова подноси се надлежном органу у републици, односно аутономној
покрајини на чијем подручју се намерава вршити скупни лов.
Захтев из става 2.
овог члана садржи следеће податке: назив ловачке организације, број ловаца и
хајкача који ће учествовати у лову, време вршења лова и подручје у граничном
појасу на коме ће се скупни лов вршити.
 
Члан
31.
Хајкачи који
учествују у скупном лову у граничном појасу морају имати дозволу за кретање и
боравак у граничном појасу.
 
Члан
32.
Скупни лов у
граничном појасу могу организовати само ловачке организације.
Ловачке организације
дужне су да по добијеном одобрењу за скупни лов обавесте о скупном лову
надлежну граничну војну јединицу, и то најмање 24 часа пре почетка лова.
 
6.
Риболов у граничном појасу
 
Члан
33.
Држављани СФРЈ који
се крећу или бораве у граничном појасу ради риболова на мору, рекама или
језерима, поред дозволе за риболов издате по општим прописима о риболову,
морају имати и дозволу за кретање и боравак у граничном појасу.
На рекама и језерима
у граничном појасу риболов се може вршити само до граничне линије и то, по
правилу, дању.
 
Члан
34.
Пловила која се
употребљавају при риболову на рекама и језерима у граничном појасу морају бити
регистрована код органа у републици, односно аутономној покрајини надлежног за
унутрашње послове на чијем подручју власник пловила има пребивалиште, ако нису
регистрована по општим прописима о регистрацији пловила.
Пловила која се
употребљавају при риболову на рекама и језерима у граничном појасу и која у
време кад се риболов не врши остају у граничном појасу, морају бити смештена на
местима која одреди орган у републици, односно аутономној покрајини надлежан за
унутрашње послове.
 
Члан
35.
Странци могу
долазити у гранични појас на мору ради вршења привредног риболова само на
основу дозволе издате по одредбама међународног уговора, и то само у зону
предвиђену међународним уговором, а назначену у дозволи.
 
7.
Настањивање у граничном појасу
 
Члан
36.
Одобрење за
настањивање у граничном појасу издаје се на захтев странке.
Захтев за издавање
одобрења из става 1. овог члана подноси се писмено и садржи: презиме и име,
датум и место рођења, занимање, пребивалиште и адресу стана подносиоца захтева,
место у које намерава да се настани и разлоге због којих тражи настањивање.
 
8.
Изградња објеката у граничном појасу
 
Члан
37.
Одобрење за изградњу
објекста у граничном појасу и на подручју граничног прелаза издаје се на захтев
странке.
Захтев за издавање
одобрења из става 1. овог члана подноси се писмено и садржи:
1) захтев за
издавање одобрења појединцу – презиме и име подносиоца захтева, датум и место
рођења подносиоца захтева; занимање, пребивалиште и адресу стана подносиоца
захтева; врсту, опис и намену објекта који се изграђује и тачну локацију са
изводом из катастарског елабората општине и ознаком катастарске парцеле на
којој се објект намерава изградити;
2) захтев за
издавање одобрења органу, организацији или заједници – назив и седиште органа,
организације или заједнице; врсту, опис и намену објекта који се изграђује и
тачну локацију са изводом из катастарског елабората општине и ознаком
катастарске парцеле на којој се објект намерава изградити.
 
9.
Одобрење за лет цивилног ваздухоплова изнад граничног појаса
 
Члан
38.
Захтев за издвање
одобрења за лет цивилног ваздухоплова изнад граничног појаса подноси се ради
одобрења летења изнад граничног појаса ван улазно-излазних коридора и утврђених
ваздушних путева.
Захтев за издавање
одобрења из става 1. овог члана подноси се писмено и садржи следеће податке:
врсту и ознаку ваздухоплова, подручје граничног појаса изнад којег се са
ваздухопловом намерава летети, време и разлог летења.
 
10.
Евиденције
 
Члан
39.
Евиденцију о броју
лица која прелазе државну границу у међународном, пограничном и другом
саобраћају, о издатим одобрењима за преношење оружја и муниције преко
територије Социјалистичке Федеративне Републике Југославије и одобрењима за
држање и ношење ловачког оружја лицима који долазе у Социјалистичку Федеративну
Републику Југославију ради лова и члановима страних стрељачких организација
које долазе у Социјалистичку Федеративну Републику Југославију на срељачка
такмичења или припреме за таква такмичења, као и евиденцију о издатим дозволама
за кретање и задржавање на граничном прелазу и дозволама за кретање и боравак
ван места граничног прелаза – води орган надлежан за контролу прелажења државне
границе.
Евиденција о броју лица
која прелазе државну границу садржи, датум прелажења државне границе и број
излазака и улазака држављана СФРЈ и странаца.
Евиденција о издатим
одобрењима за преношење оружја и муниције преко територије Социјалистичке
Федеративне Републике Југославије, издатим потврдама о привременом одузимању
оружја и муниције, одобрењима за држање и ношење ловачког оружја лицима која
долазе у Социјалистичку Федеративну Републику Југославију ради лова и члановима
страних стрељачких организација који долазе у Социјалистичку Федеративну
Републику Југославију на стрељачка такмичења или припреме за таква такмичења,
садржи следеће податке: презиме и име и држављанство подносиоца захтева, у коју
сврху је одобрење издато, врста, калибар и количина оружја, односно муниције за
које је издато одобрење, односно потврда.
Евиденција о издатим
дозволама за кретање и задржавање на граничном прелазу и дозволама за кретање и
боравак ван места граничног прелаза за међународни саобраћај садржи следеће
податке: презиме и име, датум и место рођења подносиоца захтева, држављанство,
место пребивалишта (за држављане СФРЈ и странце стално настањене у
Социјалистичкој Федеративној Републици Југославији), занимање, број и врсту
личне исправе, врсту дозволе и за које је време издата.
 
Члан
40.
Евиденцију о издатим
дозволама за кретање и боравак у граничном појасу води орган у републици,
односно аутономној покрајини надлежан за унутрашње послове. Евиденција садржи
следеће податке: презиме и име, датум и место рођења подносиоца захтева,
држављанство, пребивалиште (за држављане СФРЈ и странце стално настањене у
Социјалистичкој Федеративној Републици Југославији), занимање, број и врсту
личне исправе, врсту дозволе и за које време је издата.
Евиденцију о издатим
одобрењима за настањивање у граничном појасу и за изградњу објеката у граничном
појасу и на подручју граничног прелаза води републички, односно покрајински
орган надлежан за унутрашње послове. Евиденција садржи следеће податке: презиме
и име, датум и место рођења подносиоца захтева, занимање, пребивалиште и у коме
месту је одобрено настањење, назив и седиште органа, односно организације која
је поднела захтев за изградњу објекта у граничном појасу, односно на подручју
граничног прелаза и место са локацијом где је одобрена изградња објекта.
 
11.
Завршне одредбе
 
Члан
41.
Обрасци дозвола од
1. до 7. одштампани су уз овај правилник и чине његов саставни део.
 
Члан
42.
Овај правилник ступа
на снагу осмог дана од дана објављивања у „Службеном листу СФРЈ".
 
П. Бр. 28-1-2/27
25. фебруара 1980.
године
Београд
Савезни секретар
за унутрашње
послове,

Фрањо Херљевић, с.
р.