На основу члана 156. став 4. Закона о основама система образовања и васпитања („Службени гласник РС”, бр. 72/09, 52/11, 55/13, 35/15 – аутентично тумачење, 68/15 и 62/16 – УС),
Министар просвете, науке и технолошког развоја доноси
 
ПРАВИЛНИК
о критеријумима и стандардима за финансирање установе која обавља делатност основног и средњег музичког и балетског образовања и васпитања
"Службени гласник РС", број 73 од 31. августа 
				2016.
   
I. УВОДНЕ ОДРЕДБЕ
Члан 1.
Овим правилником прописују се критеријуми и стандарди за финансирање (у даљем тексту: цена услуга) установе која обавља делатност основног музичког, односно балетског образовања и васпитања и установе која обавља делатност и основног и средњег музичког, односно балетског образовања и васпитања (у даљем тексту: школа).
Члан 2.
Школи се за остваривање школског програма и годишњег плана рада школе обезбеђују средства на основу утврђене цене услуга, под условима и у складу са одредбама овог правилника.
Цена услуга, обухвата средства за плате, додатке запослених и социјалне доприносе на терет послодавца, која се обезбеђују из буџета Републике Србије, као и друге текуће расходе (материјалне трошкове), за које се средства обезбеђују из буџета јединице локалне самоуправе, у складу са законом.
Цена услуга утврђује се и обрачунава на почетку сваке школске године.
Измена цене услуга може се вршити током школске године, када наступе промене неког од елемената на основу којих је утврђена цена услуга, у складу са законом и овим правилником.
Члан 3.
Утврђивање цене услуга врши се на основу броја радних сати, односно броја запослених за остваривање годишњег плана рада школе, школског програма, величине и опремљености школе, броја класа и група и броја ученика, укупног броја запослених, степена њиховог образовања и материјалних трошкова.
Школа доставља министарству надлежном за послове образовања (у даљем тексту: Министарство) и то надлежном саветнику задуженом за финансијске послове, најкасније до 15. септембра текуће школске године извод из годишњег плана рада школе са елементима потребним за утврђивање цене услуга.
Члан 4.
Цена по елементима исказује се по класи, групи или ученику у годишњем или месечном износу у складу са наставним планом и програмом.
Величина школе
Члан 5.
Школа се организује са најмање 10 класа.
Изузетно, школа се може организовати са мање од 10 класа, уз сагласност Министарства, и то: на приграничном и планинском подручју и када због малог броја ученика и велике удаљености између 
				насеља није могуће на рационалан и економичан начин организовати школу са најмање 10 класа.
II. МЕРИЛА У ПОГЛЕДУ УТВРЂИВАЊА БРОЈА ЗАПОСЛЕНИХ
Члан 6.
Број извршилаца у настави, за остваривање годишњег плана рада школе, утврђује се на основу:
1) укупног фонда часова наставе предвиђеног наставним планом и програмом и других облика образовно-васпитног рада у оквиру 40-то часовне радне недеље;
2) броја класа или група утврђених годишњим планом рада;
3) броја наставних недеља предвиђених правилником којим се уређује календар образовно-васпитног рада;
4) правилника којим се уређује норма часова непосредног рада наставника, стручних сарадника и васпитача у области основног и средњег образовања и васпитања.
Број извршилаца у настави утврђује се тако што се укупан годишњи фонд часова наставе по класи или групи у школи подели са недељном нормом часова наставника (редовна настава) и бројем наставних недеља.
Члан 7.
Број деце у групи припремног разреда у основном музичком и балетском образовању је до 16. 
У групу припремног разреда у основном музичком и балетском образовању могу да буду укључена највише два детета са сметњама у развоју и инвалидитетом. 
Број деце у групи припремног разреда у основном музичком и балетском образовању у коју је уписано дете са сметњама у развоју и инвалидитетом, умањује се за три по детету са сметњама у развоју и инвалидитетом у односу на број деце из става 1. овог члана. 
Број ученика у класи, односно групи се утврђује на основу: наставног плана и програма, годишњег, односно недељног фонда часова по ученику. 
Број ученика у класи, односно групи у коју је уписано дете са сметњама у развоју и инвалидитетом умањује се за два по уписаном детету са сметњама у развоју и инвалидитетом.
За припаднике националних мањина наставни план и програм остварује се на матерњем језику или двојезично, у складу са законом. 
Члан 8.
Број извршилаца на пословима помоћника директора, пословима стручног сарадника и других запослених у школи утврђује се на основу броја класа или група, броја ученика и броја оброка, величине и врсте школског простора, начина грејања и површине која се греје.
За признавање другачијег броја извршилаца од броја утврђеног овим правилником, школа се обраћа Министарству, ради добијања сагласности.
Директор и помоћник директора
Члан 9.
Школа има директора. 
Школа од 20 до 30 класа има 0,5 извршилаца на пословима помоћника директора.
Школа од 31 до 45 класа има једног извршиоца на пословима помоћника директора.
Школа која обавља делатност основног или основног и средњег музичког или балетског образовања и васпитања од 46 до 67 класа има 1,5 извршилаца на пословима помоћника директора.
Школа која обавља делатност основног или основног и средњег музичког или балетског образовања и васпитања од 68 и више класа има два извршиоца на пословима помоћника директора.
Изузетно, школа која обавља делатност основног или основног и средњег музичког или балетског образовања и васпитања са мање од 20 класа и у свом саставу има издвојена одељења остварује право на 0,2 извршиоца по издвојеном одељењу на пословима помоћника директора.
Стручни сарадници
Члан 10.
Школа са 20 и мање класа има 0,5 извршилаца на пословима стручног сарадника.
Школа од 21 до 40 класа има једног извршиоца на пословима стручног сарадника.
Школа која обавља делатност основног или основног и средњег музичког или балетског образовања и васпитања од 41 до 60 класа има 1,5 извршилаца на пословима стручног сарадника.
Школа која обавља делатност основног или основног и средњег музичког или балетског образовања и васпитања од 61 до 80 класа има 2 извршиоца на пословима стручног сарадника.
Школа која обавља делатност основног или основног и средњег музичког и балетског образовања и васпитања са 81 и више класа има 2,5 извршилаца на пословима стручног сарадника.
Додатну подршку, зависно од потреба школе и програма који се остварује, а у складу са мишљењем интерресорне комисије, може да пружа и социјални радник, дефектолог, логопед, односно андрагог.
Нототекар – медијатекар
Члан 11.
Школа са 20 и мање класа има 0,5 извршилаца на пословима нототекара или медијатекара.
Школа од 21 до 59 класа има једног извршиоца на пословима нототекара или медијатекара.
Школа која обавља делатност основног или основног и средњег музичког или балетског образовања и васпитања са 60 и више класа има 2 извршиоца на пословима нототекара или медијатекара.
Нотограф
Члан 12.
Школа која обавља делатност музичког образовања и за слепе и слабовиде има 0,1 извршиоца по класи слепих и слабовидих ученика на пословима нотографа. 
Секретар школе 
Члан 13.
Школа са мање од 10 класа има 0,5 извршилаца на пословима секретара.
Школа са 10 и више класа има једног извршиоца на пословима секретара школе.
Шеф рачуноводства
Члан 14.
Школа са мање од 10 класа има 0,5 извршилаца на пословима шефа рачуноводства.
Школа са 10 и више класа има једног извршиоца на пословима шефа рачуноводства.
Други запослени у школи
Члан 15.
Школа од 20 до 29 класа има 0,5 извршилаца на пословима административно-финансијског радника.
Школа од 30 до 59 класа има једног извршиоца на пословима административно-финансијског радника.
Школа од 60 до 85 класа има 1,5 извршилаца на пословима административно-финансијског радника.
Школа од 80 и више класа има два извршиоца на пословима административно-финансијског радника.
Број извршилаца на пословима административно-финансијског радника увећава се за 0,002 по класи за послове уноса и ажурирања података у информационом систему просвете.
Члан 16.
Школа са домом ученика за припремање три оброка (доручак, ручак, вечера) дневно има једног запосленог на пословима кувара за 60 ученика.
Школа са домом има једног запосленог за сервирање једног оброка за 360 ученика.
Школа за припремање и сервирање једног оброка има једног запосленог за 180 ученика или једног запосленог на пословима за сервирање једног оброка за 360 ученика.
Број запослених на овим пословима смањује се и повећава по начелу сразмерности (који је одређен бројем ученика и бројем оброка).
Члан 17.
Школа величине од 2.000 до 5.000 квадратних метара има једног извршиоца на пословима одржавања објекта, опреме и грејања школе и остварује право на увећање броја извршилаца у зависности од начина грејања и површине која се греје.
Школа величине преко 5.000 квадратних метара има два извршиоца на пословима одржавања објекта, опреме и грејања школе и остварује право на увећање броја извршилаца у зависности од начина грејања и површине која се греје.
Школа чија је површина мања од 2.000 квадратних метара утврђује број извршилаца на пословима одржавања објекта, опреме и грејања школе смањењем по начелу сразмерности (који је одређен површином) и остварује право на увећање броја извршилаца у зависности од начина грејања и површине која се греје.
Увећање броја извршилаца из ст. 1, 2. и 3. овог члана је:
1) за 1 извршиоца на 3.500 квадратних метара, уколико школа има сопствени систем централног грејања на течна и гасовита горива;
2) за 1 извршиоца на 1.000 квадратних метара, уколико школа има сопствени систем централног грејања на чврста горива.
Увећање броја извршилаца из става 4. тач. 1) и 2) утврђује се применом начела сразмерности (која је одређена површином која се греје).
Изузетно, школе са грејним пећима, увећање броја извршилаца из ст. 1, 2. и 3. овог члана, остварују према броју одељења, и то:
1) за 1 извршиоца на 20 класа уколико се школа греје пећима на течна горива;
2) за 1 извршиоца на 10 класа уколико се школа греје пећима на чврста горива.
Увећање броја извршилаца из става 6. тач. 1) и 2) утврђује се применом начела сразмерности (која је одређена бројем класа).
Члан 18.
Број запослених на пословима одржавања хигијене у школи утврђује се у зависности од величине и врсте школског простора и начина грејања.
Школа има једног запосленог на пословима одржавања хигијене у школи на:
1) 450 m² школског простора за школе са централним системом грејања;
2) 400 m² школског простора за школе са грејним пећима.
Број извршилаца из става 2. тач. 1) и 2) утврђује се применом начела сразмерности (која је одређена површином школског простора).
Број извршилаца на пословима одржавања хигијене у школи која обавља делатност основног и средњег музичког и балетског образовања и васпитања утврђује се у зависности од броја признатих извршилаца у настави и износи 0,1 (10%) од броја признатих извршилаца у настави на оба нивоа образовања.
Члан 19.
Школа која обавља делатност музичког образовања и васпитања има једног извршиоца на пословима одржавања пијанина – клавира на 23–30 пијанина – клавира или 48–60 хармоника/дувачких/трзачких инструмената, или на 71–90 гудачких инструмената.
Школа која обавља делатност балетског образовања и васпитања има 1 извршиоца на пословима одржавања клавира/пијанина и 1 извршиоца на пословима гардеробера – кројача.
Школа са домом ученика има једног васпитача по свакој васпитној групи.
Школа која образује ученике којима је потребна додатна подршка има право на педагошког асистента, уз сагласност Министарства, у складу са законом.
III. МЕРИЛА У ПОГЛЕДУ МАТЕРИЈАЛНИХ ТРОШКОВА У ШКОЛИ
Члан 20.
Материјални и други трошкови рада у школи утврђују се у зависности од врсте, намене и цене материјала и услуга.
Материјални и други трошкови утврђују се за школу као целину или по групи или класи, по правилу, у физичким јединицама (kg. Т, m, m², m³, комад и сл.).
Трошкови наставе
Члан 21.
Материјални трошкови наставе ученика и одржавања инструмената одређују се у висини од 7% бруто зарада запослених у школи. 
Трошкови електричне енергије
Члан 22.
Трошкови електричне енергије утврђују се у износу 12 kWh по 1 m² учионичког простора.
Школи која ради у две или више смена трошкови електричне енергије увећавају се за 50%.
Трошкови воде
Члан 23.
Трошкови воде утврђују се у зависности од намене, количине и цене воде у одређеном периоду.
Школи чији су објекти прикључени на месну (градску) водоводну мрежу, за одржавање хигијене објекта и опреме, хигијене ученика и радника и за пиће утврђују се 0,5 m³ воде по класи/групи дневно, односно 183 m³ по класи/групи годишње.
Уколико школа има систем грејања на пару количина воде увећава се за 50% у односу на количину наведену у ставу 2. овог члана.
Трошкови грејања
Члан 24.
Трошкови грејања у школи утврђују се на основу количине горива, површине простора који се греје, дужине грејне сезоне и цене горива франко испорука школи.
Школи чији су објекти прикључени на месну топлификациону мрежу, трошкови грејања утврђују се на основу величине простора и текуће цене испоручиоца топлотне енергије.
Школи чији објекти имају сопствени систем централног грејања, трошкови грејања утврђују се у зависности од површине простора који се греје, врсте и цене употребљеног горива, и то:
1) Школа са сопственим грејањем на нафту:
(1) 12 литара у току грејне сезоне по 1 m² простора који се загрева, ако ради у једној смени;
(2) 18 литара у току грејне сезоне по 1 m² простора који се загрева, ако роди у две, односно три смене.
2) Школа са сопственим централним грејањем на угаљ:
(1) 40 kg у току грејне сезоне по 1 m² простора који се греје, ако ради у једној смени;
(2) 50 kg у току грејне сезоне по 1 m² простора који се греје, ако ради у две или више смена. 
3) Школа са грејањем пећима на угаљ:
(1) 50 kg у току грејне сезоне по 1 m² простора који се загрева, ако ради у једној смени;
(2) 60 kg у току грејне сезоне по 1 m² простора који се загрева, ако ради у две, односно три смене.
4) Школа са грејањем пећима на огревно дрво:
(1) 0,07 m³ у току грејне сезоне по 1 m² простора који се загрева, ако ради у једној смени;
(2) 0–10 m³ у току грејне сезоне по 1 m² простора који се греје, ако роди у две, односно три смене.
Грејна сезона се утврђује у трајању од 180 дана годишње.
У балетској школи, због неопходности повећања температуре у сали за играње, трошкови грејања увећавају се за 15% по основу дужег трајања грејне сезоне, односно потребне повећане температуре.
Трошкови за одржавање хигијене у школи
Члан 25.
Трошкови за одржавање хигијене у школи утврђују се на основу потребне количине материјала, зависно од делатности школе и текућих цена.
Количина материјала се утврђује на следећи начин, и то:
1) За одржавање хигијене школског простора и опреме:
(1) 50 грама детерџента годишње по 1 m² затвореног простора;
(2) 20 грама соне киселине годишње по 1 m² затвореног простора;
(3) 30 грама средстава за чишћење паркета и других дрвених површина годишње по 1 m² затвореног простора;
(4) 0,02 литра дезинфекционих средстава по 1 m² затвореног простора годишње.
2) За одржавање хигијене судова, прибора за јело, прање руку и др. у школској кухињи:
(1) 0,25 литра течног детерџента годишње по ученику који је на исхрани;
(2) 50 грама детерџента у праху годишње по ученику на исхрани;
(3) 0,05 литра дезинфекционих средстава годишње по ученику на исхрани;
(4) 200 грама сапуна годишње по ученику на исхрани;
(5) 500 грама сапуна годишње по раднику који ради на одржавању хигијене простора, основних средстава, грејања и припреме и дистрибуције хране;
(6) 300 грама сапуна годишње по раднику који у школи ради на другим пословима и задацима.
Трошкови изношења смећа
Члан 26.
Трошкови изношења смећа одређују се зависно од величине школе, учесталости пражњења контејнера за смеће и цене услуга комуналне организације која врши изношење смећа.
IV. МЕРИЛА У ПОГЛЕДУ ОСТАЛИХ ТРОШКОВА И АМОРТИЗАЦИЈЕ
Трошкови текућег и инвестиционог одржавања
Члан 27.
Трошкови за текуће и инвестиционо одржавање основних и других средстава рада опредељују се зависно од старости средстава, износа годишње амортизације и потребе одржавања, и то:
1) Трошкови одржавања грађевинских објеката износе:
(1) 30% од предрачуна амортизације на грађевине старе до десет година;
(2) 50% од предрачуна амортизације на грађевинске објекте старе од 11 до 30 година;
(3) 70% од предрачуна амортизације на грађевинске објекте старе од 31 до 50 година;
(4) 80% од предрачуна амортизације на грађевинске објекте старе преко 50 година.
2) Трошкови одржавања опреме и других средстава рада износе:
(1) 20% од предрачуна амортизације за опрему и друга средства стара до три године;
(2) 40% од предрачуна амортизације за опрему и средства стара од четири до осам година;
(3) 70% од предрачуна амортизације за опрему и друга средства стара преко осам година.
Потребе за текуће и инвестиционо одржавање основних и других средстава рада планира свака школа годишњим планом рада. Потребе које искаже школа усаглашавају се са годишњим планом рада и предлогом финансијског плана школе за буџетску годину. 
Члан 28.
Трошкови за стручно усавршавање запослених, трошкови полагања испита за лиценцу наставника и стручних сараднике, секретара школе, трошкови котизације за стручне семинаре, акредитоване обуке, скупове, стручну литературу, и др. утврђују се у висини износа до 1,0% од бруто зараде запослених у школи.
Други материјални трошкови
Члан 29.
Трошкови коришћења градског земљишта опредељују се у висини износа одређеног законом, односно на закону заснованих прописа. 
Школа има право на накнаду на основу поднетог рачуна за следеће расходе:
1) санитарни преглед ученика и наставника и других запослених ако постоји законска обавеза прегледа;
2) трошкови обавезног осигурања ученика на лабораторијским вежбама и практичној настави;
3) трошкови учешћа ученика на такмичењима (републичка и међународна);
4) трошкови наставе која се изводи ван седишта школе;
5) трошкови комуналног доприноса, платног промета и други фиксни трошкови;
6) трошкови закупа фискултурне сале или другог школског простора.
Члан 30.
Материјални трошкови и трошкови рада (трошкови осигурања, канцеларијски материјал, трошкови интернет конекције, ТВ претплата, провизија банке, огласи, конкурси, ПТТ трошкови, награде ученицима итд.) утврђују се за сваку школу посебно у висини износа од 3% од бруто зараде запослених у школи.
Амортизација
Члан 31.
Трошкови амортизације обрачунавају се према закону и важећим прописима по годишњој стопи прописаној за основну и средњу школу.
Члан 32.
Уговором утврђена цена услуге за сваку школу умањује се у току једне школске године у случају:
1) кад школа не оствари годишњи план рада, сразмерно нереализованим садржајима и активностима,
2) за време штрајка, у складу са законом.
V. ЗАВРШНА ОДРЕДБА
Члан 33.
Овај правилник ступа на снагу наредног дана од дана објављивања у „Службеном гласнику Републике Србије”, а примењује се од школске 2016/2017. године.
Број 110-00-286/2016-06
У Београду, 23. августа 2016. године
Министар,
Младен Шарчевић, с.р.