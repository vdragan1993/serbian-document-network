На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
Влада доноси 
 
ОДЛУКУ
о утврђивању Пинове виле у Зрењанину за споменик културе

	"Службени гласник РС", број 51 од 12. јуна 2013.
 
1. Пинова вила у Зрењанину утврђује се за споменик културе.
2. Пинова вила у Зрењанину (у даљем тексту: споменик културе) налази се на територији градске општине Зрењанин, у граду Зрењанину, Улица Иве Лоле Рибара број 13, у државној својини, на катастарској парцели број 4456/1, КО Зрењанин, у државној својини. 
	
Споменик културе саграђен је 1894. године, према плановима угледног пештанског архитекте Ласла Ђалуша. Конципиран је као једноспратни угаони објекат, увучен у односу на регулациону линију двеју улица: Иве Лоле Рибара и Јована Цвијића. Веома разуђене основе, архитектонски је обликован са стилским обележјима романтизма. Идеја репрезентативности остварена је наглашавањем полукружног угаоног испуста у виду куле са купастим кровом на чијем тамбуру се налазе концентрично распоређени мали четвртасти прозорски отвори. Главни улаз се налази из Улице Јована Цвијића. Фасада је целом дужином хоризонтално подељена кордонским венцем на приземље и спрат. У приземљу и на спрату налазе се једноставни правоугаони прозорски отвори и они који се завршавају благо преломљеним или сегментним луком. Фасада је решена асиметрично. Фасадно платно према Улици Иве Лоле Рибара је најрепрезентативније обрађено. Његов леви крак завршава се декоративним степеничастим забатом који подсећа на архитектонске елементе касне готике. У приземљу се налазе два прозора у виду бифора са мермерним стубићем у средини који се не протеже целом висином прозора. На спрату је тераса са два правоугаона прозорска отвора и вратима у средини. Фронтална страна терасе је имала ограду у виду балустраде, а бочни зидови су обликовани у форми парапетног зида који се до данас сачувао. У средишњој зони спрата налази се еркер који се завршава троугластим забатом. Поткровни венац носи фриз једноставно профилисаних конзолица који се протеже и по зиду испод тамбура угаоне куле. Кровне масе су разуђене, са кровним баџама које имају завршетке у облику пирамиде.
Споменик културе поседује архитектонско-стилске и културно-историјске вредности. Као вредно ауторско остварење арх. Ласла Ђалуша, јасних конструктивних решења, изражене монументалности, прецизног извођења, складних пропорција и односа маса, представља значајан допринос историјском градитељском наслеђу Зрењанина. 
	
3. Заштићена околина споменика културе обухвата катастарску парцелу број 4456/1, КО Зрењанин, у државној својини.
4. Утврђују се следеће мере заштите споменика културе:
1) очување изворног изгледа спољашње архитектуре и ентеријера, хоризонталног и вертикалног габарита, облика и нагиба крова, свих конструктивних и декоративних елемената, стилских карактеристика, оригиналних материјала и функционалних карактеристика;
2) ажурно праћење стања и одржавање конструктивно-статичког система, кровног покривача, свих фасада, ентеријера и исправности инсталација у споменику културе;
3) забрана радова који могу угрозити статичку стабилност споменика културе; 
	
4) забрана преправки, доградње, преградње и надградње споменика културе; 
	
5) вођење електро и ТТ водова подземним путем;
6) забрана постављања прикључних кутија, ормара и расхладних уређаја на фасадама споменика културе; 
	
7) коришћење споменика културе као репрезентативног објекта, у складу са његовом наменом и садржајем.
5. Утврђују се следеће мере заштите заштићене околине споменика културе:
1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе и његову заштићену околину;
2) забрана постављања покретних тезги, киоска и других привремених објеката унутар заштићене околине;
3) забрана радова који могу угрозити статичку безбедност споменика културе; 
	
4) забрана извођења радова којима се врши промена облика или намене терена; 
	
5) забрана постављања далековода, ваздушних електро и ТТ водова преко заштићене парцеле; њихово вођење извршити подземним каналима, уз враћање терена у првобитно стање; 
	
6) урбанистичко и комунално уређење, хортикултурно опремање, неговање декоративне флоре и редовно одржавање простора заштићене околине споменика културе у функцији споменика културе. 
	
6. Ова oдлука ступа на снагу осмог дана од дана објављивања у „Службеном гласнику Републике Србије”.
 
05 број 633-4143/2013
У Београду, 4. јуна 2013. године
Влада
Председник,
Ивица Дачић, с.р.