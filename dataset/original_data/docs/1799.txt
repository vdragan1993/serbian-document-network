На основу члана 15. став 10. Закона о порезу на добит
предузећа („Службени гласник РС”, број 25/2001), уз претходно прибављено
мишљење министра надлежног за послове финансија и економије,
Министар културе доноси
 
 
ПРАВИЛНИК
о улагањима у
области културе која се признају као расход
"Службени гласник РС", брoј 9 од 26. фебруара 2002.
 
 
Члан 1.
Овим правилником ближе се уређује шта се у смислу члана
15. став 3. Закона о порезу на добит предузећа („Службени гласник РС”, број
25/2001) сматра улагањем у области културе које се признаје као расход у износу
највише до 1,5% од укупног прихода.
 
 
Члан 2.
Улагања у области културе из члана 1. овог правилника
признају се као расход уколико омогућују:
1) стварање, проучавање и очување културних вредности;
2) неговање, очување и обогаћивање културно-историјског
наслеђа;
3) стварање услова за обављање и развој културних
делатности;
4) подстицање међународне културне делатности и
сарадње;
5) подстицање едукације у области културе;
6) подстицање научних истраживања у области културе;
7) стимулисање младих талената у области културног
стваралаштва.
 
 
Члан 3.
Улагање у области културе из члана 2. овог правилника
признаје се као расход уколико се улагање врши у установе културе, уметничка
удружења, факултете, академије, уметничке школе и друга домаћа правна лица која
су регистрована у следеће подгрупе делатности према Закону о класификацији
делатности и регистру јединица разврставања („Службени лист СРЈ”, број 31/96),
и то:
1) заштита културних добара, природних и других знаменитости
(92522);
2) делатност музеја, галерија и збирки (92521);
3) уметничко и књижевно стваралаштво и сценска уметност
(92310);
4) кинематографска и видео производња (92110);
5) делатност библиотека (92511);
6) делатност архива (92512);
7) делатност ботаничких и зоолошких вртова и других
природних резервата (92530);
8) издавање књига, брошура, музичких књига и других
публикација (22110).
 
 
Члан 4.
Улагања у области културе која се врше у установе
културе, уметничка удружења, факултете, академије, уметничке школе и друга
домаћа правна лица која су регистрована за обављање делатности из члана 3. овог
правилника, представљају издатке који се признају као расход уколико су уложена
у инвестиције намењене реконструкцији постојећих и изградњи нових објеката културе,
програмске активности, продукцију и опрему која служи за обављање делатности
културе и уметности.
 
 
Члан 5.
Овај правилник ступа на снагу осмог дана од дана
објављивања у „Службеном гласнику Републике Србије”.
 
 
Број 110-00-00018/2001-01
У Београду, 20. фебруара
2002. године
Министар,

Бранислав Лечић, с.р.