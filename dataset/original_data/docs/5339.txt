На основу члана 28. став 5. Закона о јавним набавкама („Службени гласник РС”, број 124/12),
Управа за јавне набавке доноси
 
ПРАВИЛНИК
о грађанском надзорнику 
"Службени гласник РС", број 29 од 29. 
				марта 2013.
 
Предмет уређивања
Члан 1.
Овим правилником уређују се услови и критеријуми за именовање грађанског надзорника и начин рада грађанског надзорника.
Именовање грађанског надзорника
Члан 2.
Грађанског надзорника именује Управа за јавне набавке (у даљем тексту: Управа), ако наручилац спроводи поступак јавне набавке чија је процењена вредност већа од милијарду динара, најкасније до дана који је у годишњем плану набавки одређен као оквирни датум покретања поступка јавне набавке, односно 30 дана од дана пријема плана набавки, у складу са Законом о јавним набавкама (у даљем тексту: Закон). 
Услови и критеријуми за именовање грађанског надзорника 
Члан 3.
За грађанског надзорника може бити именовано лице из редова истакнутих стручњака у области јавних набавки или области која је у вези са предметом јавне набавке, односно удружење које се бави јавним набавкама, спречавањем корупције или сукоба интереса, у складу са Законом.
Члан 4.
За грађанског надзорника може бити именовано лице које се именује за грађанског надзорника као истакнути стручњак у области јавних набавки или области која је у вези са предметом јавне набавке, које испуњава следеће услове:
1) стечено одговарајуће образовање, стручност и искуство у области јавних набавки, односно у одређеној области која је у вези са предметом јавне набавке;
2) да лице није члан политичке организације у складу са прописом који уређује финансирање политичких организација; 
3) да лице није запослено или на било који начин радно ангажовано код наручиоца;
4) да лице није осуђивано за кривична дела на безусловну казну затвора; 
5) да лице није вршилац јавне функције, односно да није вршило јавну функцију две године пре подношења захтева за именовање.
Испуњеност услова из става 1. овог члана доказује се достављањем одговарајућих доказа о стеченом образовању, као и доказима о стеченом искуству у вези са спровођењем или контролом јавних набавки, подацима о објављеним стручним радовима, ауторским текстовима и слично, као и достављањем изјаве под пуном материјалном, кривичном, и моралном одговорношћу за испуњеност услова из става 1. тач. 2) – 5) овог члана. 
Члан 5.
За грађанског надзорника може бити именовано удружење које се бави питањима јавних набавки, ако испуњава следеће услове:
1) да је регистровано у складу са законом о регистрацији;
2) да се удружење или чланови удружења баве анализом прописа из области јавних набавки, анализом спровођења конкретних поступака јавних набавки, анализом поступања наручилаца у фазама процеса јавних набавки и друго; 
3) да се најмање један члан удружења или лице запослено у удружењу или је уговорно ангажовано од стране удружења, бави пословима из става 1. тачке 2) овог члана;
4) да лице које би у име удружења вршило послове грађанског надзорника није члан политичке организације у складу са прописом којим се уређује финансирање политичких организација;
5) да удружење није основала политичка организација, нити је удружење закључивало уговоре са политичким субјектом које би га довело у однос зависности; 
6) да лице које би у име удружења вршило послове грађанског надзорника није запослено или на било који начин радно ангажовано код наручиоца.
За грађанског надзорника може бити именовано удружење које се бави питањима спречавања корупције и сукоба интереса, ако испуњава следеће услове:
1) да је регистровано у складу са законом о регистрацији;
2) да се удружење или чланови удружења баве анализом прописа из области спречавања корупције и сукоба интереса, анализом спровођења прописа из области борбе против корупције или сукоба интереса, анализом поступања наручилаца у вези са решавањем сукоба интереса и спречавањем корупције у јавним набавкама и друго; 
3) да је најмање један члан удружења или лице запослено у удружењу или је уговорно ангажовано од стране удружења, учествовало у изради прописа и анализа у областима из става 2. тачке 2) овог члана;
4) да лице које би у име удружења вршило послове грађанског надзорника није члан политичке организације у складу са прописом којим се уређује финансирање политичких организација;
5) да удружење није основала политичка организација, нити је удружење закључивало уговоре са политичким субјектом које би га довело у однос зависности; 
6) да лице које би у име удружења вршило послове грађанског надзорника није запослено или на било који начин радно ангажовано код наручиоца.
Испуњеност услова из става 2. овог члана доказује се изводом из Агенције за привредне регистре, описом искуства у областима за које се удружење именује за грађанског надзорника, као и изјавом председника удружења под пуном материјалном, кривичном, и моралном одговорношћу за непостојање сметњи из става 1. тач. 4) – 6), односно става 2. тач. 4) – 6) овог члана. 
Начин рада грађанског надзорника 
Члан 6.
Грађански надзорник поступа објективно, независно, непристрасно, придржавајући се етичких начела и правила струке. 
Грађански надзорник надгледа поступак јавне набавке: 
1) праћењем објављивања информација на Порталу јавних набавки, интернет страници наручиоца и другим јавним гласилима и анализирањем објављених информација ради провере поштовања начела Закона о јавним набавкама и поступка јавне набавке;
2) праћењем и анализом свих аката наручиоца донетих пре покретања поступка јавне набавке, у току поступка јавне набавке и по његовом окончању, а до момента подношења извештаја;
3) непосредним увидом у радње које наручилац предузима у поступку јавне набавке; 
4) непосредним увидом у комуникацију наручиоца са заинтересованим лицима односно понуђачима, интерну комуникацију наручиоца и комуникацију наручиоца са другим органима у вези са предметном јавном набавком; 
5) добијањем додатних захтеваних информација од наручиоца;
6) добијањем информација о законитости поступка јавне набавке од лица која се обрате грађанском надзорнику и провером тачности тих информација или обавештавањем надлежних органа у случају да није у могућности да сам изврши проверу, а информације су битне са становишта законитости поступка јавне набавке.
Грађански надзорник у току надгледања поступка јавне набавке износи своје мишљење.
Члан 7.
Грађански надзорник који добије пријаву о сумњи на корупцију у вези са предметним поступком јавне набавке обавештава без одлагања Управу, Агенцију за борбу против корупције и надлежно тужилаштво.
О достављеном обавештењу из става 1. овог члана грађански надзорник обавештава подносиоца пријаве.
Члан 8.
Када утврди да је у поступку јавне набавке дошло до неправилности грађански надзорник о томе без одлагања обавештава наручиоца.
Уколико се неправилности не могу на другачији начин отклонити, или наручилац пропусти да то учини благовремено, грађански надзорник ће поднети захтев за заштиту права и обавестити орган који врши надзор над радом наручиоца, надлежне државне органе и јавност.
Члан 9.
Грађански надзорник је дужан да поднесе одбору Народне скупштине надлежном за финансије, односно скупштини аутономне покрајине или локалне самоуправе и Управи, извештај о спроведеном поступку јавне набавке у року од 20 дана од дана закључења уговора или доношења одлуке о обустави поступка, у складу са законом.
Пре подношења извештаја у складу са ставом 1. овог члана, грађански надзорник доставља предлог извештаја наручиоцу чији је поступак јавне набавке био предмет надгледања, који може грађанском надзорнику доставити своје примедбе на предлог извештаја у року од пет дана од дана његовог пријема. 
Извештај грађанског надзорника се објављује на 
				интернет страници Управе и наручиоца чији је поступак надгледан.
Члан 10.
У случају да му није достављен документ или информација, која по мишљењу грађанског надзорника може указивати на повреду законитости поступка јавне набавке, грађански надзорник ће без одлагања обавестити Управу и орган који врши надзор над радом наручиоца. 
Ако грађански надзорник, на основу докумената којима располаже, непосредног увида у поступак јавне набавке или информација које је добио на други начин, стекне уверење да се поступак јавне набавке одвија противно закону или да је почињено неко кажњиво дело, о томе ће без одлагања обавестити орган надлежан за покретање кривичног, прекршајног односно поступка за привредни преступ.
Ако се уверење грађанског надзорника из става 2. овог члана потврди, или ако у примереном року не добије одговор од органа којем се обратио, а који отклања сумњу у кршење закона, грађански надзорник ће обавестити јавност о сумњи у кршење закона.
Ступање на снагу
Члан 11.
Овај правилник ступа на снагу 1. априла 2013. године.
 
Број 110-00-5/2013-01
У Београду, 27. марта 2013. године
Директор,
др Предраг Јовановић, с.р.