На оснoву члана 8. став 7. Закона о ветеринарству („Службени гласник РС”, бр. 91/05 и 30/10), 
Министар пољопривреде, шумарства и водопривреде доноси
 
ПРАВИЛНИК 
о условима у погледу објеката, опреме, средстава за рад и стручног кадра које мора да испуњава центар за складиштење и дистрибуцију семена за вештачко осемењавање 
"Службени гласник РС", број 6 од 4. фебруара 2011.
 
Члан 1.
Овим правилником ближе се прописују услови у погледу објеката, опреме и средстава за рад, као и услови у погледу стручног кадра које мора да испуњава центар за складиштење и дистрибуцију семена за вештачко осемењавање (у даљем тексту: центар за дистрибуцију семена). 
Члан 2.
Центар за дистрибуцију семена у погледу објекта мора да испуњава следеће услове:
1) да је изграђен од чврстог материјала који обезбеђује термо и хидроизолацију;
2) да је својим конструкцијским решењем изведен тако да не дозвољава улазак глодара, артропода и инсеката у објекат и да не постоји могућност контакта са животињама;
3) да има сопствени улаз, односно улаз који је одвојен од стамбеног дела објекта, ако је центар за дистрибуцију семена изграђен у склопу стамбеног објекта; 
4) да има глатке и равне подове, зидове и радне површине израђене од водоотпорног материјала који могу лако да се чисте, перу и дезинфикују, осим у просторији намењеној за смештај запослених, као и да подови нису клизави, а изведени су тако да не дозвољавају цурење течности из просторија;
5) да је направљен тако да све просторије и простори буду лако доступни за чишћење и дезинфекцију, укључујући и слободне просторе између и испод радних пултова, ормара и другог намештаја;
6) да има функционално повезане просторије и просторе; 
7) да је прикључен на водоводну и канализациону мрежу и има систем за грејање;
8) да има инсталирану текућу хладну и топлу воду и уређаје за прање и дезинфекцију руку;
9) да је прикључен на електричну мрежу; 
10) да има природно и вештачко осветљење;
11) да у свим просторијама и просторима, у зависности од намене, има обезбеђену одговарајућу температуру.
Члан 3.
Објекат из члана 2. овог правилника мора да има следеће просторије: 
1) за смештај контејнера у којима се чува дубоко замрзнуто семе за вештачко осемењавање животиња (у даљем тексту: семе), с тим да се у једну просторију смештају контејнери са семеном само једне животињске врсте;
2) за пријем, смештај и чување семена са обезбеђеним условима карантина док траје поступак контроле семена; 
3) за паковање семена које се дистрибуира;
4) за пресвлачење и смештај запослених радника;
5) са санитарни чвором.
Члан 4.
Центар за дистрибуцију семена мора да има одређену опрему и средства за рад, и то:
1) контејнере у којима се чува дубоко замрзнуто семе тако да се у једном контејнеру чува семе само једне расе приплодњака и канистере у том контејнеру у којима се чува семе само једног приплодњака;
2) одговарајућу опрему и посуде са течним азотом које служе за допуњавање контејнера; 
3) рачунарску опрему (рачунар и штампач) за потребе електронске обраде података;
4) одговарајући намештај (столове, витрине и радне пултове) који обезбеђује несметано обављање радног процеса; 
5) опрему за прикупљање комуналног отпада.
Члан 5.
Центар за дистрибуцију семена мора да има запосленог у сталном радном односу, као одговорно лице, једног дипломираног ветеринара са лиценцом, у складу са законом којим се уређује ветеринарство. 
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-239/2010-09
У Београду, 1. фебруара 2011. године
Министар,
др Саша Драгин, с.р.