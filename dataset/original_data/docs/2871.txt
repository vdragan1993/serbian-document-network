На основу члана 89. Закона о ревизији („Службени глaсник РС”, број 62/13) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), 
	
Влада доноси
 
ОДЛУКУ
о оснивању Одбора за јавни надзор над обављањем ревизије

"Службени гласник РС", број 93 од 
	25. октобра 2013.
 
1. Оснива се Одбор за јавни надзор над обављањем ревизије (у даљем тексту: Одбор за јавни надзор) ради обављања послова утврђених Законом о ревизији („Службени глaсник РС”, број 62/13 – у даљем тексту: Закон). 
	
2. Одбор за јавни надзор има председника и шест чланова, који се именују у складу са Законом.
3. Председник и чланови Одбора за јавни надзор именују се решењем Владе. 
	
4. Председнику Одбора за јавни надзор припада месечна нето накнада за рад у висини од 80% од нето основне плате помоћника директора управе у саставу министарства, а члановима Одбора за јавни надзор месечна нето накнада у висини од 70% од наведене основне плате. 
	
5. Средства за исплату накнаде за рад председника и чланова Одбора за јавни надзор обезбеђују се у оквиру буџетског раздела министарства надлежног за послове финансија (у даљем тексту: Министарство). 
	
6. Одбор за јавни надзор доноси пословник о раду којим се ближе уређује начин његовог рада. 
	
7. Одбор за јавни надзор почиње са радом наредног дана од дана објављивања решења из тачке 3. ове одлуке у „Службеном гласнику Републике Србије”. 
	
8. Одбор за јавни надзор, даном почетка рада, преузима од Министарства незавршене предмете из свог делокруга по којима је у складу са Законом поступало Министарство. 
	
9. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-9083/2013
У Београду, 25. октобра 2013. године
Влада 
Председник,
Ивица Дачић, с.р.