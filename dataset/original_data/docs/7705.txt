На основу члана 2. Закона о престанку рада
Скупштине САП Косова („Службени гласник СРС“, број 33/90), а у вези са чланом
4. Закона о јавним службама („Службени гласник РС“, број 31/91),

Народна скупштина Републике Србије, на
Трећој седници Првог редовног заседања у 1994. години, одржаној 26. маја 1994.
године, донела је

 


ОДЛУКУ


о оснивању Музеја у Приштини

„Службени гласник
РС”, број 34 од 27. 

маја 1994.

 

Члан 1.

Оснива се Музеј у Приштини (у даљем тексту: Музеј), као
установа за обављање делатности заштите уметничко-историјских дела у области
археологије, историје и етнологије.

Члан 2.

Музеј послује под називом „Музеј у Приштини” с потпуном
одговорношћу.

Седиште Музеја је у Приштини, Трг видовдански број 13.

Члан 3.

Музеј обавља следеће делатности:

1) истражује, евидентира, прикупља, чува и одржава
уметничко-историјска дела из области археологије, нумизматике, историје,
етнологије и уметности;

2) води регистар и документацију о
уметничко-историјским делима и регистар музеја и музејских јединица;

3) обезбеђује коришћење уметничко-историјских дела у
културне и друге сврхе, излагање на сталним поставкама и повременим изложбама;

4) спроводи мере техничке и физичке заштите
уметничко-историјских дела;

5) обавља примењена и развојна истраживања у функцији
развоја и унапређења основне делатности Музеја;

6) пружа стручну помоћ на чувању и одржавању
културно-историјских дела сопственицима и корисницима ових дела;

7) стара се о чувању и одржавању заштићених
уметничко-историјских дела која се налазе ван Музеја;

8) издаје публикације о уметничко-историјским делима,
резултатима њиховог научног поручавања и резултатима рада на њиховој заштити;

9) организује предавања и друге облике
културно-образовне делатности;

10) врши и друге послове утврђене законом, овом одлуком
и статутом.

Члан 4.

Средства за обављање делатности Музеја обезбеђују се у
складу са прописима којима се уређује финансирање установа у области културе.

Члан 5.

Органи Музеја јесу: директор, управни одбор и надзорни
одбор.

Директора, управни одбор и надзорни одбор Музеја
именује и разрешава Влада Републике Србије.

Члан 6.

Директор руководи Музејом.

Члан 7.

Управни одбор Музеја има пет чланова, од којих се два
члана именују из реда запослених у Музеју.

Члан 8.

Надзорни одбор има три члана, од којих се један члан
именује из реда запослених у Музеју.

Члан 9.

Средства за оснивање и рад Музеја чине:

1) средства Музеја Косова са билансним стањем на дан
31. маја 1994. године;

2) средства Музеја револуције народа и народности САП
Косово утврђена са билансним стањем на дан 31. маја 1994. године, осим зграде
Музеја револуције народа и народности САП Косово.

Музеј почиње са радом 1. јуна 1994. године.

Члан 10.

Даном почетка рада Музеј преузима средства, права и
обавезе и запослене у установама из члана 9. ове одлуке.

Од дана ступања на снагу ове одлуке установе из члана
9. ове одлуке не могу отуђивати или оптеретити имовину нити запошљавати нове
раднике.

Члан 11.

Управни одбор, надзорни одбор и директора Музеја Влада
Републике Србије именоваће у року од 30 дана од дана ступања на снагу ове
одлуке, а статут Музеја донеће се у року од 60 дана од дана ступања на снагу
ове одлуке.

Члан 12.

Директор Музеја донеће у року од 15 дана од дана
ступања на снагу статута Музеја општи акт о систематизацији којим ће се
утврдити степен и врста стручне спреме и потребна знања и способности за рад на
сваком радном месту у Музеју.

Директор Музеја распоредиће запослене у Музеју на радна
места која одговарају њиховој стручној спреми и радним способностима у року од
15 дана од дана ступања на снагу акта о систематизацији.

Запослени који не буду распоређени на једно од радних
места у Музеју имају статус радника за чијим је радом престала потреба и
остварују права и обавезе утврђене законом.

Члан 13.

Даном почетка рада Музеја престају са радом установе из
члана 9. ове одлуке.

Члан 14.

Ова одлука ступа на снагу наредног дана од дана
објављивања у „Службеном гласнику Републике Србије”, а објавиће се и у
службеном гласилу Аутономне покрајине Косова и Метохије.

 

РС
број 58

У
Београду, 26. маја 1994. године


Народна
скупштина Републике Србије

Председник,


Драган
Томић, с.р