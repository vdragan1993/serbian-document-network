На основу члана 79. став 3. Закона о енергетици („Службени гласник РС”, број 145/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 74/12, 7/14 – УС и 44/14), 
Влада доноси
 
УРЕДБУ
 о накнади за подстицај повлашћених произвођача електричне енергије
 "Службени гласник РС", број 12 од 12. 
				фебруара 2016.
  
I. УВОДНЕ ОДРЕДБЕ 
Члан 1. 
Овом уредбом прописује се начин обрачуна, плаћања и прикупљања средстава по основу накнаде за подстицајне мере, као и начин расподеле прикупљених средстава по основу накнаде за подстицајне мере.
Члан 2.
Поједини изрази који се употребљавају у овој уредби имају следећа значења:
1) Енергетски биланс је акт који припрема министарство надлежно за послове енергетике сагласно чл. 13. и 14. Закона о енергетици, који садржи пројекције за годину за коју се рачуна накнада;
2) јединична накнада је накнада коју до краја децембра текуће године за наредну годину утврђује Влада посебним актом у складу са Законом о енергетици и одредбама ове уредбе;
3) категорија повлашћених произвођача је скуп повлашћених произвођача који користе исту врсту извора примарне енергије и исту врсту технологије (хидроелектране, електране на ветар, соларне електране итд.);
4) накнада за подстицај је укупан износ накнаде коју плаћа крајњи купац за подстицај повлашћених произвођача електричне енергије;
5) Министарство је министарство надлежно за послове енергетике у смислу закона којим се уређује оснивање и делокруг рада министарства;
6) одабрани снабдевач је снабдевач који снабдева крајње купце који нису на гарантованом снабдевању;
7) оператор система је оператор преносног, односно дистрибутивног и затвореног дистрибутивног система електричне енергије;
8) период од 12 месеци је период од 1. новембра претпрошле године у односу на годину за коју се рачуна накнада до 31. октобра претходне године у односу на годину за коју се рачуна накнада.
Остали изрази употребљени у овој уредби имају значења дефинисана Законом о енергетици и уредбом којом се ближе прописују услови и поступак стицања статуса повлашћеног произвођача.
II. НАЧИН ОБРАЧУНА НАКНАДЕ ЗА ПОДСТИЦАЈ ПОВЛАШЋЕНИХ ПРОИЗВОЂАЧА ЕЛЕКТРИЧНЕ ЕНЕРГИЈЕ
1. Обрачун износа накнаде за подстицај производње повлашћених произвођача електричне енергије коју плаћа крајњи купац
Члан 3.
Накнада за подстицај обрачунава се тако што се износ јединичне накнаде множи са измереном количином потрошње активне електричне енергије крајњег купца у обрачунском периоду.
Потрошња активне електричне енергије из става 1. овог члана изражава се у kWh.
2. Формула за обрачун износа јединичне накнаде
Члан 4.
Износ јединичне накнаде изражава се у РСД/kWh и обрачунава се према следећој формули:

где су:
NKG – износ јединичне накнаде, [РСД/kWh];
G – ознака у индексу која означава годину за коју се рачуна износ јединичне накнаде;
i – ознака у индексу која означава поједине категорије повлашћених произвођача;
kR – коефицијент резерве;
EPP.G.i – очекивана производња електричне енергије повлашћених и привремених повлашћених произвођача у години G за поједине категорије повлашћених произвођача, [kWh];
NSE.PP.12M.i – укупна новчана средства фактурисана од повлашћених и привремених повлашћених произвођача за електричну енергију у периоду од 12 месеци, за поједине категорије повлашћених произвођача, која се утврђују на основу података из члана 10. став 1. тачка 2) ове уредбе, [РСД];
EPP.12M.i – укупна електрична енергија фактурисана од повлашћених и привремених повлашћених произвођача у периоду од 12 месеци, за поједине категорије повлашћених произвођача, која се утврђује на основу података из члана 10. став 1. тачка 1) ове уредбе, [kWh];
EPP.G – очекивана производња електричне енергије повлашћених и привремених повлашћених произвођача у години G, [kWh];
CB.GS.G – планирана јединична цена за балансну одговорност балансне групе која је балансно одговорна за гарантованог снабдевача електричне енергије у години G, која се утврђује на основу података из члана 10. став 1. тачка 6) ове уредбе, [РСД/kWh]; 
CE.GS – цена набавке електричне енергије гарантованог снабдевача, која се утврђује на основу података из члана 10. став 1. тачка 7) ове уредбе, коју на основу методологије из члана 50. став 1. тачка 5) Закона о енергетици признаје Агенција за енергетику Републике Србије као део оправданих трошкова гарантованог снабдевача за потребе одређивања цене гарантованог снабдевања, [РСД/kWh];
KSG-1 – салдо годишње корекције који се преноси из године G-1, [РСД];
ЕG – планирана потрошња финалне електричне енергије у Републици Србији за коју се плаћа накнада за годину G, [kWh].
У случају да Агенција за енергетику Републике Србије, у складу са чланом 397. Закона о енергетици, стави ван снаге одлуку о регулисању цене гарантованог снабдевања, набавна цена електричне енергије гарантованог снабдевача (CE.GS) одређује се као набавна цена електричне енергије из „фјучерс” уговора за целу календарску годину G на референтном организованом тржишту електричне енергије која важи на дан 1. децембра године која претходи години за коју се рачуна накнада (G-1).
III. НАЧИН ОДРЕЂИВАЊА ЕЛЕМЕНАТА ФОРМУЛЕ ЗА ОБРАЧУН ИЗНОСА ЈЕДИНИЧНЕ НАКНАДЕ
1. kR – коефицијент резерве
Члан 5.
Коефицијент резерве из члана 4. ове уредбе одређује се као вредност 1,05.
Намена коефицијента резерве је да обезбеди резервна новчана средства која могу бити неопходна гарантованом снабдевачу за редовно извршавање обавеза према повлашћеним произвођачима у случајевима неравномерне производње повлашћених произвођача током године, неповољне промене курса динара према евру, инфлације у еврозони, трошкова исплате накнаде повлашћеним произвођачима због престанка уговора о откупу електричне енергије за чији престанак гарантовани снабдевач није крив, као и ненаплативости рачуна.
2. EPP.G – очекивана производња електричне енергије повлашћених и привремених повлашћених произвођача у години G
Члан 6.
Министарство одређује укупну очекивану производњу електричне енергије повлашћених и привремених повлашћених произвођача у години G за коју се рачуна накнада из члана 4. ове уредбе.
За потребе одређивања очекиване производње из става 1. овог члана, Министарство је дужно да користи податке из енергетског биланса који се односе на планирану производњу електричне енергије повлашћених произвођача у години G.
Ако оцени да подаци из енергетског биланса треба да се употпуне за потребе одређивања очекиване производње из става 1. овог члана, Министарство може да користи и податке које му доставе гарантовани снабдевач, оператори система, повлашћени и привремени повлашћени произвођачи, а у вези су са планираном производњом електричне енергије повлашћених произвођача у години G.
Гарантовани снабдевач, оператори система и повлашћени и привремени повлашћени произвођачи су дужни да сарађују са Министарством и дају обавештења када им се Министарство обрати приликом одређивања очекиване производње из става 1. овог члана.
3. EPP.G.i – очекивана производња електричне енергије повлашћених и привремених повлашћених произвођача за поједине категорије повлашћених произвођача у години G
Члан 7.
Министарство одређује укупну очекивану производњу електричне енергије за поједине категорије повлашћених и привремених повлашћених произвођача у години G за коју се рачуна накнада из члана 4. ове уредбе, сходном применом одредбе члана 6. ове уредбе.
4. KSG-1 – салдо годишње корекције
Члан 8.
Салдо годишње корекције из члана 4. ове уредбе одређује Министарство у сарадњи са гарантованим снабдевачем, као разлику укупног оствареног прихода и укупних остварених трошкова гарантованог снабдевача по основу подстицаја повлашћених произвођача електричне енергије у периоду од 12 месеци, увећану за салдо годишње корекције из претпрошле године у односу на годину за коју се рачуна накнада (KSG-2).
Укупни остварени приход гарантованог снабдевача из става 1. овог члана одређује се на основу података из члана 10. став 1. ове уредбе, као сума фактурисаних износа по основу накнаде за подстицај и вредности новчаних средстава која одговарају производу енергије преузете од повлашћених и привремених повлашћених произвођача и цене набавке електричне енергије гарантованог снабдевача (CE.GS) из члана 4. ове уредбе, умањена за ненаплативост у износу од 2% и увећана за износ других прихода у вези са подстицајима остварених у складу са законом.
Укупни остварени трошкови гарантованог снабдевача из става 1. овог члана одређују се на основу података из члана 10. став 1. ове уредбе, као сума фактурисаних износа на име исплата повлашћеним и привременим повлашћеним произвођачима за произведену електричну енергију и новчаних средстава која гарантовани снабдевач потроши за потребе балансирања производње електричне енергије од повлашћених и привремених повлашћених произвођача, увећана за износ других оправданих трошкова.
5. ЕG – планирана потрошња финалне енергије у Републици Србији за коју се плаћа накнада 
Члан 9.
Министарство одређује планирану потрошњу финалне електричне енергије у Републици Србији за коју се плаћа накнада за годину G на основу података који служе за припрему енергетског биланса. Потрошња финалне електричне енергије за коју се плаћа накнада се израчунава као сума расположиве електричне енергије: за финалну потрошњу, за енергане, за топлане, за рафинерије, за производњу нафте и гаса, за руднике угља и за прераду угља.
6. Извештавање Министарства од стране гарантованог снабдевача за потребе обрачуна износа јединичне накнаде
Члан 10.
До краја новембра сваке године гарантовани снабдевач доставља Министарству податке о:
1) укупној електричној енергији фактурисаној од стране повлашћених и привремених повлашћених произвођача по категоријама у периоду од 12 месеци;
2) укупним новчаним износима фактурисаних по категоријама повлашћених и привремених повлашћених произвођача за испоручену електричну енергију у периоду од 12 месеци;
3) уплаћеним новчаним средствима на рачун гарантованог снабдевача у периоду од 12 месеци по основу активирања финансијског средства обезбеђења од привремених повлашћених произвођача који у року нису стекли статус повлашћеног произвођача;
4) стању наменског рачуна из члана 14. став 1. ове уредбе на дан 1. новембра текуће године;
5) структури свих уплата и исплата са наменског рачуна из члана 14. став 1. ове уредбе;
6) планираној јединичној цени за балансну одговорност балансне групе која је балансно одговорна за гарантованог снабдевача електричне енергије у години за коју се рачуна накнада;
7) цени набавке електричне енергије гарантованог снабдевача, коју на основу методологије из члана 50. став 1. тачка 5) Закона о енергетици признаје Агенција за енергетику Републике Србије као део оправданих трошкова гарантованог снабдевача за потребе одређивања цене гарантованог снабдевања.
Извештај из става 1. овог члана гарантовани снабдевач доставља на формулару чији образац Министарство објављује на својој интернет страници.
Уз извештај из става 1. овог члана, гарантовани снабдевач доставља део извештаја овлашћеног ревизора да је гарантовани снабдевач наменски рачун водио у складу са прописима којима се уређује рачуноводство и ревизија.
IV. НАЧИН ПРИКУПЉАЊА И РАСПОДЕЛЕ СРЕДСТАВА ОД НАКНАДЕ ЗА ПОДСТИЦАЈ
1. Субјекти прикупљања накнаде за подстицај 
Члан 11.
Субјекти наплате накнаде за подстицај од крајњих купаца су:
1) оператор система за крајње купце који немају уговор о потпуном снабдевању;
2) одабрани снабдевач за крајње купце који имају уговор о потпуном снабдевању, а нису на гарантованом снабдевању;
3) гарантовани снабдевач за крајње купце на гарантованом снабдевању.
2. Обавезе оператора система и одабраног снабдевача према гарантованом снабдевачу
Члан 12.
Оператор система и одабрани снабдевач су дужни да пренесу гарантованом снабдевачу средства у случајевима из члана 11. тач. 1) и 2) ове уредбе, која одговарају износу накнаде за подстицај који су фактурисали крајњим купцима за претходни месец, најкасније до 23. у текућем месецу. 
Оператор система и одабрани снабдевач до десетог у месецу за претходни месец, достављају гарантованом снабдевачу податке о количини преузете, односно продате електричне енергије, на основу којих гарантовани снабдевач обрачунава и испоставља рачун за уплату средстава по основу накнаде за подстицај.
Гарантовани снабдевач је овлашћен да испита тачност података које му достави одабрани снабдевачи ако посумња у њихову тачност и да ради провере затражи од оператора система да му достави податке о преузетој електричној енергији крајњих купаца одабраног снабдевача.
 Оператор система је дужан да на захтев гарантованог снабдевача достави податке о количини преузете електричне енергије за сваког субјекта наплате накнаде за подстицај.
Уколико подаци одабраног снабдевача о продатој електричној енергији нису у складу са подацима оператора система о преузетој електричној енергији од крајњих купаца, гарантовани снабдевач обрачунава и испоставља рачун за уплату средстава по основу накнаде за подстицај узимајући у обзир податке оператора система.
Оператор система и одабрани снабдевач су дужни да гарантованом снабдевачу до краја првог месеца сваке пословне године доставе бланко меницу као средство обезбеђења преноса средстава од фактурисане накнаде за подстицај повлашћених произвођача. 
3. Обавеза исказивања накнаде за подстицај у рачуну за приступ систему односно испоручену електричну енергију
Члан 13.
Оператор система, снабдевач, односно гарантовани снабдевач је дужан да у рачуну који доставља крајњем купцу за приступ систему, односно испоручену електричну енергију, као посебну ставку назначи износ укупне накнаде за подстицај.
4. Наменски рачун за новчана средства за подстицај повлашћених произвођача електричне енергије
Члан 14.
Гарантовани снабдевач води посебан наменски рачун на који се уплаћују и са кога се исплаћују новчана средства за подстицај повлашћених и привремених повлашћених произвођача електричне енергије.
Гарантовани снабдевач најкасније до 23. у текућем месецу уплаћује на наменски рачун: 
1) средства која одговарају износу накнаде за подстицај који је фактурисао крајњем купцу за претходни месец;
2) средства која одговарају цени по којој гарантовани снабдевач купује електричну енергију, која се одређују као: 

где су:
CE.GS – цена по којој је гарантовани снабдевач куповао електричну енергију, а која је одређена чланом 4. ове уредбе; 
EPP.М – фактурисана електрична енергија повлашћених и привремених повлашћених произвођача у претходном месецу.
5. Намена прикупљених средстава по основу накнаде и начин плаћања повлашћених произвођача електричне енергије
Члан 15.
Гарантовани снабдевач са наменског рачуна из члана 14. ове уредбе исплаћује новчана средства за:
1) електричну енергију коју су му фактурисали повлашћени, односно привремени повлашћени произвођачи електричне енергије у складу са уговором о откупу електричне енергије;
2) трошкове балансирања производње електричне енергије од повлашћених и привремених повлашћених произвођача електричне енергије, а који се рачунају према следећој формули:

где су:
VP – ознака у индексу која указује на одговарајући обрачунски временски период на који се односи трошак за потребе балансирања;
CB.GS.VP – цена балансирања балансне групе гарантованог снабдевача за електричну енергију у одговарајућем обрачунском временском периоду; 
EPP.VP – фактурисана електрична енергија повлашћених и привремено повлашћених произвођача у одговарајућем обрачунском временском периоду;
3) трошкове накнаде повлашћеним произвођачима због престанка уговора о откупу електричне енергије за чији престанак гарантовани снабдевач није крив.
6. Корекција висине јединичне накнаде
Члан 16.
Ако процени да прикупљена средства нису довољна за испуњавање обавеза из члана 15. ове уредбе, или дође до промене регулисаних цена, гарантовани снабдевач подноси Министарству иницијативу за промену износа јединичне накнаде.
Уз иницијативу из става 1. овог члана, гарантовани снабдевач доставља извештај са детаљно наведеним прикупљеним и исплаћеним новчаним средствима за подстицај повлашћених произвођача електричне енергије до дана подношења иницијативе и пројекцијом прихода и трошкова за подстицај повлашћених произвођача електричне енергије до краја текуће године. 
Ако Министарство утврди да је иницијатива из става 1. овог члана основана, подноси предлог Влади за корекцију износа јединичне накнаде у року од 15 дана од дана подношења иницијативе.
7. Извештај гарантованог снабдевача о прикупљеним и исплаћеним новчаним средствима за подстицај повлашћених произвођача електричне енергије
Члан 17.
Гарантовани снабдевач је дужан да најкасније до краја фебруара текуће године, објави извештај о прикупљеним и исплаћеним новчаним средствима за подстицај повлашћених произвођача електричне енергије за претходну календарску годину, који садржи нарочито:
1) назив повлашћеног произвођача и количину његове производње;
2) износ фактурисане и исплаћене електричне енергије за сваког повлашћеног, односно привременог повлашћеног произвођача;
3) износ фактурисане и прикупљене накнаде за подстицај од сваког појединачног субјекта накнаде из члана 11. ове уредбе;
4) износ новчаних средстава које је гарантовани снабдевач уплатио у складу са чланом 14. став 2. тачка 2) ове уредбе;
5) износ новчаних средстава исплаћених на име балансирања производње електричне енергије од повлашћених и привремених повлашћених произвођача, са одговарајућим прорачуном у складу са чланом 15. став 1. тачка 2) ове уредбе;
6) износ новчаних средстава наплаћених на основу активирања финансијског средства обезбеђења од привремених повлашћених произвођача; 
7) списак осталих прихода и трошкова у вези са прикупљеним и исплаћеним новчаним средствима за подстицај повлашћених произвођача електричне енергије.
Извештај из става 1. овог члана гарантовани снабдевач објављује на својој интернет страници. 
8. Квартални извештаји гарантованог снабдевача
Члан 18.
Гарантовани снабдевач је дужан да квартално достави Министарству извештај о прикупљеним и утрошеним средствима за накнаду за подстицај производње повлашћених произвођача електричне енергије у претходном периоду са детаљном структуром прихода и расхода као и тренутно стање на наменском рачуну из члана 14. став 1. ове уредбе. 
V. КАЗНЕНЕ ОДРЕДБЕ
Члан 19.
Новчаном казном од 1.500.000 од 3.000.000 динара казниће се за привредни преступ снабдевач – правно лице, ако најкасније до 23. у месецу за претходни месец не пренесе гарантованом снабдевачу прикупљена средства од накнаде за подстицај из члана 12. став 1. ове уредбе или до десетог у месецу за претходни месец не достави гарантованом снабдевачу податке из члана 12. став 2. ове уредбе или не достави меницу у складу са чланом 12. став 6. ове уредбе или не изда рачун крајњем купцу у складу са чланом 13. ове уредбе.
Одговорно лице у снабдевачу – правном лицу казниће се за привредни преступ из става 1. овог члана новчаном казном од 100.000 до 200.000 динара.
За привредни преступ из става 1. овог члана, правном лицу може се изрећи заштитна мера забране да се бави одређеном привредном делатношћу у трајању од шест месеци до три године.
Члан 20.
Новчаном казном од 1.500.000 од 3.000.000 динара казниће се за привредни преступ оператор система – правно лице, ако не пренесе гарантованом снабдевачу прикупљена средства од накнаде за подстицај најкасније до 23. у месецу за претходни месец из члана 12. став 1. ове уредбе или не достави гарантованом снабдевачу тражене податке из члана 12. ст. 2. и 4. ове уредбе или не достави меницу у складу са чланом 12. став 6. ове уредбе или не изда рачун крајњем купцу у складу са чланом 13. ове уредбе. 
Одговорно лице у оператору – правном лицу казниће се за привредни преступ из става 1. овог члана новчаном казном од 100.000 до 200.000 динара.
Члан 21.
Новчаном казном од 1.500.000 од 3.000.000 динара казниће се за привредни преступ гарантовани снабдевач – правно лице ако не води наменски рачун у складу са чл. 14. и 15. ове уредбе или не подноси извештаје у складу са чл. 14. и 15. ове уредбе или не изда рачун крајњем купцу у складу са чланом 13. ове уредбе.
Одговорно лице у гарантованим снабдевачу казниће се за привредни преступ из става 1. овог члана новчаном казном од 100.000 до 200.000 динара.
Члан 22.
Новчаном казном од 10.000 до 500.000 динара, казниће се за прекршај снабдевач – предузетник ако најкасније до 23. у месецу за претходни месец не пренесе гарантованом снабдевачу прикупљена средства од накнаде за подстицај из члана 12. став 1. ове уредбе или до десетог у месецу за претходни месец не достави гарантованом снабдевачу податке из члана 12. став 2. ове уредбе или не достави меницу у складу са чланом 12. став 6. ове уредбе или не изда рачун крајњем купцу у складу са чланом 13. ове уредбе.
За прекршај из става 1. овог члана, предузетнику може се изрећи заштитна мера забране да се бави одређеном привредном делатношћу у трајању од шест месеци до три године.
V. ЗАВРШНA ОДРЕДБA
Члан 23.
Ова уредба ступа на снагу наредног дана од дана објављивања у „Службеном гласнику Републике Србије”, a важи до 31. децембра 2018. године.
 
05 број 110-1057/2016-1
У Београду, 12. фебруара 2016. године
Влада
Председник,
Александар Вучић, с.р.