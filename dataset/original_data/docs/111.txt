На основу 
чл. 27. и 47.
Закона о Влади („Службени гласник РС”, бр.
55/05 и 71/05),

Влада доноси

 

УРЕДБУ

о Кабинету председника Владе

„Службени гласник РС”, број 75 од 26. 

августа 2005.

 

1. Садржина уредбе

 

Члан 1.

Овом
уредбом одређују се делокруг, уређење и друга питања значајна за рад Кабинета
председника Владе (у даљем тексту: Кабинет).

 

2. Делокруг Кабинета

 

Члан 2.

Кабинет
обавља стручне и друге послове за потребе председника Владе и по његовом
налогу, а нарочито:

1)
припрема мере којима председник Владе води и усмерава Владу и усклађује рад
чланова Владе;

2)
припрема обавезна упутства и посебна задужења која председник Владе даје
члановима Владе, Генералном секретару Владе и директорима служби Владе који су
му одговорни и стара се о њиховом извршавању;

3)
припрема акте које председник Владе доноси или предлаже Влади;

4)
припрема и обрађује материјале за рад председника Владе у Влади и радним телима
Владе и материјале за његово учествовање у раду Народне скупштине;

5)
стара се о сарадњи председника Владе с Народном скупштином, председником
Републике, другим државним органима, представницима страних држава и
међународних организација;

6)
организује састанке којима председава или на којима учествује председник Владе.

Кабинет обавља стручне и друге послове за потребе савета
председника Владе.

 

3. Вођење Кабинета

Шеф Кабинета

 

Члан 3.

Кабинет
води шеф Кабинета, кога поставља и разрешава председник Владе.

Шеф
Кабинета има при вођењу Кабинета иста овлашћења као директор службе Владе који
је одговоран председнику Владе.

Шефу
Кабинета престаје мандат с престанком мандата председника Владе, оставком или
разрешењем.

 

Заменик шефа Кабинета

 

Члан 4.

Шеф
Кабинета може да има заменика, кога сам предлаже, а кога поставља и разрешава
председник Владе.

Заменик
шефа Кабинета помаже шефу Кабинета у оквиру овлашћења која му он одреди и
замењује га ако је одсутан или спречен.

Заменику
шефа Кабинета мандат престаје из истих разлога као шефу Кабинета.

 

Објављивање решења о постављењу
и о престанку мандата

 

Члан 5.

Решења
о постављењу и престанку мандата шефа Кабинета и заменика шефа Кабинета
објављују се у „Службеном гласнику Републике Србије”.

 

4. Правилник о унутрашњем
уређењу и систематизацији радних места у Кабинету

 

Члан 6.

Правилник
о унутрашњем уређењу и систематизацији радних места у Кабинету доноси шеф
Кабинета уз претходну сагласност председника Владе.

Правилник
о унутрашњем уређењу и систематизацији радних места у Кабинету ступа на снагу
кад се Влада с њим сагласи.

 

5. Прелазне и завршне одредбе

Преузимање

 

Члан 7.

Даном
ступања на снагу ове уредбе Кабинет преузима све који су радили у Кабинету
председника Владе, као сектору у Генералном секретаријату Владе.

 

Рок за доношење правилника

 

Члан 8.

Шеф
Кабинета доноси правилник о унутрашњем уређењу и систематизацији радних места у
Кабинету у року од 60 дана од дана ступања на снагу ове уредбе.

 

Ступање уредбе на снагу

 

Члан 9.

Ова
уредба ступа на снагу осмог дана од дана објављивања у „Службеном гласнику
Републике Србије”.

 

 

05 број 110-5257/2005

У Београду, 25.
августа 2005. године

Влада

Потпредседник,

Мирољуб Лабус, с.р.