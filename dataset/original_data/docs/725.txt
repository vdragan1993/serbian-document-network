На основу члана 40. став 4. Закона о комуналној
полицији („Службени гласник РС”, број 51/09),

Министар за државну управу и локалну самоуправу доноси

 

 

ПРАВИЛНИК

о службеној легитимацији
комуналних полицајаца

„Службени гласник РС“, број 106
од 17. децембра 2009.

 

 

Члан 1.

Овим правилником прописује се боја, облик, саставни
делови и образац службене легитимације комуналних полицајаца (у даљем тексту:
легитимација), као и текст овлашћења комуналних полицајаца на легитимацији.


 

Члан 2.

Легитимација се штампа на обрасцу правоугаоног облика,
у виду картице, димензија 7 x 9 
cm, смештеном у дводелне корице димензија 8 x
10 
cm, које су у расклопљеном стању димензија 16 x 10 
cm. 

 

Члан 3.

Корице легитимације израђене су у тврдом кожном повезу
тамносиве боје.

На првој унутрашњој страни корице утиснути су: при
врху назив града, у средини грб града, при дну назив: „Комунална полиција”, а
испод њега: „Службена легитимација”.

На другој унутрашњој страни корице је простор у облику
џепа за смештај дела легитимације одштампаног на обрасцу из члана 2. овог
правилника (у даљем тексту: штампани део легитимације). 

 

Члан 4.

Лева страна штампаног дела легитимације садржи при
врху назив града, а испод њега натпис: „Комунална полиција”.

Испод назива и натписа из става 1. овог члана, у
горњем левом углу је место за фотографију у боји, димензија 2,5 x 3 
cm.

Са десне стране фотографије је холограм на коме је
аплициран грб града, испод њега место за уписивање регистарског броја
легитимације, испод којег је утиснут серијски број легитимације.

Испод фотографије, холограма, регистарског и серијског
броја је место за име и презиме комуналног полицајца коме се издаје
легитимација, датум издавања, место печата и место за потпис градоначелника.


 

Члан 5.

Десна страна штампаног дела легитимације садржи
наслов: „Овлашћења”, а испод њега текст који гласи: „Комунални полицајац
овлашћен је да у складу са Законом о комуналној полицији упозори лице, изда
усмено наређење, изврши проверу идентитета или довођење, изврши прегледање лица
и предмета, привремено одузме предмете, спроведе видео надзор и употреби
средства принуде – физичку снагу, службену палицу и средства за везивање, а у
складу са другим законом, прописом и општим актом града и да примени друга
овлашћења, предвиђена у члану 16. став 2. Закона о комуналној полицији.” 


 

Члан 6.

Штампани део легитимације из чл. 4. и 5. овог
правилника израђује се на хартији светлосиве боје са заштитом 120 
g/m²,
без избељивача, са воденим знаком и са влаканцима видљивим под 
UV светлом.

Штампани део легитимације упакован је у 
PVC провидни
омот и смештен у простор у облику џепа на другој унутрашњој страни
легитимације. 

 

Члан 7.

Грб града на првој унутрашњој страни корице и на
холограму штампаног дела легитимације аплицира се у складу са одлуком града
којом се уређује употреба грба града и сврхом легитимације да означава службени
статус комуналног полицајца у обављању послова из надлежности града. 

 

Члан 8.

Приказ корица легитимације у расклопљеном стању и
њеног штампаног дела одштампан је уз овај правилник и чини његов саставни део.


 

Члан 9.

Овај правилник ступа на снагу осмог дана од дана
објављивања у „Службеном гласнику Републике Србије”, а почиње да се примењује
са почетком примене Закона о комуналној полицији („Службени гласник РС”, број
51/09). 

 
 

Број 130-119-00-00046/2008-09

У Београду, 8. децембра 2009.
године

Министар,

Милан Марковић, с.р.