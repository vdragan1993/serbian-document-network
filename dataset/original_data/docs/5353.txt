На основу члана 41. став 13. Закона о трговини („Службени гласник РС”, бр. 53/10 и 10/13),
Министар трговине, туризма и телекомуникација доноси
 
ПРАВИЛНИК 
о начину и условима истицања јединичне цене за поједине врсте производа
"Службени 
				гласник РС", број 116 од 27. октобра 2014.
 
Члан 1.
Овим правилником прописују се начин и услови истицања јединичне цене за поједине врсте производа.
Члан 2.
Јединична цена, односно продајна цена по јединици мере обрачунава се и истиче у једнаким јединицама мере које се уобичајено користе у промету за одређену врсту производа. 
За производе исте врсте на једном продајном месту јединична цена је исказана у једнаким јединицама мере.
Члан 3.
Јединична цена се истиче на јасан, лако уочљив и читљив начин са назнаком јединице мере у којој је исказана (дин./јединица мере).
Члан 4.
Јединична цена истиче се за следеће производе:
1) храну и храну за животиње;
2) алкохолна и безалкохолна пића и сокове;
3) воду;
4) детерџенте;
5) боје и лакове, изузев сликарских боја;
6) уље, мазива и друге течности за моторе и моторна возила;
7) дестиловану воду;
8) производе за прање, чишћење и негу лица и тела;
9) производе за прање и негу косе;
10) производе за прање, чишћење и негу зуба и усне шупљине.
Изузетно од става 1. овог члана, истицање јединичне цене није потребно за:
1) производе који се продају као поклон пакети или комплети;
2) воће и поврће које се продаје комадно или у свежњу.
За производе код којих се наводи тежина оцеђене масе, јединична цена односи се на наведену тежину оцеђене масе.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00015/2014-04
У Београду, 21. октобра 2014. године
Министар,
Расим Љајић, с.р.