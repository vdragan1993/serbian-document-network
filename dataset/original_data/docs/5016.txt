На основу члана 41. став 2. Закона о заштити природе („Службени гласник РС”, бр. 36/09, 88/10 и 91/10 – исправка), 
Министар пољопривреде и заштите животне средине доноси 
 
ПРАВИЛНИК 
о критеријумима вредновања и поступку категоризације заштићених подручја
"Службени гласник РС", број 97 од 28. новембра 
				2015.
 
Члан 1.
Овим правилником прописују се критеријуми вредновања и поступак категоризације заштићених подручја.
Члан 2. 
Категоризација заштићеног подручја (у даљем тексту: категоризација) је вредновање и сврставање тог подручја у једну од три категорије утврђене законом којим се уређује заштита природе.
Члан 3.
Вредновање, односно утврђивање вредности и значаја заштићеног подручја врши се у односу на:
1) израженост главних природних обележја, појава и процеса од интереса за заштиту подручја;
2) функције и намене подручја.
Члан 4.
Критеријуми вредновања главних природних обележја су:
1) аутохтоност и аутентичност, односно изворност, посебност и оригиналност обележја у погледу порекла, настанка и распрострањености;
2) репрезентативност, односно израженост и истакнутост обележја у погледу величине, бројности, облика и изгледа, структуре, састава, старости и очуваности;
3) разноврсност биолошких, геолошко-географских и предеоних обележја у погледу заступљености и међусобног односа елемената живог света (гена, врста и екосистема), објеката и појава геонаслеђа и карактеристичних предела;
4) интегралност, односно целовитост, заокруженост и повезаност обележја у просторном и функционалном погледу;
5) естетичност, односно лепота, складност, привлачност, необичност, спектакуларност и динамика обележја.
Члан 5.
Критеријуми вредновања функције и намене подручја обухватају стварни и потенцијални допринос заштићеног подручја у: 
1) научним истраживањима и развоју науке;
2) образовно-васпитним активностима, јачању квалитета просветног рада и ширењу свести о потреби заштите;
3) укупном очувању биолошке, геолошке и предеоне разноврсности и животне средине и пружању еколошких услуга;
4) очувању културно-историјских вредности и традиције (фолклора, светковина, етнопроизвода и др), подизању културног нивоа и демографској обнови;
5) стварању услова за рекреацију, одмор, спорт и уживање људи у слободној природи;
6) одрживом развоју туризма и пољопривреде, посебно екотуризма и органске пољопривреде и очувању и обнављању старих раса и сорти;
7) одрживом коришћењу природних ресурса, посебно обновљивих извора енергије.
Члан 6.
Заштићено подручје може се сврстати у I категорију – међународног, националног, односно изузетног значаја ако испуњава следеће критеријуме, и то:
1) има обележја изворности и аутентичности која га чине јединственим или изузетно ретким простором, природним објектом или појавом у Републици Србији, и/или
2) представља у целости или садржи јединствен, односно посебно истакнут пример природног наслеђа Републике Србије по биолошким, географско-геолошким и предеоним вредностима и изражености главних обележја тих вредности, као што су величина, бројност, облик и изглед, структура и састав, старост, очуваност и друго, и/или
3) на несумњив начин изражава изузетну разноврсност и међусобну условљеност и повезаност живог света, абиотичких фактора и чинилаца, обележја предела и утицаја људског живота и рада, и/или
4) обезбеђује делотворну просторну и функционалну целовитост у односу на стратешке циљеве заштите и одрживог коришћења природе у Републици Србији, и/или
5) ствара изванредно упечатљиву слику лепог, занимљивог и узбудљивог у природи и омогућава њихову веома снажну перцепцију и доживљај, и/или
6) обухвата или представља део званично установљених међународно значајних подручја, и/или
7) омогућава функције и намене од интереса за Републику Србију, пре свега за научноистраживачки рад и образовне активности, очување културних добара од изузетног значаја и реализацију пројеката одрживог развоја од стратешког значаја.
У I категорију сврстава се подручје које се проглашава за: 
1) строги резерват природе, споменик природе или станиште, ако испуњава најмање три критеријума из става 1. овог члана; 
2) специјални резерват природе, парк природе или предео изузетних одлика, ако испуњава најмање четири критеријума из става 1. овог члана;
3) национални парк ако испуњава свих седам критеријума из става 1. овог члана.
Члан 7.
Заштићено подручје може се сврстати у II категорију – покрајинског/регионалног, односно великог значаја ако испуњава следеће критеријуме, и то:
1) има обележја изворности и аутентичности која га чине специфичним или ретким простором, природним објектом или појавом у аутономној покрајини или региону, и/или
2) представља веома значајан репрезент природног наслеђа Републике Србије, а јединствен или изузетно редак на територији аутономне покрајине или региона, по биолошким, географско-геолошким и предеоним вредностима и изражености главних обележја тих вредности, као што су величина, бројност, облик и изгледа, структура и састав, старост, очуваност и друго, и/или
3) одражава велику разноврсност и међусобну повезаност и целовитост животних заједница, популација дивљих биљака и животиња и природних чинилаца, као и посебну лепоту и обележја предела карактеристична за аутономну покрајину односно регион, и/или
4) обезбеђује делотворну просторну и функционалну целовитост у односу на основне дугорочне циљеве заштите и одрживог коришћења природе у аутономној покрајини односно региону, и/или
5) омогућава функције и намене од интереса за аутономну покрајину или регион, пре свега научне и образовне активности, очување културних добара од великог значаја и реализацију пројеката одрживог развоја од покрајинског, односно регионалног значаја.
У II категорију сврстава се подручје које не испуњава критеријуме и услове из члана 6. овог правилника, а проглашава се за: 
1) строги резерват природе, споменик природе или станиште, ако испуњава најмање два критеријума из става 1. овог члана; 
2) специјални резерват природе, парк природе или предео изузетних одлика, ако испуњава најмање три критеријума из става 1. овог члана. 
Члан 8.
Заштићено подручје сврстава се у III категорију – локалног значаја, ако испуњава услове за проглашење заштите у складу са законом, има вредности од интереса за општину или град и не испуњава критеријуме и услове из чл. 6. и 7. овог правилника.
Члан 9.
Категоризација се врши у поступку израде стручне документације, односно студије заштите и доношења акта о проглашењу заштићеног подручја.
Стручна организација за заштиту природе спроводи вредновање и сачињава предлог категорије који чини саставни део студије заштите у складу са законом којим се уређује заштита природе.
Предлог категорије садржи оцену главних природних обележја и функција, односно намена подручја у односу на критеријуме из чл. 4. и 5. и образложење предложене категорије у односу на одредбе чл. 6, 7. и 8. овог правилника.
Категорија заштићеног подручја утврђује се актом о проглашењу.
Члан 10.
Даном ступања на снагу овог правилника престаје да важи Правилник о критеријумима вредновања и поступку категоризације заштићених подручја („Службени гласник РС”, број 103/13).
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-00219/2015-17
У Београду, 10. новембра 2015. године 
Министар, 
проф. др Снежана Богосављевић Бошковић, с.р.