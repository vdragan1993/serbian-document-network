На основу члана 177. Закона о ауторском и сродним правима („Службени гласник РС”, бр. 104/09, 99/11 и 119/12, у даљем тексту: Закон) и Решења Завода за интелектуалну својину 990 број 021-2015/4206-05 од 12. јуна 2015. године којим се даје сагласност на Предлог јединствене тарифе накнада за реемитовање фонограма и на њима забележених интерпретација од 10. јуна 2015. године, 
Организација произвођача фонограма Србије „OФПС” из Београда, Масарикова број 5/19, и Организација за колективно остваривање права интерпретатора „ПИ”, из Београда, Мајке Јевросиме број 38 (у даљем тексту: колективне организације), заједнички доносе
 
ЈЕДИНСТВЕНУ ТАРИФУ
накнада за реемитовање фонограма и на њима забележених интерпретација
"Службени гласник РС", број 53 од 19. јуна 
				2015.
 
Члан 1.
Овом јединственом тарифом накнада за реемитовање фонограма и на њима забележених интерпретација (у даљем тексту: Тарифа) утврђује се висина и начин одређивања накнаде за реемитовање фонограма и на њима забележених интерпретација. 
Члан 2. 
Накнада за реемитовање фонограма и на њима забележених интерпретација се утврђује у проценту од прихода од реемитовања који представља производ месечне претплате без ПДВ и броја претплатника конкретног корисника. 
Уколико корисник поред услуге реемитовања нуди и друге услуге као што су телефонија и интернет, основицу за обрачун накнаде за реемитовање чини основна цена услуге реемитовања сваког појединог корисника помножена са бројем претплатника. 
Ако корисник не остварује приход, накнада се одређује у проценту од трошкова, а трошак представља збир свих направљених трошкова које корисник има обављајући делатност у оквиру које искоришћава фонограме и на њима забележене интерпретације. 
Накнада за реемитовање износи 1% од прихода/трошка корисника.
Накнада одређена применом процента на приход/трошак не може бити нижа од минималне накнаде, која представља најнижи износ накнаде за реемитовање фонограма и на њима забележених интерпретација. Минимална накада на месечном нивоу се одређује на тај начин што се број претплатника конкретног корисника помножи са бројем канала и 0,010 бодова за реемитовање до 70 радио и ТВ канала, односно 0,0035 бодова за реемитовање сваког канала преко 70-ог канала. 
Вредност бода износи 11 динара, увећано за ПДВ. 
Вредност бода се сваког 1. јануара усклађује са годишњим индексом потрошачких цена, према званичним подацима републичког органа за послове статистике. 
Члан 3. 
Корисник је дужан да до петог дана у месецу за претходни месец доставља колективној организацији која убира накнаду податке о броју претплатника и попис радио и ТВ канала у претходном месецу, односно извештај о броју домаћинстава/прикључака, извештај о броју домаћинстава/декодера (set-top-box-ова) и попис радио и ТВ канала које реемитује, као и висину месечне претплате по пакетима без ПДВ. 
Попис канала мора садржати све радио и ТВ канале који чине понуду корисника.
У случају да доставе податке који се разликују од података које Регулаторна агенција за електронске комуникације и поштанске услуге или Регулаторно тело за електронске медије доставе организацији која убира накнаду или од јавних података које објаве на званичним интернет страницама, као и од података о броју канала са интернет страница корисника, колективна организација која убира накнаду задржава права да изврши исправку обрачуна за претходну годину на основу тих података. 
Члан 4. 
Накнада за реемитовање фонограма и на њима забележених интерпретација се плаћа месечно.
Члан 5.
Ова тарифа ступа на снагу осмог дана од дана објављивања у „Службеном гласнику Републике Србије”, а примењује се почевши од првог дана месеца који следи за месецом у којем је ова тарифа ступила на снагу.
Ступањем на снагу ове тарифе престају да важе одредбе Тарифе накнада коју од корисника наплаћује ОФПС („Службени гласник РС”, бр. 94/09 и 30/11) које се односе на кабловско реемитовање и емитовање/реемитовање путем сателита, кабловских система, ИПТВ и других дигиталних технологија (двбт, тотал ТВ, D3, Wi Fi и сл.).
 
У Београду, 18. јуна 2015. године
 
Председник Управног одбора
организације ОФПС,
Бранислав Стојановић, с.р
.
Председник Управног одбора
организације ПИ,
Живорад Ајдачић, с.р.