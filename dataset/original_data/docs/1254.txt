На
основу члана 20. став 3. Закона о странцима („Службени гласник РС”, број
97/08),
Министар
унутрашњих послова доноси
 
 
ПРАВИЛНИК
о ближим условима, обрасцу
захтева и начину продужавања рока важења визе
„Службeни гласник РС“,
број 59 од 28. јула 2009.
 
 
Члан 1.
Овим
правилником се прописују ближи услови о начину продужења рока важења визе и обрасцу
захтева за продужење. 
 
Члан 2.
У
изузетним случајевима, ако то налажу хуманитарни, професионални или лични разлози
и виша сила, рок важења визе се може продужити на захтев странца.
Захтев
за продужење рока важења визе подноси се организационој јединици Министарства унутрашњих
послова надлежној за послове странаца, по месту боравишта странца.
Захтев
из става 1. овог члана подноси се пре истека рока важења визе.
Уз
захтев за продужење рока важења визе странац је дужан да поднесе и доказе о постојању
разлога из става 1. овог члана под којима се сматрају:
1)
хитна медицинска помоћ или интервенција,
2)
превоз хуманитарне помоћи, уколико се тај превоз обавља преко територије Републике
Србије или је Република Србија крајња дестинација, 
3)
неодложно присуство страног држављанина у Републици Србији из личних, професионалних
или других разлога.
Рок
важења визе се продужава на период од највише 90 дана.
Рок
важења визе се продужава тако што се на првој слободној страни путне исправе лепи
налепница визе за краћи боравак (виза Ц). 
 
Члан 3.
Захтев
из члана 2. овог правилника подноси се на обрасцу димензија 297 x 210 mm, беле боје.
Образац
захтева из става 1. овог члана одштампан је уз овај правилник и чини његов саставни
део. 
 
Члан 4.
Овај
правилник ступа на снагу наредног дана од дана објављивања у „Службеном гласнику
Републике Србије”.
 
Министар,
Ивица Дачић, с.р.