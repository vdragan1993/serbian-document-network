ЗАКОН


о давању контрагаранције 
Републике
Србије
Србији 
и Црној
Гори 
по зајму 
Европске 
инвестиционе банке за финансирање 
Пројекта 
обнове 
града Београда

"Службени гласник
РС", број

120 од 

5. новембра 2004. 


 

 

 

Контрагаранција
Републике Србије

 

Члан 1.

Република Србија преузима обавезу да као контрагарант
измири обавезе Србије и Црне Горе по зајму Европске инвестиционе банке, у
износу од 90 милиона евра, по основу Финансијског уговора између Србије и Црне
Горе, као зајмопримца, и Европске инвестиционе банке, као зајмодавца,
закљученог 17. јуна 2003. године у Београду, за финансирање Пројекта обнове
града Београда.

 

Обавеза Републике
Србије 

 

Члан 2.

Контрагаранција из члана 1. овог закона даје се Србији
и Црној Гори на име обавезе из Закона о задужењу Србије и Црне Горе код
Европске инвестиционе банке (Пројекат обнове града Београда – 90 милиона евра)
(„Службени лист СЦГ”, број 14/04), којим се Србија и Црна Гора задужује у своје
име, а за рачун Републике Србије, у износу од 90 милиона евра за финансирање Пројекта
обнове града Београда и Закона о ратификацији Финансијског уговора између
Србије и Црне Горе и Европске инвестиционе банке (Пројекат обнове града
Београда) („Службени лист СЦГ – Међународни уговори”, број 5/04).

 

Корисник зајма

 

Члан 3.

Корисник зајма из члана 1. овог закона је град Београд
(у даљем тексту: Корисник зајма).

 

Начин повлачења
средстава зајма

 

Члан 4.

Средства зајма повлаче се по захтеву Корисника зајма,
преко Министарства финансија, на специјални рачун „ЕИБ Б.У.Р. Зајам СЦГ”, који
ће бити отворен на име Републике Србије код Народне банке Србије.

Министарство финансија ће средства из става 1. овог
члана промптно трансферисати у корист посебног девизног рачуна који ће Корисник
зајма отворити, у складу са чланом 4. Закона о девизном пословању („Службени
лист СРЈ”, бр. 23/02 и 34/02), код Народне банке Србије.

 

Отплата зајма 


 

Члан 5.

Отплата зајма врши се по налогу зајмопримца, преко
Народне банке Србије, у еврима.

 

Обавезе Корисника
зајма

 

Члан 6.

Средства за отплату зајма обезбедиће Корисник зајма.

Корисник зајма дужан је да средства за отплату зајма
обезбеђује према плану отплате за сваку повучену траншу, у износу који укључује
главницу, обрачунату камату и пратеће трошкове за ту траншу. 

Корисник зајма ће обезбеђивати средстава за отплату зајма
из сопствених прихода, уплатом динарске противвредности доспелих девизних
обавеза по обрачуну Народне банке Србије и обавештењу Министарства финансија.

Корисник зајма даће овлашћење Министарству финансија, у
складу са чланом 4. став 4. Закона о платном промету („Службени лист СРЈ”, бр.
3/02 и 5/03 и „Службени гласник РС”, број 43/04), са инструкцијом за наплату са
рачуна за извршење буџета града Београда, који се води у Министарству финансија
– Управи за јавна плаћања, које ће бити употребљено у случају да Корисник зајма
не изврши обавезу из става 3. овог члана.

 

Ступање на снагу

 

Члан 7.

Овај
закон ступа на снагу осмог дана од дана објављивања у „Службеном гласнику
Републике Србије”.