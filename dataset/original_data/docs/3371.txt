На основу члана 29. тачка 2) Закона о иновационој делатности („Службени гласник РС”, бр. 110/05 и 18/10), 
Министар за науку и технолошки развој доноси 

				 
 
ПРАВИЛНИК
о условима финансирања пројеката или изградње инфраструктуре намењене реализацији иновационих и развојних пројеката

"Службени гласник РС", 
				број 16 од 11. марта 2011.
 
 
Садржина Правилника

				 
Члан 1.
Овим правилником уређују се услови финансирања пројеката или финансирања изградње инфраструктуре намењене реализацији иновационих и развојних пројеката. 
 
Финансирање

				 
Члан 2.
Пројекти или изградња инфраструктуре намењене реализацији иновационих и развојних пројеката финансирају се средствима буџета Републике Србије ако: 
1) се средства одобравају по основу захтева поднетог на јавни позив;
2) је корисник средстава правно или физичко лице уписано у Регистар иновационе делатности;
3) се средства користе као бесповратна;
4) средства нису већа од 50% неопходних средстава за реализацију пројекта или изградњу инфраструктуре намењене реализацији иновационих и развојних пројеката.
Услови из става 1. овог члана примењују се и на финансирање пројеката или изградње инфраструктуре намењене реализацији иновационих и развојних пројеката које фондови са већинским државним власништвом врше из дела прихода оствареног из средстава буџета Републике Србије.
 
Финансирање иновационих и развојних пројеката

				 
Члан 3.
Иновациони и развојни пројекат (у даљем тексту: Пројекат) финансира се највише до износа утврђеног за текућу буџетску годину и утврђује се најмањи проценат новчаних средстава којима реализатори учествују у укупним трошковима неопходним за реализацију Пројекта, полазећи од извештаја о стању иновационе делатности у Републици Србији за претходну годину, у складу са приоритетима програма иновационе делатности које је усвојила Влада, а имајући у виду и средства која су фондови са већинским државним власништвом наменили за финансирање пројеката иновационе делатности, у складу са Законом.
 
Оцена пријаве

				 
Члан 4.
Оцена пријаве предлога Пројекта састоји се из технолошке и економске оцене, које обухватају:
1) степен оригиналних решења којима се постиже специфичност и јединственост резултата Пројекта;
2) актуелност предложене иновативне технологије, услуге или производа у односу на постојећу понуду, односно тражњу на тржишту;
3) директан утицај, односно степен утицаја очекиваних резултата Пројекта на стварање иновације као успешне тржишне примене инвенције, односно примене новог или значајно побољшаног производа, процеса или услуге (укључује значајна побољшања техничких карактеристика, компоненти и материјала, уграђеног софтвера, корисничке оријентисаности или других функционалних карактеристика) или маркетиншки методи или нови организациони методи у пословању, организацији рада или односима правног лица са окружењем, која може бити:
(1) иновација производа, као примена новог или значајно побољшаног производа, који је нов за односно правно лице (не мора бити нов за тржиште), а није промена естетске природе или искључиво продаја иновираних производа које је произвело и развило друго правно лице,
(2) иновација процеса, као примена новог или значајно побољшаног начина производње или испоруке (укључујући значајне промене у техници, опреми или софтверу, али не искључиво организационе и менаџерске промене) која је нова или унапређена за правно лице, без обзира ко је развио,
(3) иновација организације, као примена нових или знатних промена у структури или методима менаџмента, с намером да се у односном правном лицу побољша коришћење знања, квалитета производа или услуга, или повећа ефикасност пословних токова,
(4) маркетиншка иновација, као примена новог маркетиншког метода, укључујући значајне промене у дизајну производа, паковању, пласману и промоцији производа и наплаћивању производа;
4) ризик успешне реализације Пројекта (расположиви кадровски и остали ресурси, фактори ризика, компетентност руководиоца пројекта и компетентност пројектног тима); 
5) могућност повратка инвестиција и брзину којом се развијају нови производи или технолошка решења и нуде на тржишту или којом их непосредно примењује реализатор – корисник резултата Пројекта након улагања у изградњу инфраструктурних капацитета;
6) цену Пројекта, вредновану кроз процену реалности укупних планираних трошкова, учешће материјалних (опрема, репроматеријал) и новчаних трошкова у формирању укупне цене Пројекта са аспекта планираних активности и бројчаност и квалификациону структуру људских ресурса ангажованих на пројектним активностима;
7) могућност доприноса увећању извоза, односно смањењу увоза.
Пријаву предлога Пројекта из става 1. овог члана оцењује министарство надлежно за науку и технолошки развој (у даљем тексту: Министарство). Квалитативне оцене и одговарајући квантитативни еквивалент утврђују се и примењују на односни јавни позив, а резултати оцењивања су јавни. 
 
Оцена Пројекта

				 
Члан 5.
Ако је укупна квантитативно исказана оцена предлога Пројекта мања од вредности утврђене за јавни позив (с обзиром на укупан број предлога пројеката који су ушли у процедуру оцењивања и у односу на буџетска средства обезбеђена за финансирање по јавном позиву), подносилац пријаве обавештава се да нису испуњени услови за тражено финансирање Пројекта средствима буџета Републике Србије.
Предлог Пројекта чија је укупна квантитативно исказана оцена из става 1. овог члана већа од вредности утврђене за односни јавни позив, увршћује се на ранг листу пројеката којима се значајно доприноси реализацији односног програма иновационе делатности.
 
Одобравање финансирања Пројекта

				 
Члан 6. 
Одлука којом се одобрава финансирање Пројекта са ранг листе из члана 5. став 2. овог правилника, садржи образложење са: описом садржине Пројекта, пројектованим циљевима и очекиваним фазним резултатима појединих етапа реализације Пројекта; наводом о периоду укупно неопходном за окончање реализације Пројекта; временом очекиваног пласмана и приходовања; елементима техноекономске анализе очекиваних укупних резултата Пројекта.
 
Уговор о финансирању

				 
Члан 7. 
Са изабраним реализаторима Пројекта закључује се уговор о правима и обавезама у реализацији Пројекта за одобрени период.
Иновациони пројекат финансира се, по правилу, у периоду до једне године, а развојни у периоду до две године.
Изузетно, може се одобрити наставак финансирања Пројекта по протеку периода из става 2. овог члана:
1) ако су обезбеђена одговарајућа средства у буџету Републике Србије;
2) ако природа пројектних активности налаже дужи период за реализацију;
3) ако резултати претходне године реализације потврђују оправданост наставка финансирања. 
 
Услови финансирања 

				 
Члан 8.
Финансирање Пројекта одобрава се:
1) ако се реализацијом Пројекта непосредно доприноси остварењу циљева програма иновационе делатности који је усвојила Влада за буџетску годину у којој се Пројекат финансира;
2) ако се руководиоци реализатора и руководилац Пројекта обавезују да ће благовремено обезбедити ажурну финансијску документацију о наменском трошењу свих средстава којима се Пројекат финансира; ако активности реализације непосредно координира руководилац Пројекта, по чијем се писменом налогу, односно сагласности распоређује укупан износ средстава обезбеђених за реализацију Пројекта; ако руководилац Пројекта својим потписом потврђује тачност информација у извештајима о реализацији Пројекта, редовно и потпуно извештава Министарство о активностима које се предузимају у циљу реализације Пројекта, о околностима које утичу на његово успешно окончање, као и да предлаже мере за унапређење рада на Пројекту. Руководилац Пројекта може руководити само једним Пројектом, а истовремено као физичко лице може бити непосредно ангажован на још једном Пројекту који се финансира из средстава буџета Републике Србије. 
Уколико је пријављени учесник у Пројектном тиму и физичко лице које је истраживач ангажован на научноистраживачким пројектима финансираним из средстава буџета са позиције Министарства, могућност и обим његовог ангажовања утврђује се применом прописа о научноистраживачкој делатности; 
3) ако су корисници буџетских средстава за развој иновационе делатности само субјекти који су уписани у Регистар иновационе делатности који води Министарство; 
4) ако укупна буџетска средства којима се Пројекат финансира, нису већа од 50% неопходних средстава за његову реализацију, а утврђују се као збир накнаде за:
(1) део трошкова потребног рада на Пројекту – утврђен на основу броја „иноватор месеца” обрачунатог по броју сати, броју и квалификационој структури лица запослених код реализатора и лица која су по другом основу радно ангажована на реализацији Пројекта. Тим делом износа који је утврђен за цео период за који је финансирање одобрено, располаже се на основу писменог налога руководиоца Пројекта. Преусмеравање тог дела средстава финансирања Пројекта није дозвољено, а исплата евентуалних износа бонуса и стимулација радно ангажованих лица врши се искључиво из средстава реализатора Пројекта, и ти износи не улазе у цену Пројекта утврђену уговором са Министарством,
(2) део потребних директних материјалних трошкова Пројекта који се утврђује за: набавку материјала, компонената, опреме, алата и софтвера неопходних за реализацију пројектних активности; израду прототипа производа у мери у којој се утврди уговором с Министарством; набавку или израду опреме неопходне за реализацију пројектних активности, при чему се посебно исказује део набавне цене који се финансира средствима Министарства; набавку потрошног материјала и ситније опреме; изградњу инфраструктурних капацитета за реализацију Пројекта; трошкове службених путовања учесника пројектног тима ради реализације пројектних задатака у земљи или иностранству; трошкове пријаве патента ако је он резултат предложеног Пројекта. Тим делом износа, фиксно утврђеним за цео период за који је финансирање одобрено, располаже се на основу писменог налога руководиоца Пројекта;
5) ако су реализатори обезбедили 50% износа неопходног за реализацију Пројекта;
6) ако набавке радова и услуга реализатори врше у складу са важећим законским прописима.
 
Финансирање пројекта посебно евидентираног технолошког привредног друштва

				 
Члан 9.
Пројекат посебно евидентираног технолошког привредног друштва финансира се под општим условима из члана 2. овог правилника. 
Посебним програмом утврђује се начин реализације и посебни услови финансирања пројекта посебно евидентираног технолошког привредног друштава, при чему се узима у обзир извештај о стању иновационе делатности у Републици Србији за претходну годину, приоритети који формулишу програми иновационе делатности које је усвојила Влада и средстава која су фондови са већинским државним власништвом наменили за финансирање пројеката иновационе делатности технолошких привредних друштава.
 
Финансирање пројекта регистрованог физичког лица

				 
Члан 10.
Пројекат којим физичко лице предлаже начин реализације иновационих активности и делатности финансира се под општим условима из члана 3. овог правилника. 
Министарство јавним позивом утврђује услове финансирања пројекта којим регистровано физичко лице предлаже пројектну активност, узимајући у обзир извештај о стању иновационе делатности у Републици Србији за претходну годину, приоритете које формулишу програми иновационе делатности које је усвојила Влада и средства која су фондови са већинским државним власништвом наменили за финансирање пројеката иновационе делатности физичких лица.
Пројектна активност из става 1. овог члана треба да испуњава следеће услове: 
1) да је у непосредној вези с патентом, индустријским дизајном или топографијом интегрисаних кола поводом којих је извршен упис у Регистар иновационе делатности у својству регистрованог иноватора или је усмерена на прибављање нове исправе о патенту, индустријском дизајну или топографији интегрисаних кола;
2) да је за реализацију из других извора обезбеђено најмање 50% неопходних средстава.
 
Ступање на снагу

				 
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”. 
 
 
Број 110-00-31/2010-01
У Београду, 31. децембра 2010. године
Министар,
Божидар Ђелић, с.р.