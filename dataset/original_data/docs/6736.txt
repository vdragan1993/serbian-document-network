На основу члана 362. став 1. Закона о енергетици („Службени гласник РС”, брoј 145/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси 
 
УРЕДБУ
о утврђивању Методологије за одређивање цене снабдевања крајњег купца топлотном енергијом
"Службени гласник РС", број 63 од 17. јула 
				2015.
 
Члан 1.
Овом уредбом утврђује се Методологија за одређивање цене снабдевања крајњег купца топлотном енергијом, која је одштампана уз ову уредбу и чини њен саставни део (у даљем тексту: Методологија).
Члан 2.
Енергетски субјекти који обављају делатност снабдевања топлотном енергијом утврдиће цене снабдевања крајњег купца топлотном енергијом на основу Методологије најкасније до 1. октобра 2015. године.
Члан 3.
Ова уредба ступа на снагу осмог дана од дана објављивања у „Службеном гласнику Републике Србије”.
 
Број 110-7476/2015
У Београду, 10. јула 2015. године
Влада
Председник,
Александар Вучић, с.р. 
 
МЕТОДОЛОГИЈАЗА ОДРЕЂИВАЊЕ ЦЕНЕ СНАБДЕВАЊА КРАЈЊЕГ КУПЦА ТОПЛОТНОМ ЕНЕРГИЈОМ
I. ПРЕДМЕТ МЕТОДОЛОГИЈЕ
Методологијом за одређивање цене снабдевања крајњег купца топлотном енергијом се одређују:
– елементи за обрачун и начин утврђивања максималне висине прихода енергетског субјекта који обавља делатност производње, дистрибуције и снабдевања топлотном енергијом (у даљем тексту: енергетски субјект);
– елементи за обрачун и начин обрачуна цене приступа систему за дистрибуцију топлотне енергије;
– критеријуми и правила за расподелу прихода енергетског субјекта;
– категорије крајњих купаца топлотне енергије, у зависности од намене коришћења простора;
– тарифни елементи, тарифе и начин њиховог израчунавања за обрачун топлотне енергије коју енергетски субјект испоручује крајњим купцима топлотне енергије (у даљем тексту: купци);
– услови и поступак за подношење захтева за промену цене топлотне енергије надлежном органу јединице локалне самоуправе (у даљем тексту: надлежни орган).
II. ПОЈМОВИ И ДЕФИНИЦИЈЕ
Поједини изрази који се користе у овој методологији имају следеће значење:
1) претходна цена јесте цена топлотне енергије за купце која је важила до подношења захтева за промену цене у складу са овом методологијом;
2) максимална висина прихода јесте максимални приход којим се енергетском субјекту у регулаторном периоду надокнађују сви оправдани трошкови пословања;
3) обрачунски период јесте временски период у коме се врши обрачун испоручене топлотне енергије који својим актом прописује надлежни орган; 
4) регулаторни период јесте период у трајању од једне календарске године; 
5) тарифна група јесте категорија купаца топлотне енергије са сличном наменом коришћења простора;
6) тарифни елементи су рачунске величине на које се распоређује максимална висина прихода енергетског субјекта у регулаторном периоду.
Остали појмови употребљени у овој методологији имају исто значење као и у Закону о енергетици.
III. ОПШТЕ ОДРЕДБЕ
Цена топлотне енергије за купце исказујe се по тарифама утврђеним овом методологијом за обрачунски период и утврђује се по тарифним елементима за сваку групу купаца.
Промена цене за испоручену топлотну енергију мора бити у складу са Правилима за промену цена топлотне енергије садржаним у овој методологији.
При одређивању тарифа за обрачун цена топлотне енергије узимају се у обзир општа политика цена и планови развоја енергетског субјекта. .
Начин контроле цене топлотне енергије се врши применом метода регулације „Трошкови плус”, којим се енергетском субјекту за производњу, дистрибуцију и снабдевање топлотном енергијом одређује максимална висина прихода у регулаторном периоду, односно тарифа за обрачун цена топлотне енергије којом се обезбеђује:
– покривање оправданих трошкова пословања у обављању делатности производње, дистрибуције и снабдевања топлотном енергијом којима се обезбеђује краткорочна и дугорочна сигурност снабдевања;
– подстицање економске и енергетске ефикасности;
– недискриминација, односно једнаки положај за све купце;
– спречавање међусобног субвенционисања између појединих делатности које обавља енергетски субјект и између појединих група купаца;
– спречавање монополског понашања енергетског субјекта. 
IV. ОДРЕЂИВАЊЕ МАКСИМАЛНЕ ВИСИНЕ ПРИХОДА
Максимална висина прихода енергетског субјекта обрачунава се на основу оправданих трошкова пословања у обављању делатности производње, дистрибуције и снабдевања топлотном енергијом. 
Оцена оправданости трошкова врши се према природи конкретног трошка анализом његове сврсисходности, анализом количине и цене, упоредном анализом заснованом на подацима о трошковима у претходном периоду и трошковима енергетских субјеката који обављају исту енергетску делатност у земљи.
4.1 Израчунавање максималне висине прихода
Максимална висина прихода за регулаторни период се израчунава према следећем изразу:
МВП=МВПв+МВПф
МВПв=ОТв
МВПф=ОТф+ АМ + ПР*РС - ОП + КЕ
где су:
МВП – максимална висина прихода по основу обављања делатности производње, дистрибуције и снабдевања топлотном енергијом; 
МВПв – максимална висина прихода по основу обављања делатности производње, дистрибуције и снабдевања топлотном енергијом-варијабилни део;
МВПф – максимална висина прихода по основу обављања делатности производње, дистрибуције и снабдевања топлотном енергијом-фиксни део;
ОТв – варијабилни оперативни трошкови;
ОТф – фиксни оперативни трошкови;
АМ – трошкови амортизације; 
ПР – принос на средства који енергетски субјект може да оствари;
РС – регулисана средства;
ОП – остали приход;
КЕ – корекциони елемент.
Када се, у складу са овом методологијом, одређује максимална висина прихода трошкови који улазе у обрачун утврђују се на основу података из последњег финансијског извештаја енергетског субјекта. 
Уколико је у периоду до подношења захтева за промену цене топлотне енергије дошло до промене трошкова, обрачун се усклађује у висини и под условима дефинисаним правилима за промену цене садржаним у овој методологији.
4.1.1 Оперативни трошкови
Оперативни трошкови представљају оправдане трошкове настале по основу обављања енергетске делатности производње, дистрибуције и снабдевања топлотном енергијом и чине их:
1) трошкови материјала;
2) трошкови зарада, накнада зарада и остали лични расходи;
3) трошкови производних услуга; 
4) нематеријални трошкови; 
5) део резервисан за накнаде и друге бенефиције запослених, а који се исплаћују у регулаторном периоду и
6) остали расходи из пословања.
Оперативни трошкови настали по основу обављања енергетске делатности производње, дистрибуције и снабдевања топлотном енергијом могу бити варијабилни и фиксни оперативни трошкови.
Варијабилни оперативни трошкови представљају оправдане трошкове који се мењају са променом обима производње, дистрибуције и снабдевања топлотном енергијом, као што су трошкови енергената, топлотне енергије набављене од других произвођача, хемијски припремљене воде, електричне енергије и остали варијабилни оперативни трошкови и садржани су у Табели 1. из Прилога – Табеле за израчунавање цене снабдевања крајњег купца, који је одштампан уз ову методологију и чини њен саставни део. Ови трошкови се утврђују на основу енергетско-техничких параметара производних јединица, норматива утрошка и процењених тржишних цена за регулаторни период.
Фиксни оперативни трошкови представљају оправдане трошкове који се не мењају са променом обима производње топлотне енергије и садржани су у Табели 2. из Прилога ове методологије.
Фиксни оперативни трошкови у вези са отписом потраживања који се могу исказати приликом обрачуна максималне висине прихода у складу са овом методологијом не могу бити већи од 10% потраживања од купаца за испоручену топлотну енергију. 
4.1.2 Трошкови амортизације
Трошкови амортизације представљају трошкове амортизације средстава, прибављених уз накнаду или без ње, која су у функцији обављања енергетске делатности производње, дистрибуције и снабдевања топлотном енергијом и обухватају трошкове амортизације постојећих средстава и трошкове амортизације средстава која ће бити активирана у посматраном регулаторном периоду. Ови трошкови садржани су у Табели 3. из Прилога ове методологије.
Трошкови амортизације постојећих и средстава која ће бити активирана у посматраном регулаторном периоду се обрачунавају пропорционалном методом у процењеном корисном веку трајања средстава, с тим што се трошкови амортизације средстава која ће бити активирана у посматраном регулаторном периоду обрачунавају на основицу коју чини 50% вредности активираних нематеријалних улагања, некретнина, постројења и опреме у припреми и аванса датих за њихову набавку.
Трошкови амортизације у регулаторном периоду се рачунају према следећем изразу:
АМ = АМПС + АМАС
где су:
АМ – трошкови амортизације;
АМПС – трошкови амортизације постојећих средстава;
АМАС – трошкови амортизације средстава која ће бити активирана у посматраном регулаторном периоду.
4.1.3 Регулисана средства
Регулисана средства представљају нето вредност нематеријалних улагања (осим goodwill), некретнина, постројења и опреме која су ангажована за обављање енергетске делатности производње, дистрибуције и снабдевања топлотном енергијом, изузимајући:
– нето вредност средстава прибављених без накнаде, као што су донације и слично и 
– вредност нематеријалних улагања, некретнина, постројења и опреме у припреми и аванса датих за њихову набавку, која се не активирају у регулаторном периоду. 
Регулисана средства су основица за обрачун повраћаја на ангажована средства која енергетски субјект може да оствари у регулаторном периоду и садржана су у Табели 4. из Прилога ове методологије.
Вредност регулисаних средстава се обрачунава као аритметичка средина вредности регулисаних средстава на почетку регулаторног периода и вредности регулисаних средстава на крају регулаторног периода према следећем изразу:
РС = (пРС + кРС) / 2
где су:
РС – регулисана средства;
пРС – вредност регулисаних средстава на почетку регулаторног периода;
кРС – вредност регулисаних средстава на крају регулаторног периода.
Вредност регулисаних средстава на почетку регулаторног периода обрачунава се према следећем изразу:
пРС = пНВС – пСБН – пНСУП 
где су:
пНВС – нето вредност нематеријалних улагања (изузев goodwill), некретнина постројења и опреме на почетку регулаторног периода;
пСБН – нето вредност средстава прибављених без накнаде на почетку регулаторног периода;
пНСУП – вредност нематеријалних улагања, некретнина, постројења и опреме у припреми и аванса датих за њихову набавку на почетку регулаторног периода, а која неће бити активирана у регулаторном периоду или која нису оправдана и/или ефикасна. 
Вредност регулисаних средстава на крају регулаторног периода се обрачунава према следећем изразу:
кРС = пРС - А + ΔСУП - НOПС - ΔСБН - ΔНСУП
где су:
А – трошкови амортизације који се обрачунавају на начин утврђен овом методологијом (у динарима);
ΔСУП – промена вредности нематеријалних улагања (изузев goodwill), некретнина, постројења и опреме у припреми и аванса датих за њихову набавку;
НОПС – нето вредност средстава која су отуђена и/или трајно повучена из употребе;
ΔСБН – промена вредности средстава прибављених без накнаде;
ΔНСУП – промена вредности нематеријалних улагања (изузев goodwill), некретнина, постројења и опреме у припреми и аванса датих за њихову набавку која неће бити активирана у регулаторном периоду или која нису оправдана и/или ефикасна.
4.1.4 Стопа приноса на регулисана средства
Стопа приноса на регулисана средства утврђује се као пондерисана просечна цена капитала енергетског субјекта који обавља енергетску делатност производње, дистрибуције и снабдевања топлотном енергијом и садржана је у Табели 5а. из Прилога ове методологије. Пондерисана просечна цена капитала је пондерисани просек стопе приноса на сопствени капитал и пондерисане просечне стопе приноса на позајмљени капитал, према пондерима 0,4 за сопствени капитал и 0,6 за позајмљени капитал и обрачунава се пре опорезивања према следећем изразу: 
ППЦК = (СК * ЦСК) / (1 – СП) + ПК * ЦПК,
при чему је: 
СК + ПК = 1
где су:
ППЦК – стопа приноса на регулисана средства која се обрачунава као пондерисана просечна цена капитала (у %);
СК – учешће сопственог капитала у финансирању регулисаних средстава (у %);
ЦСК – реална цена сопственог капитала пре опорезивања (у %);
СП – стопа пореза на добит према важећим законским прописима (у %);
ПК – учешће позајмљеног капитала у финансирању регулисаних средстава (у %);
ЦПК – пондерисана просечна цена позајмљеног капитала (у %).
Цена сопственог капитала пре опорезивања треба да одражава специфични ризик предузећа, ризик земље и преовлађујуће услове прибављања капитала на финансијском тржишту у регулаторном периоду. 
У периоду до успостављања тржишта топлотне енергије цена сопственог капитала не може бити већа од 10%. 
Позајмљени капитал у смислу ове методологије представља збир дугорочних обавеза и краткорочних финансијских обавеза.
Цена позајмљеног капитала се рачуна као пондерисана просечна каматна стопа на укупно позајмљена средства, при чему се као пондери узимају учешћа позајмљених средстава у укупно позајмљеним средствима. Цена позајмљеног капитала се признаје до нивоа цене обазриво и рационално позајмљених средстава.
4.1.5 Остали приходи
Остали приходи су приходи остварени ангажовањем средстава намењених обављању делатности производње, дистрибуције и снабдевања топлотном енергијом, приходи од продаје производа насталих у процесу производње топлотне енергије, а нису у целокупно произведеној количини у функцији делатности енергетског субјекта, приходи од услуга на тржишту, приходи од активирања властитих учинака, приходи од продаје средстава, разграничени део прихода по основу реализације донираних средстава, приходи од камата, позитивне курсне разлике, приходи од наплате отписаних потраживања и други приходи, из претходне пословне године и садржани су у Табели 6. из Прилога ове методологије.
Приходи од наплате отписаних потраживања који се могу исказати приликом обрачуна максималне висине прихода у складу са овом методологијом не могу бити већи од 10% потраживања од купаца за испоручену топлотну енергију. 
4.1.6 Корекциони елемент
Корекциони елемент је вредносни израз (новчани износ) којим се умањује или увећава максимална висина прихода за регулаторни период за износ одступања оствареног прихода за претходни регулаторни период по основу регулисаних цена на које је дата сагласност од максималне висине прихода која је утврђена у складу са овом методологијом за претходни регулаторни период и садржан је у Табели 7. из Прилога ове методологије.
Приликом обрачуна максималне висине прихода за први регулаторни период корекциони елемент је једнак нули.
V. ЕЛЕМЕНТИ ЗА ОБРАЧУН И НАЧИН ОБРАЧУНА ЦЕНЕ ПРИСТУПА СИСТЕМУ ЗА ДИСТРИБУЦИЈУ ТОПЛОТНЕ ЕНЕРГИЈЕ
Уколико више од једног енергетског субјекта користи дистрибутивни систем  цену приступа систему за дистрибуцију топлотне енергије утврђује надлежни орган на предлог енергетског субјекта који обавља енергетску делатност дистрибуције топлотне енергије.
Елементи који се користе за обрачун су: утврђивање максималне висине прихода енергетског субјекта који обавља делатност дистрибуције топлотне енергије критеријуми и правила за расподелу тог прихода тарифни елементи за обрачун и начин обрачуна услуге дистрибуције топлотне енергије, тарифе за обрачун цене приступа систему за дистрибуцију топлотне енергије и начин њиховог израчунавања, као и начин, поступак и рокови за достављање документације и врста документације коју дистрибутер топлотне енергије  доставља надлежном органу.
Ценом приступа систему за дистрибуцију топлотне енергије  обезбеђује се:
1) покривање оправданих трошкова пословања, као и одговарајући принос на ангажована средства и инвестиције у обављању делатности дистрибуције топлотне енергије, којима се обезбеђује краткорочна и дугорочна сигурност снабдевања, односно одрживи развој система;
2) подстицање економске и енергетске ефикасности;
3) недискриминација, односно једнаки положај за кориснике система.
VI. РАЗВРСТАВАЊЕ КРАЈЊИХ КУПАЦА ТОПЛОТНЕ ЕНЕРГИЈЕ ПО НАМЕНИ КОРИШЋЕЊА ПРОСТОРА
Подела крајњих купаца према намени коришћења простора, врши се у следеће тарифне групе: 
1) Тг1 – Тарифна група – „стамбени простор”;
2) Тг2 – Тарифна група – „пословни простор”.
VII. ТАРИФНИ ЕЛЕМЕНТИ
Тарифни елементи су:
1) Испоручена количина топлотне енергије – Тe1, „ЕНЕРГИЈА”;
2) Површина грејаног простора или инсталисана снага грејаног простора – Те2, „ПОВРШИНА” или „ИНСТАЛИСАНА СНАГА”;
3) Очитавање и расподела испоручене топлотне енергије – Те3, „ОЧИТАВАЊЕ”.
7.1 Тарифни елемент Те1 – „ЕНЕРГИЈА”
Тарифни елемент „ЕНЕРГИЈА” се утврђује непосредно на основу очитавања са мерача у топлотној подстаници и исказује се у kWh, а вредност се заокружује на два децимална места.
У случају неисправног уређаја за мерење топлотне енергије начин обрачуна за период када је уређај ван употребе одређен је општим актом надлежног органа о условима и снабдевању топлотном енергијом крајњег купца.
Тарифни елемент „ЕНЕРГИЈА” користи се за обрачун варијабилног дела цене грејања.
7.2 Тарифни елемент Те2 – „ПОВРШИНА” или „ИНСТАЛИСАНА СНАГА”
Тарифни елемент „ПОВРШИНА” или „ИНСТАЛИСАНА СНАГА” представља површину или инсталисану снагу грејаног простора која је одређена пројектом или пројектом изведених радова објекта, а за обрачун сe употребљава измерена површина или инсталисана снага грејаног простора и дефинисана је уговором о испоруци топлотне енергије.
Грејана површина се исказује у m2 и заокружује се на два децимална места, а инсталисана снага у kW и заокружује се на три децимална места. 
7.3 Тарифни елемент Те3 – „ОЧИТАВАЊЕ”
Тарифни елемент „ОЧИТАВАЊЕ” представља фиксну компоненту која се односи на очитавање и расподелу трошкова на крајње купце топлотне енергије (систем појединачних мерила/делитеља топлоте) и утврђује се по месту расподеле на којем енергетски субјект који обавља делатност снабдевања топлотном енергијом расподељује топлотну енергију на крајње купце у регулаторном периоду и исказује се у дин/место расподеле/очитавање.
VIII. ОДРЕЂИВАЊЕ ТАРИФА
8.1 Тарифе
Тарифе се утврђују по групама купаца за сваки од тарифних елемената – „ЕНЕРГИЈА”, „ПОВРШИНА” или „ИНСТАЛИСАНА СНАГА” и „ОЧИТАВАЊЕ”.
За тарифни елемент „ЕНЕРГИЈА” утврђује се тарифа „ЕНЕРГИЈА”.
За тарифни елемент „ПОВРШИНА” или „ИНСТАЛИСАНА СНАГА” утврђује се тарифа „ПОВРШИНА” или „ИНСТАЛИСАНА СНАГА”.
За тарифни елемент „ОЧИТАВАЊЕ” утврђује се тарифа „ОЧИТАВАЊЕ”.
Тарифе у оквиру исте групе купаца једнаке су за све купце истог енергетског субјекта.
Тарифа „ЕНЕРГИЈА” се изражава у динарима/KWh, заокружено на два децимална места.
Тарифа „ПОВРШИНА” изражава се у динарима/m2 или „ИНСТАЛИСАНА СНАГА” се изражава у динарима/kW, заокружено на два децимална места.
Тарифа „ОЧИТАВАЊЕ” изражава се у дин/место расподеле/очитавање, заокружено на два децимална места.
Тарифе за појединачне тарифне елементе су:
Тф1 – цена за јединицу количинe испоручене топлотне енергије „ЕНЕРГИЈА” у дин/kWh;
Тф2 – цена за јединицу грејане површине „ПОВРШИНА” у дин/m2 или „ИНСТАЛИСАНА СНАГА” у дин/kW;
Тф3 – цена очитавања и расподеле испоручене топлотне енергије „ОЧИТАВАЊЕ” у дин/место расподеле/очитавање.
Табела 1. 




ТАРИФНЕ ГРУПЕ (Тг)


НАЧИН МЕРЕЊА


ТАРИФНИ ЕЛЕМЕНТИ (Те)






 


Те1 ЕНЕРГИЈА


Те2 ПОВРШИНА/
ИНСТАЛИСАНА СНАГА


Те3ОЧИТАВАЊЕ




Тг1 –„Стамбени простор”


Тм1 –заједнички мерач


Тф11[дин/kWh]


Тф21[дин/m2]/ 
Тф211[дин/kW]






Тм2 – уређаји за расподелу трошкова топлотне енергије са заједничког мерног места


Тф12 [дин/kWh]


Тф22[дин/m2]/ 
Тф221[дин/kW]


Тф3[дин/место расподеле/очитавање]




Тг2– „Пословни простор”


Тм3 –заједнички мерач


Тф13[дин/kWh]


Тф23[дин/m2]/ 
Тф231[дин/kW]






Тм4 – уређаји за расподелу трошкова топлотне енергије са заједничког мерног места 


Тф14[дин/kWh]


Тф24[дин/m2]/ 
Тф241[дин/kW]


Тф3[дин/место расподеле/очитавање] 














8.1.1 Начин обрачуна топлотне енергије за крајњег купца
Топлотна енергија обрачунава се на основу тарифа „ЕНЕРГИЈА”, „ПОВРШИНА” или „ИНСТАЛИСАНА СНАГА” и „ОЧИТАВАЊЕ” за обрачунски период.
Тарифе обрачунава енергетски субјект свим купцима код којих врши очитавање испоручене топлотне енергије.
IX. НАЧИН ИЗРАЧУНАВАЊА ТАРИФА ЗА ТОПЛОТНУ ЕНЕРГИЈУ
9.1 Израчунавање тарифе „ЕНЕРГИЈА”
Износ тарифе „ЕНЕРГИЈА” за групе купаца „стамбени простор”, и „пословни простор”, утврђују се према тарифном елементу „ЕНЕРГИЈА” за групу купаца „стамбени простор”, и израчунава се: 
Тф11 = Тф1/((Пст/Пук)+ Ктгв*(Ппп/Пук)), 
где је:
Тф1 – резултат количника максималне висине прихода (варијабилни део – МВПв) и укупне годишње предате топлотне енергије измерене на заједничким мерним местима купаца у динарима/kWh;
Пст – укупна површина стамбеног простора;
Ппп – укупна површина пословног простора;
Пук –укупна површина стамбеног и пословног простора;
Ктгв – коефицијент за израчунавање тарифе Енергија за тарифну групу „пословни простор” износи Ктгв = 1.00–1.25.
Уколико не постоје укупни годишњи подаци о топлотној енергији измереној на заједничким мерним местима, они ће се израчунавати на следећи начин:
Q предато= Q улазно* ηi* ηm
где је: 
Q предато – укупна годишња топлотна енергија предата крајњим купцима у kWh;
Q улазно – укупна годишња примарна енергија према стварно коришћеној структури енергената на улазу у производно постројење у kWh;
ηi – степен корисности производног постројења према стварној структури енергената.
Најнижа обрачунска вредност степена корисности производног постројења које као:
1) енергент користи гас износи ηi =0,85;
2) енергент користи мазут или лож уље износи ηi =0,82;
3) енергент користи угаљ или биомасу износи ηi =0,68;
ηm – степен корисности дистрибутивне мреже. 
Најнижа обрачунска вредност степена корисности дистрибутивне мреже:
1) капацитета до 20 МW износи ηm =0,92;
2) капацитета од 21 до 80 МW износи ηm =0,90;
3) капацитета од 81 до 250 МW износи ηm =0,88;
4) капацитета од 250 МW износи ηm =0,85.
9.2 Израчунавање тарифе „ПОВРШИНА” или „ИНСТАЛИСАНА СНАГА”
Тарифа „ПОВРШИНА” или „ИНСТАЛИСАНА СНАГА” за тарифне групе „стамбени простор” и „пословни простор” утврђују се према тарифном елементу „ПОВРШИНА” или „ИНСТАЛИСАНА СНАГА” за групу купаца „стамбени простор”, која се утврђује као:
1) За тарифни елемент „ПОВРШИНА” 
Тф21=Тф2/((Пст/Пук)+Ктгф1*(Ппп/Пук)) 
где је:
Тф2 – количник максималне висине прихода (фиксни део – МВПф) и укупне површине свих крајњих купаца; 
Пст – укупна површина стамбеног простора;
Ппп – укупна површина пословног простора;
Пук – укупна површина стамбеног и пословног простора;
Ктгф1 – коефицијент за израчунавање тарифе „ПОВРШИНА”, за тарифну групу „пословни простор” износи Ктгф1 = 1.00 –1.25.
2) За тарифни елемент „ИНСТАЛИСАНА СНАГА” 
Тф211=Тф2/((ИСст/ИСук)+Ктгф2*(ИСпп/ИСук))
где је:
Тф2 – резултат количника максималне висине прихода (фиксни део МВПф) и укупне инсталисане снаге свих крајњих купаца;
ИСст – укупна инсталисана снага стамбеног простора;
ИСпп – укупна инсталисана снага пословног простора;
Исук – укупна инсталисана снага стамбеног и пословног простора;
Ктгф2 – коефицијент за израчунавање тарифе „ИНСТАЛИСАНА СНАГА”, за тарифну групу „пословни простор” износи Ктгф2 = 1.00–1.25.
Вредности коефицијената Ктгв, Ктгф1 и Ктгф2 за тарифну групу „Пословни простор” доноси, у складу са овом методологијом, надлежни орган, на предлог енергетског субјекта. 
9.3 Израчунавање тарифе „ОЧИТАВАЊЕ”
Износ тарифе „ОЧИТАВАЊЕ” за тарифне групе „стамбени простор”, и „пословни простор”, утврђују се према тарифном елементу „ОЧИТАВАЊЕ” и израчунава се : 
Тф3= Tро/Бмм
где је:
Тро – трошкови очитавања уређаја за расподелу трошкова топлотне енергије са заједничког мерног места;
Бмм – укупан број мерних места који се очитавају.
Тарифа „ОЧИТАВАЊЕ” за тарифну групу „стамбени простор” и „пословни простор” је једнака.
9.4 Наплата топлотне енергије према јединици грејане површине или инсталисане снаге грејане површине
Изузетно тамо где не постоје техничке могућности за наплату према потрошњи, наплата се врши према јединици површине или инсталисане снаге грејаног простора тако што се износ тарифе „ЕНЕРГИЈА” израчунава као производ Тф1 и специфичне годишње потрошње топлотне енергије чија се вредност утврђује одлуком надлежног органа, а на предлог енергетског субјекта. Максимална вредност специфичне годишње потрошње не може бити виша од 140 KWh/m2.
X. ПРОЦЕДУРА ЗА ПОДНОШЕЊЕ И ОДОБРАВАЊЕ ЦЕНА
10.1 Рок за подношење захтева и поступање надлежног органа
Енергетски субјект дужан је да до 1. септембра текуће године поднесе надлежном органу писани захтев за одобравање цена топлотне енергије за наступајућу грејну сезону, која почиње 15. октобра текуће године и завршава се 15. априла наредне године.
Надлежни орган проверава да ли је захтев поднет у складу са одредбама ове методологије, што укључује и проверу свих података наведених у захтеву и у пратећим документима и у року од 15 календарских дана обавештава енергетског субјекта писаним путем о испуњењу услова за одобравање тарифа.
У случају неусклађености или ако поједина или сва захтевана документа нису приложена, надлежни орган писаним путем позива енергетског субјекта да отклони утврђене недостатке, у року од седам календарских дана од дана када је о томе обавештен.
У случају да подносилац захтева у остављеном року не отклони недостатке у погледу усклађености, прилога или захтеване документације, надлежни орган ће одбацити захтев и о томе обавестити подносиоца захтева у писаном облику.
10.2 Садржај захтева
Захтев за одобравање цене топлотне енергије за крајње купце мора да садржи:
а) назив енергетског субјекта, адресу седишта, име особе за контакт, извод из регистра који води Агенција за привредне регистре, порески идентификациони број и матични број подносиоца захтева;
б) предлог цене топлотне енергије за купца у форми Табеле 1, одељак VIII;
в) попуњене табеле из Прилога – Табеле за израчунавање цене снабдевања крајњег купца; 
г) образложење за предложене цене топлотне енергије; 
д) одлуку органа управљања енергетског субјекта о цени топлотне енергије;
ђ) годишњи финансијски извештај са пратећом документацијом прописаном законом уз приложен извештај независног ревизора ако подносилац захтева подлеже ревизији;
е) детаљан опис расположивих средстава и/или извора финансирања за обављање енергетских делатности, као и доказ о расположивости тих средстава/извора финансирања;
ж) информацију о процењеном приходу од продаје топлотне енергије крајњим купцима, укупне предвиђене трошкове производње, дистрибуције и снабдевање топлотом, инвестициони план (ако га има) и предвиђени ток готовог новца (предвиђени извештај о приходима, предвиђени биланс стања и предвиђена изјава о току готовог новца), укупне уговорене количине топлотне енергије и грејане површине изражене у m2 или инсталисане снаге грејане површине изражене у kW по тарифним групама и укупну очекивану производњу топлотне енергије у kWh, ефикасност производног и дистрибутивног дела система; 
з) друге податке и документе на захтев надлежног органа. 
Ако подносилац захтева намерава да спроведе дугорочни инвестициони пројекат, мора да поднесе и:
а) финансијски модел за период трајања пројекта;
б) опис важних параметара финансијског модела;
в) потписане споразуме који регулишу спровођење пројекта и ценовне принципе;
г) технички опис пројекта са анализом одрживости.
10.3 Поступак за утврђивање максималне висине прихода
На основу поднетог захтева за одређивање цена топлотне енергије за купце, надлежни орган утврђује да ли је максимална висина прихода (МВП) енергетског субјекта обрачуната и распоређена на тарифне елементе у складу са овом методологијом. 
Уколико на основу достављених података и документације надлежни орган након извршене анализе утврди да обрачуната висина прихода енергетског субјекта није усклађена са оправданим трошковимa пословања, енергетски субјект је дужан да на захтев надлежног органа, у року од седам календарских дана од пријема захтева поднесе нови захтев за давање сагласности на одлуку о цени топлотне енергије за купце. 
Надлежни орган доставља енергетском субјекту акт о сагласности на цене топлотне енергије, у року од 15 календарских дана од дана пријема уредног, односно усаглашеног захтева. 
Надлежни орган може одлучити на следећи начин:
а) одобрава цене топлотне енергије за крајње купце онако како их је предложио орган управљања енергетског субјекта, или
б) не одобрава цену цене топлотне енергије за крајње купце које је предложио орган управљања енергетског субјекта и уместо њих утврђује цене топлотне енергије за крајње купце и истовремено доноси одлуку о накнади разлике између предложених и одобрених цена топлотне енергије.
Одлука надлежног органа у вези захтева за одобравање цене топлотне енергије за крајње купце мора бити образложена.
Одлука се у писаном облику доставља подносиоцу захтева и објављује се у службеном гласилу јединице локалне самоуправе и на званичној интернет страници енергетског субјекта и надлежног органа.
XI. УСЛОВИ И ПРАВИЛА ЗА ПРОМЕНУ ЦЕНА ТОПЛОТНЕ ЕНЕРГИЈЕ
У току грејне сезоне, енергетски субјект има право да предложи надлежном органу промене цена топлотне енергије за крајње купце. Тај предлог мора да буде образложен и да садржи све податке који су потребни да надлежни орган процени основаност предлога. 
Предлог за промену цене топлотне енергије због пораста варијабилног дела цене може да буде поднет у случају када се укупна цена енергента повећа за више од 3%, а обавезно уколико се смањи за више од 5%. 
Предлог за промену цене топлотне енергије због пораста фиксног дела цена може да буде поднет у случају када се индекс потрошачких цена у месецима након датума последњег одобрења цене за топлотну енергију повећа за више од 5% на основу податка Републичког завода за статистику. 
Надлежни орган разматра предлог за промену цена у складу са поступком прописаним у овој методологији.
11.1 Измена тарифе „ЕНЕРГИЈА”
Измена тарифе „ЕНЕРГИЈА” за испоручену количину топлотне енергије се прерачунава по следећем изразу:
Тф1срн = Тф1срп 
a1+а2+ .......аН =1
где је:
Тф1срн = Нова тарифа „ЕНЕРГИЈА” за испоручену количину топлотне енергије, у дин/kWh;
Тф1срп = претходна тарифа „ЕНЕРГИЈА” за испоручену количину топлотне енергије, у дин/kWh;
ai = пондер појединачних елемената варијабилних трошкова у структури свих варијабилних трошкова;
Ei = нова цена енергената и других варијабилних трошкова у структури утрошених енергената и других варијабилних трошкова;
Eio = претходна цена енергената и других варијабилних трошкова у структури утрошених енергената и других варијабилних трошкова.
Нова цена за испоручену топлотну енергију (Цвн) је цена која је израчуната на основу ове методологије и мења се са променом улазних параметара.
Претходна цена за испоручену топлотну енергију (Цвп) је цена топлотне енергије која је била одобрена у складу са максималном висином прихода по поступку прописаном овом методологијом.
Пондери (ai) представљају удео појединачног елемента варијабилних трошкова у структури целокупних варијабилних трошкова енергетског субјекта. Збир свих пондера, односно удела мора бити једнак 100%, односно 1.
Нова цена елемената варијабилних трошкова (Ei) је просечна цена појединачног елемента варијабилних трошкова, коју енергетски субјект плаћа у евидентираном месецу. У цену енергента морају бити укључени сви зависни трошкови на паритету Ф-цо енергетски субјекат.
Претходна цена елемената варијабилних трошкова (Eio) је цена појединачног елемента варијабилних трошкова, коју је енергетски субјекат плаћао у претходном периоду. У цену елемената варијабилних трошкова морају бити укључени сви зависни трошкови на паритету Ф-цо енергетски субјекат. 
11.2 Измена тарифе „ПОВРШИНА” или „ИНСТАЛИСАНА СНАГА”
Измена тарифе „ПОВРШИНА” или „ИНСТАЛИСАНА СНАГА” израчунава се по следећем изразу:
Тф2срн = Тф2срп *( a · Пр/Про + б · И/Ио )
а +б =1
где је:
Тф2срн = Нова тарифа „ПОВРШИНА” или „ИНСТАЛИСАНА СНАГА”, у дин/m2/месецу или дин/kW/месецу;
Тф2срп = Претходна тарифа „ПОВРШИНА” или „ИНСТАЛИСАНА СНАГА” у дин/m2/месецу или дин/kW/месецу; 
Пр = Просек месечне бруто зараде у Републици Србији;
Про = Претходна месечна бруто зарада у Републици Србији;
И = Индекс потрошачких цена у Републици Србији у месецу који претходи захтеву за корекцију;
Ио = Претходни индекс потрошачких цена у Републици Србији;
а = Пондер месечних бруто зарада у Републици Србији;
б = Пондер индекса потрошачких цена у Републици Србији.
Нова цена за грејну површину/инсталисану снагу (Цфн) је цена, која је израчуната на основу ове методологије и мења се са променом улазних параметара.
Претходна цена за грејну површину/инсталисану снагу (Цфп) је цена, која је била одобрена у складу са максималном висином прихода по поступку прописаном овом методологијом за грејну површину/инсталисану снагу.
Просек месечне бруто зараде у Републици Србији (Пр) је просек за месец који претходи месецу у коме се тражи корекција. Извор податка о висини месечних зарада је Републички завод за статистику.
Претходна месечна бруто зарада у Републици Србији (Про) је израчуната као просек месечних бруто зарада у претходној календарској години Извор података о висини месечних зарада је Републички завод за статистику.
Индекс потрошачких цена у Републици Србији у посматраном периоду (И) је индекс потрошачких цена у Републици Србији у месецу који претходи захтеву за корекцију. Извор података о индексу потрошачких цена је Републички завод за статистику.
Претходни индекс потрошачких цена у Републици Србији (Ио) је индекс потрошачких цена у Републици Србији у децембру претходне календарске године. Извор података о потрошачком индексу цена је Републички завод за статистику.
Пондер месечних бруто зарада у Републици Србији (а) представља удео бруто зарада у структури фиксних трошкова енергетског субјекта (Извор: биланс успеха енергетског субјекта у претходној години).
Пондер индекса потрошачких индекса цена у Републици Србији (б) представља удео осталих фиксних трошкова (без бруто зарада) у структури фиксних трошкова енергетског субјекта.
Збир пондера индекса потрошачких цена и пондера месечних бруто зарада мора бити једнак 1.
XII. ЗАВРШНЕ ОДРЕДБЕ
Надлежни орган спроводи редовне провере у циљу:
а) процене поднетих и процењених финансијских информација које је доставио енергетски субјект;
б) верификације стварних трошкова у току регулаторног периода у складу са постојећим законодавством о финансијама и међународним рачуноводственим стандардима (МРС);
в) контроле и утврђивања прихода у току текуће грејне сезоне.
Захтеви и сва документа која се подносе надлежном органу морају да буду написани на српском језику.
Табеле из Прилога су намењене за израчунавање тарифа за обрачун цена топлотне енергије за купце.
 
Прилози
Прилог - Табеле за израчунавање цене снабдевања крајњег купца