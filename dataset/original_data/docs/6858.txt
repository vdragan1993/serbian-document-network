Редакцијски пречишћен текст
 
 
На основу члана 9. ст. 1. и 4. и члана 45. став 4. Закона о уџбеницима („Службени гласник РС”, број 68/15), члана 17. став 1. и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси,
 
ОДЛУКУ
о финансирању набавке уџбеника средствима буџета Републике Србије за школску 2016/2017. годину
"Службени гласник РС", бр. 63 од 15. јула 
				2016, 88 од 28. октобра 2016.
 
1. Утврђује се ниво и врста образовања, разред и предмет за кoји ће се финансирати набавка уџбеника, односно уџбеничких комплета за школску 2016/2017. годину за ученике из социјално/материјално угрожених породица и ученике са инвалидитетом, и то:
(1) у првом циклусу основног образовања и васпитања, за предмете математика, српски/матерњи језик, свет око нас, природа и друштво и страни језик као обавезни предмет;
(2) у другом циклусу основног образовања и васпитања, за предмете математика, српски/матерњи језик, први страни језик, географија, историја, хемија, физика и биологија.
Предмет набавке из става 1. ове тачке су уџбеници и друга наставна средства из уџбеничких комплета објављених у Каталогу уџбеника за школске 2016/2017. до 2018/2019. године, које су школе изабрале да ће користити у настави. 
Право на доделу уџбеника из става 1. ове тачке остварују ученици породица корисника новчане социјалне помоћи као и ученици са инвалидитетом (са оштећеним видом), који се у својим школама пријаве за доделу бесплатних уџбеника.
2. Обезбеђује се финансирање набавке и доделе приручника и наставних материјала за образовање одраслих припремљених у оквиру пројекта „Друга шанса – Развој система функционалног основног образовања одраслих”. 
Право на доделу приручника и наставних материјала из става 1. ове тачке остварују полазници који у школској 2016/2017. години похађати прву, другу и трећу годину основног образовања одраслих по моделу функционалног образовања.
2а Обезбеђује се финансирање набавке и 
				доделе уџбеника и других наставних средстава из уџбеничких 
				комплета за школску 2016/2017. годину за попуну библиотечког 
				фонда основних школа.
Предмет набавке из става 1. овог члана 
				су уџбенички комплети објављених у Каталогу за школске 
				2016/2017. до 2018/2019. године, које су школе изабрале као 
				обавезне за попуну свог библиотечког фонда у оквиру плана 
				набавке додатних наставних средстава.
Право на доделу уџбеника и других 
				наставних средстава из става 2. ове тачке остварују све основне 
				школе које су своје планове набавки додатних средстава доставиле 
				Министарству просвете, науке и технолошког развоја.
*Службени гласник РС, број 88/2016
 
3. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 451-6190/2016
У Београду, 15. јула 2016. године
Влада
Председник,
Александар Вучић, с.р.