На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12), 
	
Влада доноси 
 
ОДЛУКУ
о утврђивању зграде Социјалног осигурања у Београду за споменик културе
"Службени 
	гласник РС", број 37 од 24. априла 2013.
 
1. Зграда Социјалног осигурања у Београду утврђује се за споменик културе.
2. Зграда Социјалног осигурања у Београду (у даљем тексту: споменик културе) налази се на територији општине Савски венац, у граду Београду, Улица Немањина број 30, у државној својини, на катастарској парцели број 1171/1, КО Савски венац, у државној својини. 
	
Споменик културе саграђен је у периоду од 1959. до 1962. године према пројекту архитекте Алексеја Бркића. Подигнут на углу улица Немањине и Светозара Марковића има посебан значај у урбанистичком смислу. Иако се по волумену не издваја из низа зграда у Немањиној улици, постао је визуелни акценат њеног горњег потеза. Карактерише га уобичајени градитељски метод аутора, кога осликавају равна фасада која подсећа на монтажну са зиданим парапетима, централни хол и централна комуникација. Основе објекта су чисте и једноставне, а карактер састава функционалних делова зграде условио је просторну организацију. Унутрашњост чине три органски повезане целине: сутерен са архивом и економатом, приземље са шалтер салом и први спрат намењени раду са странкама и трећи, интерни канцеларијски простор од другог до седмог спрата. 
	
Посебно се истиче фасадна композиција склопљена геометријским оруђем што се огледа у кубичној перфекцији волумена, а затим у конструкцији и графизму црног металног растера у који су уклопљени прозори и подеони, полихромни парапети. Над повученим, транспарентним приземљем, наглашеним слободним стубовима изведеним у вештачком камену, доминира затворени кубус канцеларијског тракта. Основни цртеж фасаде извучен је пластичним, јаким металним растером који чини оквир прозора и парапета. Зидана парапетна поља обложена су керамиком, а форма њиховог орнамента је геометријска и крајње једноставна. Посебну вредност тих орнамената чини њихово правилно понављање. 
	
Споменик културе поседује архитектонске, урбанистичке и културно-историјске вредности. Као највредније дело у архитектонском опусу Алексеја Бркића, чија су дела међу првима јасно одредила нову етапу београдског градитељства, заузима истакнуто место у историји српске савремене архитектуре. Осликава најзначајније елементе његовог архитектонског стваралаштва, исказане у контрастним спојевима различитих волумена, материјала, као и у употреби боје и орнамента у процесу грађења строго функционалних зграда. Једино је дело у српској послератној архитектури на коме је полихромија дошла до пуног изражаја, а управо из орнаментисаних парапета проистиче највећи број својстава и специфичности грађевине. 
	
3. Заштићена околина споменика културе обухвата катастарску парцелу број 1171/1, КО Савски венац, у државној својини.
4. Утврђују се следеће мере заштите споменика културе:
1) очување постојећег изгледа спољашње архитектуре и ентеријера, хоризонталног и вертикалног габарита, изворне технологије градње – конструктивног склопа, примењених материјала и функционалних карактеристика; 
	
2) задржавање основног ауторског концепта функционалне организације простора, троделно рашчлањене: простор под објектом и двориштем, повучено приземље и први спрат као јавни простор и канцеларијски простор на спратовима; 
	
3) очување изворне композиционе целине фасадног платна, колористичко-ликовног израза и материјализације споменика културе (фасадне конструкције црног металног растера, ритма и пропорције отвора и парапета са геометризованом орнаментиком);
4) ажурно праћење стања и одржавање конструктивно-статичког система, кровног покривача, свих фасада, ентеријера и исправности инсталација у споменику културе; 
	
5) редовно одржавање металног растера фасадног платна, као и материјала његове завршне обраде – полихромних парапета од керамике;
6) забрана радова који могу угрозити статичку стабилност споменика културе; 
	
7) забрана преправки, доградње, преградње и надградње споменика културе; 
	
8) вођење електро и ТТ водова подземним путем;
9) забрана постављања прикључних кутија, ормара и расхладних уређаја на фасадама споменика културе; 
	
10) забрана постављање средстава за оглашавање на фасади и крову споменика културе; 
	
11) очување изворне пословно-административне намене споменика културе.
5. Утврђују се следеће мере заштите заштићене околине споменика културе:
1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе и његову заштићену околину;
2) забрана постављања покретних тезги, киоска и других привремених објеката унутар заштићене околине споменика културе;
3) забрана радова који могу угрозити статичку безбедност споменика културе; 
	
4) забрана извођења радова којима се врши промена облика или намене терена; 
	
5) забрана постављања далековода, ваздушних електро и ТТ водова преко заштићених парцела; њихово вођење извршити подземним каналима, уз враћање терена у првобитно стање;
6) урбанистичко и комунално уређење и редовно одржавање заштићене околине у функцији споменика културе. 
	
6. Ова одлука ступа на снагу осмог дана од дана објављивања у „Службеном гласнику Републике Србије”.
 
05 брoj 633-3224/2013
У Београду, 23. априла 2013. године
Влада
Председник,
Ивица Дачић, с.р.