На основу члана 56. Закона о заштити природе („Службени гласник РС”, бр. 36/09, 88/10 и 91/10 – исправка), чл. 4. и 8. Уредбе о заштити Споменика природе „Прерасти у кањону Вратне” („Службени гласник РС”, број 99/14) и и члана18. Закона о јавним предузећима („Службени гласник РС”, бр. 119/12, 116/13 – аутентично тумачење и 44/14 – др. закони), 
Надзорни одбор Јавног предузећа за газдовање шумама „Србијашуме” на седници одржаној 24. априла 2015. године, доноси 
 
ПРАВИЛНИК
о унутрашњем реду и чуварској служби Споменика природе „Прерасти у кањону Вратне”
"Службени гласник РС", број 44 од 20. маја 
				2015.
 
I. ОСНОВНЕ ОДРЕДБЕ
Члан 1.
Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Споменика природе „Прерасти у кањону Вратне” (у даљем тексту: Споменик природе), односно ближе прописују правила из члана 56. став 4. Закона о заштити о природe (у даљем тексту: Закон) по којима се на подручју Споменика природе спроводи режим заштите утврђен чланом 35. Закона и чланом 4. Уредбе о заштити Споменика природе „Прерасти у кањону Вратне” (у даљем тексту: Уредба). 
Члан 2.
Одредбе овог правилника односе се на кориснике заштићеног подручја у смислу члана 4. тачка 37. Закона (у даљем тексту: Корисник), односно на лица која имају пребивалиште или боравиште на подручју Споменика природе, власнике земљишта и других непокретности, правна и физичка лица и предузетнике који коришћењем непокретности, природних вредности и добара и на други начин обављају делатност или врше послове на подручју Споменика природе, као и на посетиоце Споменика природе. 
Посетилац Споменика природе је лице које из научних, образовних, рекреативних, туристичких, спортских и културних потреба и разлога борави на подручју Споменика природе краће од 15 дана, као и лице у транзиту кроз подручје Споменика природе (у даљем тексту: Посетилац).
Члан 3.
Управљање Спомеником природе Уредбом је поверено Јавном предузећу за газдовање шумама „Србијашуме”, Београд.
Послове управљања непосредно врши Шумско газдинство „Тимочке шуме” Бољевац, Шумска управа у Неготину (у даљем тексту: Управљач).
Члан 4.
Корисници и Посетиоци дужни су да се придржавају одредаба овог правилника, упутстава са информативних табли и других ознака, као и упутстава или налога чувара Споменика природе и других овлашћених лица Управљача. 
У планирању и предузимању радова и активности на подручју Споменика природе, Корисници и Посетиоци дужни су да поштују Закон, Уредбу и План управљања Споменика природе.
Члан 5. 
За коришћење Споменика природе и услуга Управљача, Корисник и Посетилац плаћају накнаду Управљачу, сходно члану 70. Закона.
Висину, начин обрачуна и наплате накнаде Управљач прописује посебним актом, уз сагласност надлежног министарства (у даљем тексту: Министарство).
Члан 6. 
Унутрашњи ред Споменика природе Управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.
Члан 7.
На подручју Споменика природе установљен је режим заштите II степена. 
II. КРЕТАЊЕ И БОРАВАК ПОСЕТИЛАЦА
Члан 8.
Забрањен је улазак, односно приступ у Споменик природе без одобрења Управљача или пратње чувара Споменика природе. 
Члан 9.
Споменик природе се налази на подручју општине Неготин и обухвата катастарске парцеле КО Вратна и КО Јабуковац, укупне површине 144,7473 ha, од чега је 105,1340 ha у приватном власништву и 39,6233 ha у државном власништву.
Површину из става 1. овог члана Управљач ће означити на видљив и јасан начин.
Члан 10.
Власници и корисници земљишта и других неопкретности дужни су да допусте приступ чувару Споменика природе и другим овлашћеним лицима која са одобрењем Управљача обављају истраживачке и друге активности у Споменику природе.
III. ЗАШТИТА ПРИРОДНИХ ВРЕДНОСТИ И ЖИВОТНЕ СРЕДИНЕ
Члан 11.
Корисници и Посетиоци дужни су да примењују мере заштите природних, културних и других вредности и животне средине у складу са Законом, Уредбом и овим Правилником, меродавним законима и прописима донетим на основу тих закона.
Члан 12.
Биљке и гљиве које живе у слободној природи на подручју Споменика природе, а којима је Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10, 47/11) утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.
Животиње које живе, повремено или сезонски бораве у слободној природи на подручју Споменика природе, а којима је Правилником о проглашењу и заштити строго заштићених и заштићених дивљих врста биљака животиња и гљива (у даљем тексту: Правилник о дивљим врстама), утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.
Лице које на подручју Споменика природе нађе заштићену дивљу животињу утврђену Правилником о дивљим врстама, свој налаз без одлагања пријављује чувару или другом овлашћеном лицу Управљача. 
Лице из става 3. овог члана и Управљач могу се договорити да Управљач преузме даље обавезе у вези нађених примерака дивљих животиња сходно члану 93. Закона, односно обавести најближу ветеринарску организацију и Министарство, о чему Управљач саставља записник и води евиденцију. 
Забрањено је поступање са строго заштићеним врстама дивљих биљака, животиња и гљива супротно одредбама ст. 1, 2. и 3. овог члана.
Члан 13.
Дивље врсте биљака, гљива, лишајева и животиња које су утврђене Уредбом о стављању под контролу сакупљања и промета дивље флоре и фауне („Службени гласник РС”, бр. 31/05,45/05,22/07,38/08 и 9/10), могу се сакупљати на подручју Споменика природе на начин и под условима утврђеним предходно споменутим прописом, односно уз прибављену Дозволу за сакупљање и коришћење у комерцијалне сврхе (коју издаје надлежно министарство).
Лица која врше сакупљање дивље флоре и фауне из става 1. овог члана на подручју Споменика природе дужна су да чувару Споменика природе пријаве дневне количине и врсте сакупљене флоре и фауне.
Члан 14.
Управљач ће на погодан начин јавно приказати и учинити доступним Корисницима и Посетиоцима спискове врста дивље флоре и фауне из чл. 11. и 12. са информацијама од значаја за њихово препознавање, заштиту и режим коришћења.
Члан 15.
На подручју Споменика природе ограничено је уношење, односно садња и насељавање алохтоних дивљих врста биљака и животиња, односно врста страних за изворни живи свет источне Србије.
Члан 16. 
На подручју Споменика природе забрањена је чиста сеча, односно уништавање шумске вегетације и уклањање аутохтоне вегетације приобаља, док је дозвољено ограничено извођење санитарно-узгојних мера које се односе на побољшање здравственог стања састојина.
Члан 17.
На подручју Споменика природе забрањено је узнемиравање птица и узимање птичијих јаја.
Члан 18.
Узимање фосилоносних материјала, односно геолошкиих и палеонтолошких докумената из Споменика природе дозвољено је само у циљу научног истраживања, заштите и уређења спелеолошких објеката, уз знање Управљача и услове заштите природе.
IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА
Члан 19.
На подручју Споменика природе, утврђен је режим заштите II степена, којим су забрањене следеће активности: 
1) индустријска и индивидуална експлоатација бигра и других минералних и неминералних сировина и отварање позајмишта земље и камена;
2) примарна прерада и предконцентрација сировина;
3) промена намена површине, изузев промена које проистичу из програмских докумената Управљача;
4) свака промена постојеће морфологије терена, превођење вода и измена хидродинамичних карактеристика и режима реке Вратне и сви други радови и интервенције који могу утицати на измену хидролошког режима подземних и површинских вода;
5) крчење вегетације и вршење земљаних, грађевинских и других радова, нарочито на местима и на начин који могу изазвати процесе јаке водне ерозије.
V. ЛОВ И РИБОЛОВ
Члан 20.
На подручју Споменика природе лов је ограничен на санитарни одстрел.
Члан 21.
На подручју Споменика природе дозвољен је риболов у научно-истраживачке сврхе, уз одобрење Управљача и услове заштиту природе.
VI. СПОРТ, РЕКРЕАЦИЈА И ТУРИЗАМ 
Члан 22.
На подручју Споменика природе дозвољено је организовање спортских такмичења и активности рекреације, уз услове заштите природе Завода за заштиту природе и сагласност Управљача. 
На подручју Споменика природе дозвољено је туристичким групама или појединцима да у пратњи чувара или овлашћеног лица Управљача врше обилазак заштићеног подручје. 
VII. ИЗГРАДЊА ОБЈЕКАТА И УРЕЂЕЊЕ ПРОСТОРА
Члан 23.
На подручју Споменика природе забрањене су следеће активности: 
1) изградња индустријских, инфраструктурних, привредних, хидротехничких и других објеката чији рад и постојање могу изазвати неповољне промене квалитета земљишта, вода, ваздуха, живог света, и нарушити амбијенталне вредности природног добра и његове околине;
2) изградња септичких јама пропусног типа и свако испуштање отпадних и осочних вода у водоток и земљиште;
3) градња стамбених, економских, туристичких и викенд објеката; изградња хидротехничких објеката (акумулација, брана...), рибњака, укључујући и регулацију водотока – сви каптажни или регулациони радови у кањону реке Вратне;
4) каптирање извора, изградња водозахвата, дубоких бушотина или издвојених објеката, за потребе водоснабдевања појединачних домаћинстава, и све друге активности које би могле имати утицаја на режим подземних вода на подручју природног добра;
5) постављање (укуцавање) табли и других обавештења на стаблима;
6) све активности које могу довести до оштећења или деградације елемената геонаслеђа 
и ограничавају се активности: 
1) изградња објеката и извођење радова, односно инфраструктурно опремање, које је у функцији презентације и заштите природног добра (реконструкција и уређење постојећих стаза и путева, прихватних површина и др.);
2) реконструкција и доградња постојећих објеката манастира Вратна. 
VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ
Члан 24.
Одржавање чистоће и управљање отпадом на подручју Споменика природе врши се у складу са Законом о управљању отпадом („Службени гласник РС”, бр. 36/09 и 88/10), прописима донетим на основу тог закона, другим законима и прописима који се односе на отпадне материје, Уредбом и овим правилником. 
Члан 25.
На подручју Споменика природе забрањено је: депоновање примарних и секундарних јаловина, комуналног, индустријског и другог отпада, отпадних материјала свих врста и вишкова земље са откопа, као и формирање мрциништа и одлагање стајског ђубрива на заштићеном подручју; руковање отровним хемијским материјама, нафтним дериватима и другим опасним материјама на отвореном простору и ограничава се транспорт неопасног отпада.
Члан 26.
Управљач ће поставити одговарајућу опрему за привремено одлагање чврстих отпадака на местима која су предмет посете и организовати њихово пражњење и одвожење отпада изван подручја Споменика природе.
IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА
Члан 27.
Управљач у року утврђеном Уредбом и на начин прописан одговарајућим подзаконским актом обележава Споменик природе као заштићено подручје таблама прописаног изгледа, а границе Споменика природе обележава прописаним ознакама.
Управљач одговарајућим таблама обележава места и објекте где је приступ и боравак забрањен или ограничен.
Управљач поставља табле, односно друге ознаке са информацијама о правилима унутрашњег реда. 
Управљач поставља и друге табле и ознаке од значаја за спровођење режима заштите и презентацију вредности Споменика природе. 
Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање, односно маскирање другим објектима.
Члан 28. 
На подручју Споменика природе није дозвољено постављање информативних табли са називима правних и физичких лица и рекламних и других паноа.
Члан 29. 
Фотографисање и снимање тонских и видео записа и филмова на подручју Споменика природе дозвољено је једино уз сагласност Управљача и уколико то Управљач процени да је потребно и Услове (Мишљење) Завода за заштиту природе Србије.
Ради прибављања сагласности из става 1. овог члана, организатор снимања, односно заинтересовано лице подноси захтев Управљачу, који је дужан да одговори на захтев у року не дужем од 15 дана.
Физичко или правно лице које обавља или за чији рачун се обавља снимање фотографија, тонских и видео записа и филмова који се публикују, односно приказују јавности, дужно је да један примерак снимљеног материјала достави Управљачу.
X. ИСТРАЖИВАЧКИ И ОБРАЗОВНИ РАД 
Члан 30. 
На подручју Споменика природе могу се обављати активности научно-истраживачког рада и праћење стања ретких врста биљака и животиња.
Научно истраживање из става 1. овог члана допуштено је обављати на начин да се не изазову значајне неповољне промене или униште природне вредности, као и да се не загади животна средина.
Члан 31.
За истраживања која могу имати утицај на вредности и обележја Споменика природе и за која је у смислу члана 57. ст. 3. и 4. Закона неопходно прибавити акт о условима заштите природе, носилац истраживања прибавља сагласност Управљача.
Да би прибавио сагласност из став 1. овог члана, носилац истраживања пријављује Управљачу планиране истраживачке радове и активности. 
Пријава истраживања садржи меродавне податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У пријави се могу навести и услуге, односно помоћ која се тражи од Управљача.
Уз пријаву истраживања прилаже се акт о условима заштите природе. 
Уз пријаву истраживања прилаже се и дозвола Министарства, када се ради о истраживањима строго заштићених и заштићених врста и другим истраживањима за чије извођење је прописана обавеза прибављања дозволе надлежног органа.
Сагласност из става 1. овог члана, коју управљач издаје у року не дужем од седам дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга. 
Забрањено је истраживања из става 1. овог члана започети или изводити без прибављене сагласности Управљача. 
Члан 32.
Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.
Управљач из разлога наведених у ставу 1. овог члана или непоштовања прописаних услова може писмено наложити прекид истраживачких радова и активности.
Члан 33.
Образовне активности на подручју Споменика природе, као што су школа у природи, теренска настава и семинари и стручне екскурзије потребно је благовремено писмено пријавити Управљачу.
Активности из става 1. овог члана не могу започети пре него што Управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од Управљача.
Управљач ће одмах, а најкасније у року од 7 дана писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.
Члан 34.
У року од 15 дана по завршетку теренских истраживачких радова и образовних активности, носилац истраживања, односно организатор образовних активности дужан је да Управљачу достави кратак извештај о току и главним резултатима спроведених истраживања и образовних активности.
О завршетку елабората, односно публиковању резултата о извршеним истраживањима носилац истраживања дужан ја да обавести Управљача у року од 15 дана као и да тај елаборат или публиковани рад достави Управљачу.
Ономе ко благовремено не поднесе извештај из става 1., односно не достави обавешетење и елаборат или рад из става 2. овог члана, Управљач може ускратити сагласност за наредна истраживања, односно обавештење и услуге за обављање образовних активности.
XI. ЧУВАРСКА СЛУЖБА
Члан 35. 
Спровођење правила унутрашњег реда обезбеђује и непосредни надзор на подручју Споменика природе врши чуварска служба Шумског газдинства „Тимочке шуме” Бољевац, Шумска управа Неготин. 
Чувар заштићеног подручја може истовремено обављати и послове чувара шума и за свој посао непосредно је одговоран шефу Шумске управе Неготин. 
Број чувара утврђује ЈП „Србијашуме” актом о систематизацији послова и радних места, а врста и обим конкретних послова које чувар обавља утврђује се уговором о раду или другим појединачним актом, у складу са законом.
Члан 36.
За време службе, чувар носи службену одећу на којој је знак заштите природе, знак Споменика природе и индентификацион плочица са именом и презименом чувара и регистарским бројем из службене легитимације чувара заштићеног подручја. 
Члан 37.
Чувар за време службе може да носи оружје којим је наоружан. 
Врсту, услове и правила ношења и употребе и начин чувања оружја утврђује Управљач у складу са законом.
Члан 38.
Чувар поседују службену легитимацију којом доказује идентитет, статус службеног лица и овлашћења у складу са Законом. 
Чувар је дужан да у вршењу одговарајућих службених радњи претходно покаже службену легитимацију. 
Службену легитимацију чувару издаје Управљач на обрасцу који прописује министар.
О издатим легитимацијама Управљач води евиденцију.
Чувар који је престао да врши чуварску службу, дужан је да службену легитимацију у року од три дана од дана престанка службе врати Управљачу, коју ће Управљач одмах поништити и ту чињеницу унети у евиденцију из става 4. овог члана.
У случају губитка или нестанка службене легитимације чувар је дужан да о овоме одмах обавести Управљача.
Изгубљена или нестала легитимација брише се из евиденције о издатим легитимацијама, а чувару се издаје нова легитимација.
Члан 39.
Рад чуварске службе организује се на терену тако што чувар врши непосредни надзор и контролише спровођење правила унутрашњег реда на једном чуварском рејону.
Чуварски рејон у смислу овог правилника, чини газдинска јединица или део газдинске јединице. 
Чувар је одговоран за унутрашњи ред у рејону за који је задужен.
Члан 40.
У вршењу чуварске службе, дужност чувара је да:
1) прати односно надгледа кретање и активности Посетилаца и других Корисника,
2) прати стање биљних и животињских врста и других вредности Споменика природе и води евиденцију о њима,
3) пружа податке, помоћ и услуге Посетиоцима при обиласку и разгледању Споменика природе,
4) прати и пружа друге потребне услуге организаторима и учесницима научних и других истраживања и образовних активности,
5) сарађује са Надлежним инспектором и обавештава о стварима из његове надлежности,
6) сарађује се органом унутрашњих послова и према указаној потреби тражи његову помоћ,
7) саставља записник, обавештава Руководиоца и шефа Шумске управе и обавља друге овде неспоменуте послове, у складу са законом и актом Управљача,
8) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.
Члан 41.
Када чувар утврди или основано претпостави да је Посетилац, односно Корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: 
1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова,
2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус Корисника односно Посетиоца и неко од права у вези радова и активности које обавља, 
3) изврши преглед свих врста возила и товара,
4) изврши сваки преглед, осим станова и других просторија за чији је преглед потребан судски налог, а посебно преглед:
– пртљага и личних ствари,
– улова и средстава за лов и риболов,
– алата и средстава за сакупљање биљака и животиња;
5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;
6) затражи успостављање претходног стања, односно нареди мере за спречавање и уклањање штетних последица, а посебно:
– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и сл.,
– забрани на лицу места радове и активности које се обављају противно одредбама овог правилника и правилима противпожарне заштите,
– нареди пуштање на слободу, односно враћање у природу здравих и неповређених примерака животиња, уколико је то за њих безбедно. 
Члан 42.
Када утврди радњу учињену супротно правилима унутрашњег реда или мерама заштите природе прописаним у складу са законом, чувар саставља записник.
Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.
У садржај се обавезно уносе:
– подаци о извршиоцима недозвољене радњи, а ако је извршилац непознат то се констатује уз основану претпоставку о могућем извршиоцу,
– начин и време извршења радње, средства и алати којима је радња извршена,
– подаци о сведоцима и другим расположивим доказима ако постоје,
– настала штета, документована што прецизнијим подацима и по могућству фотографијом,
– подаци о одузетим предметима и средствима из тачке 5) члана 41. 
Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.
Управљач ће прописати образац записника из овог члана. 
Члан 43.
О привремено одузетим предметима из члана 41. чувар издаје потврду са тачним подацима о врсти и количини.
Управљач обезбеђује услове за одржавање и чување привремено одузетих предмета, и предузима радње за даље поступање за примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши.
О привремено одузетим предметима Управљач води евиденцију са подацима о врсти количини, разлогу привремног одузимања, лицу коме су предмети привремено одузети и чувару који је предмете привремено одузео.
Члан 44.
Чувар у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу Управљача.
Чувар води дневник, односно евиденцију дневних активности, чији садржај прописује Управљач.
Члан 45.
Чувар полаже стручни испит у складу са програмом који прописује министар.
Управљач сам организује или на други начин обезбеђује обуку, стручно усавршавање и проверу знања и вештина чувара.
Члан 46.
Чувар је опремљен и радном одећом, средствима везе и превоза, потребним апаратима и инструментима и алатом, у складу са посебним актом Управљача.
Члан 47.
На основу записника и обавештења чувара о учињеној забрањеној односно противправној радњи, Управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.
XII. ПРОТИВПОЖАРНА ЗАШТИТА
Члан 48.
На подручју Споменика природе планирају се и спроводе мере заштите од пожара у складу са Законом о заштити од пожара („Службени гласник РС”, бр. 111/09 и 20/15), Законом о шумама и прописима донетим на основу тих закона, планом управљања Споменика природе и плановима заштите од пожара.
Управљач доноси план заштите од пожара за подручје Споменика природе сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).
ЈП „Србијашуме” у складу са Законом о шумама доноси планове заштите шума од пожара за Тимочко шумско подручје коме припада подручје Споменика природе.
Планом и програмом управљања Споменика природе утврђују се приоритетни, односно годишњи оперативни задаци противпожарне заштите.
Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену. 
XIII. ПРЕЛАЗНЕ И ЗАВРШНЕ ОДРЕДБЕ
Члан 49.
Надзор над применом овог правилника врши Министарство. 
Члан 50.
Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност Министарства.
 
Број 30/2015-6
У Београду, 24. априла 2015. године
Председник Надзорног одбора,
Милош Срећковић, с.р.