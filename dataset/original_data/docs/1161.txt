На основу члана 35. Закона о транспорту опасног терета („Службени гласник РС”, број 88/10), 
Министар грађевинарства, саобраћаја и инфраструктуре, уз сагласност министра здравља и министра пољопривреде и заштите животне средине, доноси
 
ПРАВИЛНИК
о начину транспорта опасног терета кроз заштићене зоне 
"Службени гласник РС", број 75 од 31. августа 
				2015.
 
Члан 1.
Овим правилником прописује се начин транспорта опасног терета кроз заштићене зоне (зоне санитарне заштите, изворишта воде за пиће и заштићена природна добра).
Одредбе овог правилника не примењују се на снабдевање корисника који се налазе у заштићеној зони.
Члан 2.
Зоном санитарне заштите изворишта воде за пиће, у смислу овог правилника, сматра се простор око водозахватног објекта на ком се ограничава вршење транспорта опасног терета.
Извориште је, у смислу овог правилника, простор око водозахватног објекта из кога се, ради јавног водоснабдевања или флаширања природне минералне воде, захвата вода из тела подземне воде или из површинског водног тела.
Заштићеним природним добрима, у смислу овог правилника, сматрају се заштићена подручја на којима се ограничава транспорт опасног терета.
Члан 3.
Возачи се обавештавају о уласку у заштићену зону одговарајућом саобраћајном сигнализацијом.
Члан 4.
Опасан терет транспортује се кроз заштићену зону ако је упакован у ограниченим количинама сходно Поглављу 3.4 Европског споразума о међународном друмском транспорту опасног терета – АДР 2013 (Анекси А и Б) („Службени гласник РС – Међународни уговори”, бр. 14/13 и 2/14 – исправка, у даљем тексту: АДР), односно ако је упакован у изузетим количинама сходно Поглављу 3.5 АДР, осим:
1) опасног терета који спада у класу 6.1 – oтровне материје;
2) опасног терета који спада у класу 6.2 – заразне материје;
3) опасног терета који спада у класу 7 – радиоактивне материје;
4) UN 1202 ДИЗЕЛ ГОРИВO или ГАЗОЛ или УЉE ЗА ЛОЖЕЊЕ, ЛАКО;
5) UN 1203 БЕНЗИН или ГОРИВO ЗА ОТО МОТОРЕ;
6) UN 1075 ПЕТРОЛЕЈСКИ ГАС, ТЕЧАН;
7) UN 1267 НАФТА СИРОВА;
8) UN 1268 ДЕСТИЛАТИ СИРОВЕ НАФТЕ, Н.Д.Н;
9) UN 1268 ПРОИЗВОДИ СИРОВЕ НАФТЕ, Н.Д.Н;
10) UN 1288 УЉЕ ШКРИЉАЦА;
11) UN 1863 ГОРИВО ЗА МЛАЗНЕ МОТОРЕ;
12) UN 3077 МАТЕРИЈА ОПАСНА ПО ЖИВОТНУ СРЕДИНУ, ЧВРСТА, Н.Д.Н;
13) UN 3082 МАТЕРИЈА ОПАСНА ПО ЖИВОТНУ СРЕДИНУ, ТЕЧНА, Н.Д.Н;
14) UN 3256 ЗАГРЕЈАНА ТЕЧНОСТ, ЗАПАЉИВА, Н.Д.Н;
15) UN 3257 ЗАГРЕЈАНА ТЕЧНОСТ, Н.Д.Н;
16) UN 3295 УГЉОВОДОНИЦИ, ТЕЧНИ, Н.Д.Н;
17) UN 3494 СИРОВА НАФТА БОГАТА СУМПОРОМ, ЗАПАЉИВА, ОТРОВНА.
18) другог опасног терета код кога је возило потребно означити симболом који се користи када се транспортују материје опасне по животну средину (симбол „дрво и риба”) према одељку 5.3.6 АДР, односно ако су испуњени услови за класификацију према одељку 2.2.9.1.10 АДР.
Члан 5.
Возило које транспортује опасан терет кроз заштићену зону не може се заустављати нити паркирати у заштићеној зони осим у случају наступања ванредног догађаја.
Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00009/2015-01
У Београду, 17. августа 2015. године
Министар, 
проф. др Зорана Михајловић, с.р.