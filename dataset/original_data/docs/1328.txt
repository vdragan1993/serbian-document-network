Редакцијски пречишћен текст
 
 
На основу члана 2. став 1. Закона о отклањању последица поплава у Републици Србији („Службени гласник РС”, број 75/14) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
УРЕДБУ
о утврђивању Државног програма обнове оштећених објеката рудне производње и снабдевања 
"Службени 
				гласник РС", бр. 112 од 16. октобра 2014, 71 од 14. августа 
				2015.
 
Члан 1.
Овом уредбом утврђује се Државни програм обнове оштећених објеката рудне производње и снабдевања.
Члан 2.
Државни програм обнове оштећених објеката рудне производње и снабдевања одштампан је уз ову уредбу и чини њен саставни део.
Члан 3.
Ова уредба ступа на снагу наредног дана од дана објављивања у „Службеном гласнику Републике Србије”.
 
05 број 110-12674/2014
У Београду, 15. октобра 2014. године
Влада
Председник,
Александар Вучић, с.р.
ДРЖАВНИ ПРОГРАМ ОБНОВЕ ОШТЕЋЕНИХ ОБЈЕКАТА РУДНЕ ПРОИЗВОДЊЕ И СНАБДЕВАЊА 
1. Област у којој се спроводе мере
Програм се односи на оштећене објекте рудне производње и снабдевања који су у државној својини, а за које је процена штете утврђена у складу са Упутством о јединственој методологији за процену штете од елементарних непогода („Службени лист СФРЈ”, број 27/87). 
2. Територија на којој се спроводе мере
Територија на којој се спроводе мере је територија јединица локалних самоуправа утврђених у складу са чланом 1. став 3. Закона о отклањању последица поплава у Републици Србији („Службени гласник РС”, број 75/14 – у даљем тексту: Закон).
3. Анализа затеченог стања и сагледавање могућих даљих штетних последица поплава односно дејства клизишта
На основу извештаја Јавног предузећа ,,Електропривреда Србије” и Привредног друштва за производњу, прераду и транспорт угља Рударски басен „Колубара” д.о.о., Лазаревац (у даљем тексту: ПД РБ Колубара) о стању и штетама на објектима рудне производње услед поплава, утврђено је да је у Колубарском басену дошло до изливања воде из постојећих корита река Колубаре, Пештана и Враничине и поплављени су површински копови „Тамнава – Западно поље” и „Велики Црљени”. Такође, до изливања воде у површински коп „Тамнава – Западно поље” је дошло и услед пролома бране Кладница на истоименом водотоку.
Процењено је да је у површински коп „Тамнава – Западно поље” ушло око 190 милиона кубика, а у површински коп „Велики Црљени” преко 25 милиона кубика воде. У копове је заједно са водом ушла и велика количина муља, који је настао као последица ерозије и рушилачког дејства поплавног таласа.
Изливање се догодило узводно од јужне границе површинског копа „Тамнава – Западно Поље”, као последица преливања и рушења одбрамбених насипа на реци Колубари и притокама Враничина и Пештан.
Истовремено је дошло до промене тока корита реке Колубаре. Река је просекла ново, поплавно корито кроз постојеће корито реке Враничине, и тим правцем, кроз затворени коп „Тамнава – Источно поље”, улила се у активни површински коп „Тамнава – Западно поље”. Ширина новог корита се креће од 80 m до 200 m. Формирањем поплавног корита реке Колубаре, уништено је постојеће ушће корита реке Враничине у Колубару и овај водоток се сада директно улива у површински коп.
На свом путу ка копу, река је пресекла и уништила постојећи одбрамбени насип који је штитио Тамнавске копове од великих вода Колубаре, Враничине и потока Скобаљ. Траса овог насипа се пружала дуж јужне границе Тамнавских копова правцем запад-исток. Овај насип је био спојен са левообалним Колубарским насипом и насипом на путу Лајковац – Обреновац у насељу Скобаљ. Такође, поплавно корито реке Колубаре је пресекло постојећу саобраћајницу која повезује насеља Вреоци и Скобаљ.
На постојећем кориту реке Колубаре, на потезу од бившег ушћа Враничине до зоне ушћа Лукавице у Колубару, дошло је до велике ерозије корита и оштећења одбрамбених насипа.
На постојећем кориту реке Пештан, у зони ушћа у Колубару, оштећени су одбрамбени насипи.
У зони водозахвата за Термоелектрану „Колубара А” дошло је до преливања воде из корита реке Колубаре преко деснообалног насипа. Део воде је доспео у површински коп „Велики Црљени”. Површински коп „Велики Црљени” је поплављен из потпуно неочекиваног правца, из залеђа на коме не постоје већи водотоци. Поплаву овог копа су изазвале воде које су дошле преко магистралног пута из правца Вреоца.
На кориту реке Колубаре – I фаза измештања, дошло је до мањег оштећења косина и дна, као и обалоутврде у зони преласка багера са површинских копова „Тамнава – Источно Поље” на површински коп „Велики Црљени”. Ова оштећења нису изазвала продор поплавне воде у копове.
У периоду од 17. до 20. маја 2014. године, када је поплавни талас био у проласку, интервентно је урађен привремени „чеп”, којим је затворено новонастало корито реке Колубаре и спречен даљи дотицај у површински коп „Тамнава – Западно Поље”. „Чеп” је урађен од локалног материјала, односно уградњом камена неодређене гранулације, без техничких услова.
Зона пробоја колубарског насипа и изливања Колубаре у простор копова се налази око 2 km узводно од раније измештеног корита Колубаре – I фаза измештања, која је израђена ради отварања површинског копа „Велики Црљени”.
У наставку овог регулисаног дела реке Колубаре у току су припремни радови за II фазу измештања. Измештање корита реке Колубаре је у функцији даљег развоја површинске експлоатације угља у колубарском басену, односно у функцији отварања површинског копа „Поље Г”.
Вода је у површински коп „Тамнава – Западно Поље”, између осталог, дошла и услед пролома бране „Кладница”. Брана је разрушена на свом северном делу, па је дошло и до оштећења објекта водозахвата. До пролома бране „Кладница” дошло је услед великог дотицаја са међуслива и преливања на брани „Паљуви – Виш”. Дан пре пролома бране „Кладница”, црпна станица Кладница је престала са радом пошто је поплављена водама Симића потока (нерегулисане леве притоке реке Кладнице).
Велика оштећења на коритима река Колубаре, Враничине и Пештана и њиховим одбрамбеним насипима, као и делимично рушење бране „Кладница” довела су до тога да су површински копови „Тамнава – Западно Поље” и „Велики Црљени” потпуно незаштићени од изливања великих вода ових река. Како се ради о објектима од прворазредног привредног значаја, односно од националног значаја, овакво стање је неодрживо. Стога је неопходно што пре извршити испумпавање воде из Тамнавских површинских копова и отпочети са реконструкцијом наведених речних корита и одбрамбених насипа на целокупном подручју, као и са реконструкцијом бране Кладница.
На Слици 1. приказани су Колубарски копови и хидрографска мрежа на анализираном подручју.

Слика 1.
Територија на којој се изводе наведени радови обухвата део градске општине Лазаревац и делове општина Лајковац и Уб. Радови обухватају:
1) Регулацију и санацију оштећених водотокова, насипа и брана на рекама Колубари, Враничини, Скобаљском потоку и насипу акумулације Кладница и др. Ради извођења ових радова неопходно је извршити експропријацију непокретности на подручју општина Лазаревац, Лајковац и Уб, по поступку предвиђеном Законом. Непокретности које је потребно експрописати у корист ПД РБ Колубара се налазе у КО Скобаљ, КО Јабучје (општина Лајковац), КО Вреоци, КО Шопић (општина Лазаревац) и КО Радљево (општина УБ) и др.;
2) Санацију поплављених површинских копова која обухвата:
− Испумпавање воде и муља из површинског копа „Тамнава – Западно Поље” и из површинског копа „Велики Црљени”, 
– Набавку и уградњу материјала и опреме за оспособљавање основне рударске механизације за безбедан и поуздан рад.
Анализа затеченог стања указује да је неопходно што пре започети интензивно испумпавање воде са површинског копа „Тамнава – Западно Поље” и наставити испумпавање воде са површинског копа „Велики Црљени”, како би се што пре приступило оспособљавању основне механизације (багера, одлагача, самоходних транспортера, трачних транспортера, дреглајна и друге помоћне механизације), да би се могла уводити у процес производње.
Поред оспособљавања механизације неопходно је да се радна средина исуши како би се њени параметри довели у радно стање. При испумпавању воде мора се стално контролисати стабилност парцијалних и генералних косина на копу и одлагалишту, као и њихова носивост.
На основу Извештаја Привредног друштва Термоелектране и копови Костолац д.о.о. Костолац (у даљем тексту ПД ТЕ-КО Костолац) број: 1240 од 30. јула 2014. године прелиминарно је утврђено да је током обилних падавина у мају 2014. године дошло до плављења и оштећења делова производних капацитета у ПД ТЕ-КО Костолац, да је поплављен део површинског копа „Дрмно” при чему је дошло до заустављања и оштећења на одређеним објектима, поплављен је део везног транспортера са траком за транспорт угља са површинског копа „Дрмно” ка Термоелектрани „Костолац А”, услед чега је дошло до оштећења овог транспортера и заустављања истог, због сигурности људи и опреме. Поплавом је угрожен систем одводњавања на површинском копу „Дрмно” где је дошло до оштећења око 50 бунара на линијама бунара LB-II, LB-III, LC-IV са комплетном електро опремом. Оштећен је и ободни цевовод на површинском копу „Дрмно”. Поплавом су оштећени делови објеката дробилане на површинском копу „Дрмно”, као и објекти за исхрану радника у Термоелектрани „Костолац Б”. До сада су предузете мере на испумпавању воде из поплављених зона, као и на замени и оспособљавању оштећене опреме и објеката.
4. Мере које треба предузети ради обнове, односно санације последица поплава, редослед и рокови спровођења мера
4.1. Привредно друштво за производњу, прераду и транспорт угља Рударски басен „Колубара” д.о.о. Лазаревац
4.1.1. Испумпавање воде и муља из поплављених површинског копа „Тамнава – Западно поље” и „Велики Црљени”:
1) Контрола квалитета испумпане воде и муља како се не би угрозио квалитет површинских и подземних вода, као и безбедно одлагање испумпане воде и муља укључујући мере заштите подземних вода од евентуалног загађења;
2) Усаглашавање динамике испумпавања са хидрауликом у речним токовима;
3) Контрола стабилности косина на етажама и одлагалиштима при испумпавању;
4) Контрола стабилности основне механизације при испумпавању;
5) Контрола безбедности и здравља запослених.
План спровођења мера на испумпавању воде и муља из поплављених површинских копова „Тамнава – Западно поље” и „Велики Црљени” са проценом потребних финансијских средстава приказан је у Прилогу 1. који је одштампан уз ову уредбу и чини њен саставни део.
4.1.2. Набавка опреме, делова, материјала и услуга како би се основна опрема довела у исправно и безбедно стање:
1) Покренути налоге за набавку оштећене електро и машинске опреме и потребног материјала за оспособљавање основне и помоћне механизације;
2) Уговорити услуге извођења радова које ПД РБ „Колубара” није у могућности сама да уради;
3) Сукцесивно са ослобађањем поједине основне механизације направити приступне путеве и плато око истих и проверити њихову стабилност;
4) Извршити прање и дезинфекцију;
5) Направити детаљну дефектажу на механизацији;
6) Приступити демонтажи оштећене опреме;
7) Тамо где нема адекватне опреме припремити пројекте за замене са одговарајућом;
8) Монтажа нове опреме;
9) Функционалне пробе и пуштање у рад.
План спровођења мера за довођење потопљене опреме на површинским коповима „Тамнава – Западно Поље” и „Велики Црљени” у исправно и безбедно стање са проценом потребних финансијских средстава приказан је у Прилогу 2. који је одштампан уз ову уредбу и чини њен саставни део.
4.1.3. Изградња нових речних токова, поправка оштећених насипа и брана:
1) Израда пројектне документације за објекте реке Колубаре, Враничине, Скобаљски поток, регулација Кладнице, Симића поток и одбрамбене насипе као и ревизија пројектне документације;
2) Израда планске документације;
3) Прибављање водопривредних мишљења, услова и сагласности на израђену техничку и планску документацију;
4) Експропријација неопходног земљишта за извођење радова на водопривредним објектима у корист ПД РБ Колубара;
5) Извођење радова на водопривредним објектима;
6) Прибављање дозвола и сагласности;
7) Прибављање водне дозволе;
8) Прибављање употребне дозволе;
9) Технички пријем објеката;
10) Предаја објеката.
План спровођења мера на санирању оштећених водотокова и брана са проценом потребних финансијских средстава приказан је у Прилогу 3. који је одштампан уз ову уредбу и чини њен саставни део.
Укупна површина земљишта (државно и приватно 
				власништво) коју је потребно експроприсати у корист Јавног 
				предузећа „Електропривреда Србије” Београд као правног 
				следбеника ПД РБ „Колубара” д.о.о. Лазаревац за санирање 
				водотокова по катастарским општинама износи 134.56.08 хектара, и 
				то:*
1) земљиште у државној својини, укупне површине 
				64.26.72 хектара;*
2) земљиште у приватној својини, укупне површине 
				70.29.36 хектара.*
Списак парцела које треба експрописати у корист ПД РБ Колубара, по катастарским општинама, приказан је у Прилогу 5. који је одштампан уз ову уредбу и чини њен саставни део.
За земљиште у државној својини потребно је извршити административни пренос, док је за земљиште у приватној својини потребно платити накнаду. Средства предвиђена за експропријацију земљишта потребног за санацију водотокова приказана су у Прилогу 3 на позицији број 5.
Неискоришћена средстава за експропријацију земљишта, 
				опредељена у Прилогу 3. на позицији број 5, могу се користити за 
				плаћање накнада за експропријацију земљишта и у 2015. години.*
*Службени гласник РС, број 71/2015
 
4.2. Привредно друштво „Термоелектране и копови Костолац” д.о.о. Костолац 
План спровођења мера (набавки добара и услуга) за санацију последица мајских поплава у ПД ТЕ-КО Костолац приказан је у Прилогу 4. који је одштампан уз ову уредбу и чини њен саставни део. 
4.3. Редослед и рокови спровођења мера
Редослед и рокови спровођења мера на санацији последица мајских поплава у ПД РБ Колубара и ПД ТЕ-КО Костолац приказани су у Прилозима 1–4.
5. Начин и обим спровођења мера и критеријуми за спровођење
За сваки објекат или пројекат је направљен или ће бити направљен хармонограм радова, где је дата динамика и операције или активности које се изводе.
Поступци јавних набавки добара, услуга и радова који су неопходни за отклањање последица у складу са овим програмом спроводе се у складу са чл. 12. и 16. Закона, и то у обиму који је предвиђен Годишњим програмом о изменама и допунама Годишњег програма пословања Јавног предузећа ,,Електропривреда Србије” за 2014. годину, Годишњим програмом о изменама и допунама Годишњег програма пословања ПД РБ Колубара за 2014. годину и Годишњим програмом о изменама и допунама Годишњег програма пословања ПД ТЕ-КО Костолац за 2014. годину, а на који су добили сагласност оснивача. ЈП ЕПС и његова зависна привредна друштва ће обезбедити потребна финансијска средства за спровођење програма из сопствених пословних средстава, односно задуживањем. 
Уколико су средства за реализацију уговорених добара, услуга и радова, из става 2. овог одељка, обезбеђена у Годишњем програму о изменама и допунама Годишњег програма пословања Јавног предузећа ,,Електропривреда Србије” за 2014. годину, Годишњем програму о изменама и допунама Годишњег програма пословања ПД РБ Колубара за 2014. годину и Годишњем програму о изменама и допунама Годишњег програма пословања ПД ТЕ-КО Костолац за 2014. годину, у складу са чланом 7. став 2. Закона, пре потписивања и оверавања захтева за плаћање од стране јавног предузећа или привредног друштва, исто је дужно да прибави сагласност Канцеларије за помоћ и обнову поплављених подручја. 
Јавно предузеће ,,Електропривреда Србије”, ПД РБ Колубара, ПД ТЕ-КО Костолац закључиће уговор о извођењу радова, односно о набавци добара и услуга са извођачем радова, добављачем и пружаоцем услуга за потребе обнове оштећених објеката рудне производње и снабдевања.
Јавно предузеће ,,Електропривреда Србије”, ПД РБ Колубара, ПД ТЕ-КО Костолац после спроведене јавне набавке, односно после провере исправности документације, доставља Канцеларији потписан и оверен захтев за плаћање са документацијом о реализацији уговора (авансну, привремене и окончану ситуацију, фактуре, банкарске гаранције, документацију о спроведеном поступку јавне набавке и др.) уз извештај стручног надзора за уговоре о извођењу радова. 
За активности којe би се финансирале из средстава предвиђених чланом 5. став 1. тач. 1)–8) и тачке 10) Закона, по пријему захтева за плаћање Канцеларија врши проверу усклађености ситуације са уговореном вредношћу радова, добара и услуга и предузима друге потребне радње ради провере изведених радова и уплаћује тражени износ на рачун извођача радова, добављача и пружаоца услуга.
У случају сумње у обим изведених радова Канцеларија обавештава министарство надлежно за послове енергетике које је надлежно за координацију спровођења мера из одељка 4. Мере које треба предузети ради обнове, односно санације последица поплава, редослед и рокови спровођења мера, овог програма.
6. Органи државне управе надлежни за координацију, односно носиоци спровођења појединих мера
Органи државне управе надлежни за координацију спровођења мера из одељка 4. Мере које треба предузети ради обнове, односно санације последица поплава, редослед и рокови спровођења мера, овог програма су: 
– Министарство рударства и енергетике,
– Министарство грађевинарства, саобраћаја и инфраструктуре,
– Министарство пољопривреде и заштите животне средине (Републичка дирекција за воде и Агенција за заштиту животне средине),
– Републички хидрометеоролошки завод,
– Министарство унутрашњих послова.
Носиоци спровођења мера су Јавно предузеће ,,Електропривреда Србије”, ПД РБ Колубара и ПД ТЕ-КО Костолац.
Јавно предузеће ,,Електропривреда Србије”, ПД РБ Колубара и ПД ТЕ-КО Костолац, у име и за рачун Републике Србије као власника објеката рудне производње и снабдевања, вршиће инвеститорска права на обнови објеката рудне производње и снабдевања, као и спровођење поступака јавних набавки, у складу са Законом, који су неопходни за обнову објеката рудне производње и снабдевања.
7. Процена потребних финансијских средстава и извор финансирања
Финансијска средстава потребна за санацију оштећених и угрожених објеката, Јавно предузеће ,,Електропривреда Србије”, ПД РБ Колубара и ПД ТЕ-КО Костолац су предвидела годишњим програмима о изменама и допунама годишњих програма пословања за 2014. годину Јавног предузећа ,,Електропривреда Србије”, ПД РБ Колубара и ПД ТЕ-КО Костолац.
За спровођење овог програма потребно је 11.827.017.700,00 динара.
Преглед потребних финансијских средстава за спровођење овог програма по привредним друштвима, носиоцима спровођења мера које треба преузети, приказан је у следећој табели:




ПД РБ Колубара


11.597.647.700,00




ПД ТЕ-КО Костолац


229.370.000,00




Детаљан преглед потребних финансијских средстава приказан је у Прилозима 1–4.
ЈП ЕПС и његова зависна привредна друштва ће обезбедити потребна финансијска средства за спровођење програма из сопствених пословних средстава, односно задуживањем.
8. Инвеститор
Инвеститори обнове оштећених објеката рудне производње и снабдевања су Јавно предузеће ,,Електропривреда Србије”, ПД РБ Колубара и ПД ТЕ-КО Костолац.
 
 
 

Прилог 1. - План спровођења мера на 
				испумпавању воде и муља из поплављених површинских копова 
				„Тамнава – Западно поље” и „Велики Црљени” са проценом потребних 
				финансијских средстава 

Прилог 2. - План спровођења мера за 
				довођење потопљене опреме на површинским коповима „Тамнава – 
				Западно Поље” и „Велики Црљени” у исправно и безбедно стање са 
				проценом потребних финансијских средстава 

Прилог 3. - План спровођења мера на 
				санирању оштећених водотокова и брана са проценом потребних 
				финансијских средстава

 Прилог 4. - 
План спровођења мера (набавки добара и 
				услуга) за санацију последица мајских поплава у ПД ТЕ-КО 
				Костолац

Прилог 5. - Списак парцела које треба експроприсати