На основу члана 41. Закона о ефикасном коришћењу енергије („Службени гласник РС”, број 25/13), члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС), 
Министар енергетикe, развојa и заштитe животне средине доноси
 
ПРАВИЛНИК 
о oзначавању енергетске ефикасности електричних сијалица и светиљки
"Службени гласник РС", број 24 од 28. фебруара 
				2014.
 
Предмет и подручје примене
Члан 1.
Овим правилником прописују се захтеви у погледу означавања енергетске ефикасности електричних сијалица и светиљки, као и допунске информације о електричним сијалицама.
Електричне сијалице у смислу овог правилника су: сијалице са влакном, флуоресцентне сијалице, сијалице са пражњењем високог интензитета, LED сијалице и LED модули.
Светиљке у смислу овог правилника су светиљке које раде са електричним сијалицама из става 2. овог члана, укључујући светиљке уграђене у друге производе који за испуњавање првенствене намене не зависе од дотока енергије (као што је нпр. намештај).
Изузеци од примене овог правилника
Члан 2.
Овај правилник не примењује се на:
1) сијалице и LED модуле са светлосним флуксом мањим од 30 лумена;
2) сијалице и LED модуле који раде на батерије;
3) сијалице и LED модуле чија првенствена намена није расвета, него:
(1) емисија светлости у хемијским и биолошким процесима (као код полимеризације, фотодинамичке терапије, хортикултуре, бриге о кућним љубимцима и производа против инсеката);
(2) хватање и пројектовање слике (нпр. блицеви фотоапарата, фото-копир апарата, видео пројектора); 
(3) грејање (нпр. инфрацрвене сијалице); 
(4) сигнализација (као што су сијалице на аеродромима), с тим што се овај правилник примењује на сијалице и лед модуле из подт. (1)–(4) овог члана ако се продају за расвету; 
4) сијалице и LED модуле који се продају као део светиљки и не могу се демонтирати, осим ако се потрошачу нуде на продају, продају на рате, у закуп, или су изложени засебно, на пример као резервни делови; 
5) сијалице и LED модуле који се продају као део производа чија првенствена намена није расвета, осим ако се нуде на продају, продају на рате, у закуп, или су изложени засебно, на пример као резервни делови; 
6) светиљке намењене искључиво за рад са сијалицама и LED модулима наведеним у тач. 1)–3) овог члана.
Значење израза
Члан 3.
Поједини изрази употребљени у овом правилнику имају следеће значење:
1) „извор светлости” је површина или предмет намењен за емитовање углавном видљивог оптичког зрачења које настаје трансформацијом енергије, с тим што реч „видљив” подразумева таласну дужину од 380 до 780 nm;
2) „расвета” је дејство светлости на неко место, на предмете или њихову околину тако да људима постају видљиви;
3) „декоративна расвета” је врста расвете код које је светлост усмерена тако да истиче предмет или део простора; 
4) „сијалица” је јединица чије се емитовање светлости може независно оценити и која се састоји од једног или више извора светлости. Може обухватати додатне компоненте неопходне за укључивање, довод енергије или стабилан рад јединице, односно за дистрибуцију, филтрирање или трансформацију оптичког зрачења, у случајевима када се те компоненте не могу уклонити без трајног оштећења јединице; 
5) „подножак сијалице” је део сијалице који помоћу грла или конектора омогућава њено електрично напајање, а може служити и да причврсти сијалицу у грлу сијалице;
6) „носач сијалице” или „грло сијалице” је уређај који држи сијалицу на месту, најчешће тако што је у њега уметнут подножак, када представља и средство за повезивање сијалице са електричним напајањем; 
7) „усмерена сијалица” је сијалица са најмање 80% излазног светлосног зрачења унутар просторног угла од π sr (што одговара конусу са углом од 120°);
8) „неусмерена сијалица” је сијалица која није усмерена сијалица;
9) ,,сијалица са влакном” је сијалица у којој се светлост производи помоћу влакнастог проводника који се проласком електричне струје загрева до ужарености, која може садржавати гасове који утичу на процес ужарености; 
10) „сијалица са ужареним влакном” је сијалица са влакном код које се влакно налази у вакумираном балону или је окружено инертним гасом; 
11) „(волфрам) халогена сијалица” је сијалица са влакном код које је влакно израђено од волфрама и окружено гасом који садржи халогене или халогена једињења, која може бити опремљена јединицом за напајање; 
12) ,,сијалица са пражњењем” је сијалица код које се светлост производи, директно или индиректно, електричним пражњењем кроз гас, пару метала или смешу неколико гасова и пара;
13) „флуоресцентна сијалица” је сијалица са пражњењем, типа живине сијалице ниског притиска, код које се већина светлости емитује путем једног или више слојева фосфора, побуђених ултраљубичастим зрачењем од пражњења, која може бити опремљена уграђеним баластом; 
14) „флуоресцентна сијалица без уграђеног баласта” је флуоресцентна сијалица с једним подношком или са два подношка без уграђеног баласта; 
15) „сијалица са пражњењем високог интензитета” је сијалица са електричним пражњењем код које се лук који производи светлост стабилизује температуром зида и има оптерећење зида балона од преко три вата по квадратном сантиметру; 
16) „светлосна диода (LED)” је извор светлости који се састоји од чврстог уређаја који обухвата p-n спој, а спој емитује оптичко зрачење када је побуђен електричном струјом; 
17) ,,LED пакет” је склоп једне или више светлосних диода који може обухватати оптички елемент и термичке, механичке или електричне међувезе;
18) „LED модул” је склоп без подношка, који обухвата један или више LED пакета на штампаној плочи и који може имати електричне, оптичке, механичке и термичке компоненте, међувезе и управљачки уређај;
19) „LED сијалица” је сијалица која садржи један или више LED модула и која може бити опремљена подношком;
20) „управљачки уређај сијалице” је уређај који се налази између електричног напајања и једне или више сијалица, који омогућава функционалан рад сијалице(-а), што подразумева: трансформисање напона напајања, ограничавање струје сијалице(-а) на потребну вредност, обезбеђивање почетног напона и струје предгревања, спречавање хладног старта, кориговање фактора снаге или смањење радијске интерференције; уређај може бити намењен за повезивање са другим управљачким уређајем сијалице ради обављања наведених функција. Овај израз не обухвата:
(1) контролне уређаје;
(2) јединице за напајање помоћу којих се напон електричне мреже мења, које у истој инсталацији напајају како производе за расвету тако и производе чија првенствена намена није расвета; 
21) ,,контролни уређај” је електронски или механички уређај којим се светлосни флукс сијалице контролише или надзире а да се при том не врши конверзија снаге за сијалице, као што су: временски прекидачи, сензори заузетости, светлосни сензори и уређаји за регулисање дневне светлости; контролни уређаји су и фазно регулисани уређаји за пригушивање светла; 
22) ,,спољни управљачки уређај сијалице” је неуграђен управљачки уређај сијалице предвиђен да се инсталира изван кућишта сијалице или светиљке, или да се вади из кућишта без трајног оштећења сијалице или светиљке;
23) „баласт” је управљачки уређај сијалице, уметнут између напајања и једне односно више сијалица са пражњењем, који путем индуктивности, капацитивности, или комбинацијом индуктивности и капацитивности, служи углавном да ограничи струју сијалице(-а) на потребну вредност; 
24) „управљачки уређај халогене сијалице” је управљачки уређај сијалице који трансформише напон електричне мреже у изузетно низак напон за халогене сијалице;
25) „компактна флуоресцентна сијалица” је флуоресцентна сијалица која садржи све компоненте неопходне за активирање и стабилан рад сијалице;
26) ,,светиљка” је уређај који дистрибуира, филтрира или трансформише светлост коју емитује једна или више сијалица и који садржи све делове неопходне за држање, учвршћивање и заштиту сијалица, као и, по потреби, помоћне уређаје за струјно коло, заједно са средствима за прикључивање на електрично напајање; 
27) „продајно место” је место на коме су сијалице односно светиљке изложене или на коме се нуде на продају;
28) „потрошач” је правно лице, предузетник или физичко лице које купује или се очекује да купи електричну сијалицу или светиљку.
Други изрази који су употребљени у овом правилнику а нису дефинисани у ставу 1. овог члана, имају значење дефинисано прописом којим се уређују врсте производа који утичу на потрошњу енергије за које је неопходно означавање потрошње енергије и других ресурса.
Захтеви које обезбеђује испоручилац
Члан 4.
Испоручилац електричних сијалица које се стављају на тржиште као појединачни производи обезбеђује:
1) доступност листе са подацима, како је то утврђено у члану 7. овог правилника;
2) да техничка документација, како је то наведено у члану 8. овог правилника, буде доступна на захтев надлежним органима Републике Србије;
3) да свако оглашавањe продаје одређене електричне сијалице садржи класу њене енергетске ефикасности ако се приликом оглашавања наводе подаци који се односе на потрошњу енергије или на цену;
4) да сви технички промотивни материјали који се односе на одређену сијалицу са описом њених специфичних техничких карактеристика, садрже и класу енергетске ефикасности;
5) да се на спољној страни амбалаже појединачне сијалице која је намењена за продају на продајном месту, одштампа или приложи ознака, у облику и са подацима прописаним у Прилогу 1. овог правилника, а да се на амбалажи изван ознаке одштампа номинална снага сијалице.
Испоручилац светиљки намењених за продају потрошачима обезбеђује:
1) да техничка документација, како је то наведено у члану 8. овог правилника, буде доступна на захтев надлежним органима Републике Србије; 
2) да се подаци које садржи ознака светиљке, у складу са Прилогом 2. овог правилника, наведу:
(1) у сваком огласном материјалу, званичној понуди цене или тендерској понуди у којима се наводе подаци који се односе на енергију или на цену одређене светиљке;
(2) у сваком техничком промотивном материјалу који се односи на одређену светиљку са описом њених специфичних техничких карактеристика; 
с тим што подаци из става 2. подтач. (1) и (2) овог члана могу бити у другом облику осим у облику прописаном у Прилогу 2. овог правилника, на пример у целини текстуални;
3) да се, ако је светиљка намењена за продају на продајном месту, ознака у облику и са подацима како је то прописано у Прилогу 2. овог правилника, бесплатно стави на располагање продавцу у електронском или папирном облику. Испоручилац који ознаку обезбеђује искључиво на захтев продавца, одмах по пријему захтева доставља ознаку; 
4) да се, ако се у амбалажи светиљке налазе електричне сијалице које потрошач може да замени у светиљци, оригинална амбалажа сијалица налази у амбалажи светиљке, а ако то није случај, на спољној или унутрашњој страни амбалаже светиљке наводе се подаци који се у складу са Прилогом 1. овог правилника наводе на оригиналној амбалажи сијалице.
Захтеви које обезбеђује продавац
Члан 5.
Продавац електричних сијалица обезбеђује: 
1) да се уз сваки модел сијалице који се продаје, изнајмљује или продаје на рате, када се од потрошача не може очекивати да види изложен производ, приложе подаци наведени у члану 9. овог правилника;
2) да свако оглашавање продаје одређеног модела сијалице садржи класу енергетске ефикасности ако се приликом оглашавања наводе подаци који се односе на потрошњу енергије или на цену;
3) да сви технички промотивни материјали који се односе на одређени модел сијалице са описом његових специфичних техничких карактеристика, садрже и класу енергетске ефикасности тог модела.
Продавац светиљки које се продају потрошачима обезбеђује:
1) да се подаци које садржи ознака светиљке, у складу са Прилогом 2. овог правилника, наведу:
(1) у сваком огласном материјалу, званичној понуди цене или тендерској понуди са информацијама које се односе на потрошњу енергије или на цену одређене светиљке;
(2) у сваком техничком промотивном материјалу који се односи на одређену светиљку са описом њених специфичних техничких карактеристика; 
с тим што подаци из става 2. подтач. (1) и (2) овог члана могу бити у другом облику осим у облику прописаном у Прилогу 2. овог правилника, на пример у целини текстуални;
2) да ознака сваког модела на продајном месту буде у складу са Прилогом 2. овог правилника и да је постављена на један од следећих начина, или на оба:
– на истакнутом месту у близини изложене светиљке, тако да је јасно видљива и препознатљива као ознака која се односи на модел, при чему није неопходно читати робну марку и број модела на ознаци;
– поред највидљивијих информација о светиљци које се односе на цену или на техничке карактеристике;
3) да се, ако је светиљка стављена на тржиште у амбалажи која садржи електричне сијалице које потрошач може да замени у светиљци, оригинална амбалажа сијалице налази у амбалажи светиљке, а ако то није случај, на спољној или унутрашњој страни амбалаже светиљке наводе се подаци који се у складу са Прилогом 1. овог правилника наводе на оригиналној амбалажи сијалице.
Ознака
Члан 6.
Изглед и дизајн ознаке за електричне сијалице, као и садржај података на њима дати су у Прилогу 1. овог правилника.
Изглед и дизајн ознаке за светиљке, као и садржај података на њима, дати су у Прилогу 2. овог правилника.
Листа са подацима о електричној сијалици 
Члан 7.
Листа са подацима о електричној сијалици садржи податке на српском језику који се налазе на ознаци за електричне сијалице, како је то наведено у Прилогу 1. тач. 2. и 3. овог правилника.
Ако уз електричну сијалицу није приложен штампани материјал, ознака се сматра и листом са подацима.
Техничка документација за електричне сијалице и светиљке
Члан 8.
Техничка документација за електричне сијалице и светиљке садржи:
1) назив и адресу испоручиоца;
2) опис модела, довољан за једноставну и поуздану идентификацију;
3) према потреби, напомену о српским стандардима усаглашеним са хармонизованим европским стандардима који су употребљени;
4) према потреби, друге техничке стандарде и спецификације који су употребљени;
5) име и потпис овлашћеног лица испоручиоца;
6) техничке карактеристике на основу којих се утврђује потрошња енергије и енергетска ефикасност у случају електричних сијалица, односно компатибилност са сијалицама у случају светиљки, при чему се наводи најмање једна реална комбинација постављених вредности за сијалице/светиљке и услова у којима се врши испитивање;
7) за електричне сијалице, резултате прорачуна урађених у складу са Прилогом 4. овог правилника.
Подаци који се наводе приликом продаје електричних сијалица на даљину
Члан 9.
Приликом продаје на даљину (продаја путем интернета, каталошка продаја и сл.), када се од купца не може очекивати да види изложен модел електричне сијалице, продавац пружа следеће податке које обезбеђује испоручилац:
1) класу енергетске ефикасности, како је то дефинисано у Прилогу 3. овог правилника;
2) пондерисану потрошњу енергије у kWh на 1000 сати, у складу са Прилогом 1. овог правилника, израчунату у складу са Прилогом 4. тачка 2. овог правилника и заокружену на најближи цео број. 
Ако се наводе и други подаци садржани у листи са подацима електричне сијалице, они се наводе у складу са Прилогом 1. тачка 2. овог правилника. 
Подаци из овог члана наводе се у тексту са величином и обликом слова оптималним за читање.
Мерења
Члан 10.
Да би се омогућила оцена тачности података садржаних у чл. 6–8. овог правилника обављају се мерења применом поузданих, тачних и поновљивих поступака мерења, уз поштовање најсавременијих општепризнатих мерних метода, укључујући методе садржане у српским стандардима који су усаглашени са хармонизованим европским стандардима.
Методологија одређивања класе енергетске ефикасности
Члан 11.
Методологија одређивања класе енергетске ефикасности електричних сијалица и светиљки ближе је уређена у прилозима 3. и 4. овог правилника.
Прилози
Члан 12.
Прилози 1–4. одштампани су уз овај правилник и чине његов саставни део. 
Усклађивање са прописима Европске уније
Члан 13.
Овај правилник је усклађен са Делегираном Уредбом Европске комисије бр. 874/2012 којом се допуњује Директива Европског парламента и Савета бр. 2010/30/ЕУ у односу на енергетско означавање електричних сијалица и светиљки.
Прелазна одредба
Члан 14.
Испоручиоци ће обезбедити захтеве из члана 4. овог правилника у року од три месеца од дана почетка примене овог правилника.
Продавци ће обезбедити захтеве из члана 5. овог правилника у року од три месеца од дана почетка примене овог правилника.
Завршна одредба
Члан 15.
Овај правилник ступа на снагу наредног дана од дана објављивања у „Службеном гласнику Републике Србије”.
Број 110-00-00009/2014-04
У Београду, 21. фебруара 2014. године
Министар,
проф. др Зорана Михајловић, с.р.