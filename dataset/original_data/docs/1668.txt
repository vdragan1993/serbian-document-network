На основу члана 17. ст. 1. и 2. Царинског закона („Службени
гласник РС ”, бр. 73/03, 61/05, 85/05 – др. закон и 62/06 – др. закон) и члана
43. став 1. Закона о Влади („Службени гласник РС ”, бр. 55/05, 71/05 – исправка
и 101/07),
Влада доноси
 
 
УРЕДБУ
о посебним условима за
транзит одређених деривата нафте
„Службени гласник РС“,
број 110 до 30. новембра 2007. 
 
 
Члан 1.
Овом уредбом прописују се посебне мере царинског надзора
и контроле, које се у поступку транзита преко царинског подручја Републике Србије,
спроводе над дериватима нафте на које се приликом увоза и стављања у промет плаћа
акциза, а који се превозе у друмском и железничком саобраћају.
Посебне мере царинског надзора и контроле прописане овом
уредбом примењиваће се без дискриминације у односу на порекло и одредиште производа
из става 1. овог члана и то тако да не изазову непотребна задржавања тих производа
при транзиту.
 
Члан 2.
Поједини изрази употребљени у овој уредби имају следећа
значења:
1) „отпремна царинарница” јесте царинарница и њене организационе
јединице код које је поднета декларација за стављање робе у поступак транзита;
2) „одредишна царинарница” јесте царинарница и њене организационе
јединице код које се завршава поступак транзита.
 
Члан 3.
Унос и износ деривата нафте из члана 1. ове уредбе у друмском
саобраћају врши се искључиво преко граничних прелаза, односно царинских контролних
пунктова, и то царинских испостава: Батровци, Богојево, Ватин, Градина, Караташ,
Мали Зворник, Прешево, Српска Црња, Терминал–Хоргош и Царинског контролног пункта
Гостун.
Деривати нафте могу се упућивати са граничних прелаза у
унутрашњост земље само у царинске испоставе које су одређене актом који се доноси
на основу члана 87. Царинског закона. 
Претовар деривата нафте ради промене вида превоза може се
вршити само у царинским испоставама које су одређене актом који се доноси на основу
члана 87. Царинског закона, у складу са прописима. 
 
Члан 4.
Отпремна царинарница одређује пут који мора бити најкраћи
пут до одредишне испоставе и мора бити искључиво из магистралне мреже путева. Приликом
одређивања пута мора се имати у виду одлука надлежног органа о одређивању пута за
превоз опасних материја.
Отпремна царинарница уписује одговарајућу ознаку у јединствену
царинску исправу (у даљем тексту: ЈЦИ) за поступак транзита и о томе без одлагања
обавештава одредишну царинарницу.
 
Члан 5.
Отпремна царинарница одређује рок у којем роба мора бити
допремљена одредишној царинарници, водећи рачуна о плану пута, важећим саобраћајним
или другим прописима.
Рок за допремање робе одредишној царинарници, који одреди
отпремна царинарница, обавезује друге царинарнице и оне га не смеју мењати. 
У случају више силе превозник може променити одређени пут
о чему обавештава најближу царинарницу која је дужна да отпремну царинарницу обавести
о промени пута и да о томе унесе одговарајућу ознаку у ЈЦИ.
 
Члан 6.
У ЈЦИ за транзит робе из члана 1. ове уредбе поред прописаних
података уписује се тарифна ознака робе.
На свим примерцима ЈЦИ попреко се црвеном бојом у величини
најмање 100 x 10 мм уноси забелешка „РИЗИЧНА РОБА”.
 
Члан 7.
Ако се у току превоза ненамерно оштете царинска обележја,
превозник мора о томе да обавести царинарницу, која ће о обавештењу превозника саставити
записник. Надлежна царинарница ће ставити нова царинска обележја.
У случају несреће због које је потребан претовар на друго
превозно средство, сходно се примењују одредбе члана 4. ове уредбе.
У случају непосредне опасности због које је потребно одмах
истоварити целокупни терет или један његов део, превозник може предузети радње на
личну одговорност, о чему мора да обавести најближу царинарницу. Забелешка о предузетим
радњама уписује се у ЈЦИ.
 
Члан 8.
Одредишна царинарница у ЈЦИ уписује датум и време подношења
ЈЦИ, податке о извршеним контролама, и о томе одмах обавештава отпремну царинарницу.
Примерци ЈЦИ који садрже забелешку из члана 6. став 2. ове
уредбе морају бити враћени отпремној царинарници најкасније следећег радног дана
од дана када је пошиљка допремљена одредишној царинарници.
 
Члан 9.
Отпремна царинарница одмах по одобрењу поступка транзита
деривата нафте о томе обавештава Управу царина.
Одредишна царинарница којој је пријављен и допремљен дериват
нафте дужна је да о томе хитно обавести Управу царина.
 
Члан 10.
Промена одредишне царинарнице може се извршити само на основу
претходног одобрења Управе царина.
 
Члан 11.
Ова
уредба ступа на снагу наредног дана од дана објављивања у „Службеном гласнику Републике
Србије”. 
 
 
05 број 110-7584/2007-4
У Београду, 29. новембра
2007. године

Влада
Потпредседник,

Божидар Ђелић, с.р.