На основу члана 6. став 1. Закона о техничким захтевима за производе и оцењивању усаглашености („Службени гласник РС”, број 36/09),
Министар привреде доноси
 
ПРАВИЛНИК 
о oбележавању производа од кристалног стакла
"Службени гласник РС", број 
	143 од 26. децембра 2014.
 
Члан 1.
Овим правилником прописују се захтеви за обележавање производа од кристалног стакла, као и преглед производа од кристалног стакла после испоруке на тржиште.
Члан 2.
Поједини изрази употребљени у овом правилнику имају следеће значење:
1) испорука на тржишту је свако чињење доступним производа од кристалног стакла на тржишту Републике Србије ради дистрибуције, потрошње или употребе, са или без накнаде; 
	
2) испоручилац је произвођач, заступник, увозник или дистрибутер.
Други изрази употребљени у овом правилнику, који нису дефинисани у ставу 1. овог члана, имају значење дефинисано законима којима се уређују технички захтеви за производе и оцењивање усаглашености, трговина и заштита потрошача.
Члан 3.
Оваj правилник се примењује на производе од кристалног стакла који се користе у свакодневној употреби (за столом, у кухињи, за тоалетне сврхе, у канцеларијама, за украшавање и сличне сврхе), укључујући и производе од кристалног стакла који су наведени у пропису којим се утврђује номенклатура царинске тарифе (у даљем тексту: производи од кристалног стакла).
Члан 4.
Производи од кристалног стакла који имају описе из колоне б) Прилога 1 – Врсте кристалног стакла, који је одштампан уз овај правилник и чини његов саставни део, могу се испоручити на тржиште само ако су обележени симболима наведеним у колони ж) Прилога 1 и ако имају одговарајућа својства из колона г)–е) Прилога 1.
Члан 5.
Производи од кристалног стакла, који се рекламирају, могу да буду обележени симболима из колоне ж) Прилога 1, само ако имају својства наведена у колонама г)–е) Прилога 1.
Члан 6.
Ако назив испоручиоца, трговачка марка или било који други натпис на производу од кристалног стакла садржи, као самосталну реч, корен речи или придев, неки од описа из колоне б) Прилога 1 или назив који би се могао погрешно протумачити као опис тог производа, непосредно испред трговачке марке, односно назива, ставља се видљив натпис који садржи: 
	
1) својства производа из колона г)–е) Прилога 1, или
2) изјаву испоручиоца о тачним својствима производа, ако тај производ нема својства из колона г)–е) Прилога 1.
Уколико се производ од кристалног стакла обележава на начин прописан у члану 4. овог правилника и у ставу 1. овог члана, опис и симбол се могу налазити на једној етикети.
Члан 7.
Производ од кристалног стакла може се испоручити на тржиште само уколико је опис из колоне б) Прилога 1 на српском језику. 
	
Члан 8.
Приликом прегледа производа од кристалног стакла после њихове испоруке на тржиште проверава се усклађеност описа и симбола на производима од кристалног стакла са захтевима овог правилника.
Члан 9.
Преглед производа од кристалног стакла после њихове испоруке на тржиште, којим се утврђује да ли производи од кристалног стакла на којима се налазе описи или симболи из Прилога 1 имају одговарајућа својства из колона г)–е) Прилога 1, врши се на основу метода из Прилога 2 – Одређивање хемијских и физичких својстава врста кристалног стакла, који је одштампан уз овај правилник и чини његов саставни део.
Члан 10.
Овај правилник је усклађен са начелима и битним захтевима из Директиве Савета од 15. децембра 1969. године о усклађивању закона држава чланица који се односе на кристално стакло, 69/493/EЕЗ.
Члан 11. 
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2018. године.
Број 021-02-032/2014-07
У Београду, 16. децембра 2014. године
Министар,
Жељко Сертић, с.р.










ПРИЛОГ 2
ОДРЕЂИВАЊЕ ХЕМИЈСКИХ И ФИЗИЧКИХ СВОЈСТАВА ВРСТА КРИСТАЛНОГ СТАКЛА
ОДРЕЂИВАЊЕ ХЕМИЈСКИХ СВОЈСТАВА
1. BaO и PbO
1.1 Одређивање BaO + PbO
Одмери се приближно 0,5 g стакленог праха, са тачношћу од 0,0001 g, и стави у платинску посуду. Накваси се водом и додаје 10 ml 15% раствора H2SO4 и 10 ml HF. Загрева се на пешчаном купатилу до престанка издвајања белих пара. Остави се да се охлади и поступак понови са 10 ml HF. Загрева се до поновне појаве белих пара. Остави се да се охлади, а затим се исперу ивице посуде дестилованом водом. Загрева се до поновне појаве белих пара. Остави се да се охлади, пажљиво дода 10 ml дестиловане воде, а потом пренесе у лабораторијску чашу од 400 ml. Посуда се испере више пута 10% раствором H2SO4 и раствор разблажи до 100 ml истим раствором. Остави се да кључа 2–3 минута, а затим да одстоји преко ноћи. 
	
Раствор се процеди кроз лончић за филтрирање степена порозности 4, испере 10% раствором H2SO4, а затим још два-три пута са C2H5OH. Суши се један сат у сушници на температури од 150° C. Измери се добијени талог у облику BaSO4 + PbSO4. 
	
1.2 Одређивање BaO
Одмери се приближно 0,5 g стакленог праха, са тачношћу од 0,0001 g, и стави у платинску посуду. Накваси се водом и дода 10 ml HF и 5 ml HClO4. Загревање се врши на пешчаном купатилу све до престанка издвајања белих пара.
Остави се да се охлади и дода још 10 ml HF. Загрева се до појаве белих пара. Остави се да се охлади, а затим исперу ивице посуде дестилованом водом. Загрева се поново и упари до појаве сувог остатка. Поступак се понавља са 50 ml 10 % раствора HCl и благо загрева како би се убрзало растварање. Раствор се пренесе у лабораторијску чашу од 400 ml и разблажи дестилованом водом до 200 ml. Остави се да прокључа и уводи H2S у врео раствор. Када талог PbS падне на дно чаше, прекинути увођење H2S. Процеди се кроз фини филтер папир и испере хладном водом, засићеном H2S. 
	
Стави се филтрат да прокључа и, ако је потребно, смањи упаравањем до запремине од 300 ml. У врео раствор дода се 10 ml 10% раствора H2SO4. Престаје се са загревањем и филтрат се остави да одстоји најмање четири сата. 
	
Филтрат се процеди кроз фини филтер папир и испере хладном дестилованом водом. Талог се жари на 1050 °C, и измери BaSO4.
2. Одређивање ZnO
Након одвајања BaSO4 упари се филтрат до запремине од 200 ml. Неутралише се амонијаком уз индикатор метил-црвено и додаје 20 ml 0,05 mol/dm³ H2SO4. Подеси се pH вредност на 2 (pH метром) додавањем 0,05 mol/dm³ H2SO4 или 0,1 mol/dm³ NaOH и таложи ZnS на хладно увођењем H2S. Талог се остави да одстоји четири сата, а затим се процеди кроз фини филтер папир. Испира се хладном водом, засићеном H2S. Талог на филтер папиру се раствори преливајући га са 25 ml врелог 10 % раствора HCl. Филтер се испере кључалом водом све док се не добије количина од 150 ml филтрата. Неутралише се амонијаком уз присутност лакмус папира, а онда дода 1–2 g чврстог уротропина у својству пуфера за одржавање pH вредности на 5. Дода se неколико капи 0,5% свеже припремљеног воденог раствора ксиленол-оранжа и титрује са 0,5 mol/dm³ раствором Комплексона III (EDTA) све до промене ружичасте боје у лимун жуту.
3. Одређивање K2O
– таложењем и мерењем калијум тетрафенилбората.
Поступак: 2 g стакла, након дробљења и просeјавања, изложи се дејству 2 ml концентроване HNO3, 15 ml HClO4, 25 ml HF у платинској посуди у воденом купатилу, а затим и на пешчаном купатилу. Након што се испусте густе паре HClO4 (поступак се наставља док се не осуши), разблажи се са 20 ml вреле воде и 2–3 ml концентроване HCl. 
	
Садржај се пренесе у градуисани балон од 200 ml и допуни дестилованом водом до ознаке. 
	
Реагенси:
– 6% раствор натријум тетрафенилбората: раствори се 1,5 g реагенса у 250 ml дестиловане воде. Блага замућеност која је остала уклања се додавањем 1 g хидратисаног алуминијум-оксида. Протресе се пет минута, филтрира, и првих 20 ml поновно филтрира. 
	
– Раствор за испирање талога: припреми се мало калијумове соли за таложење тако што се 0,1 g KCl дода у 50 ml 0,1 mol/dm³ HCl у коју се улије уз мешање раствор тетрафенилбората све дотле док се таложење не заврши. Филтрира се кроз лончић за филтрирање са синтером. Талог се испира дестилованом водом. Суши се у ексикатору на собној температури. Затим се дода 20 mg до 30 mg те соли у 250 ml дестиловане воде. Повремено се промеша. Након тридесет минута, додаје се 0,5–1 g хидратисаног алуминијум-оксида. Меша се неколико минута и филтрира.
Поступак: Узима се аликвотни део раствореног стакла, који садржи приближно 10 mg K2O. Разблажи се до приближно 100 ml. Лагано мешајући, полако се додаје раствор реагенса, око 10 ml на сваких претпостављених 5 mg K2O. Остави се да одстоји највише петнаест минута, а затим филтрира кроз претходно измерени лончић за филтрирање са синтером, порозности 3 или 4. Испира се раствором за испирање. Суши се тридесет минута на температури од 120° C. Гравиметријски фактор за К2О је 0,13143.
4. Дозвољено одступање
За свако одређивање дозвољено одступање је ± 0,1 у апсолутној вредности. Ако се из анализа за садржај оксида добијају ниже вредности унутар дозвољеног одступања, онда се за утврђене границе (30%, 24% или 10%) узимају средње вредности добијене од најмање три анализе. Ако су средње вредности веће или једнаке 29,95%, 23,95%, и 9,95% респективно, кристално стакло се мора сврстати у одговарајуће категорије 30%, 24% и 10%.
ОДРЕЂИВАЊЕ ФИЗИЧКИХ СВОЈСТАВА
1. Густина 
Густину кристалног стакла одређујемо методом са хидростатичком вагом тачности ± 0,01. Измери се најмање 20 g узорка у ваздуху и уроњеног у дестиловану воду на температури од 20° C.
2. Индекс преламања 
Индекс преламања се измери рефрактометром дозвољеног одступања ± 0,001.
3. Микротврдоћа
Тврдоћа по Викерсу (Vickers) мери се према стандарду SRPS EN ISO 6507-1, притом користећи оптерећење еквивалентно маси од 50 g и узимајући средњу вредност добијену од 15 мерења.