На основу члана 108а став 10. Закона о порезу на
доходак грађана („Службени гласник РС”, бр. 24/01, 80/02 и 135/04),
Министар финансија доноси
 
 
ПРАВИЛНИК
о садржини пријаве
за упис у 

Регистар исплатилаца прихода по основу естрадних програма забавне и
народне музике и других забавних програма и садржини обавештења о закљученим
уговорима о извођењу тих програма
„Службени
гласник РС“, број 139 од 30.
децембра 2004.
 
 
Члан 1.
Овим правилником уређује се садржина пријаве за упис у
Регистар исплатилаца прихода по основу естрадних програма забавне и народне
музике и других забавних програма, на које се порез плаћа по одбитку, а који
правна лица, предузетници и други субјекти (у даљем тексту: исплатиоци прихода)
исплаћују интерпретаторима, ансамблима и оркестрима, имитаторима,
илузионистима, менаџерима и другим ангажованим лицима (у даљем тексту:
интерпретатори и друга ангажована лица), као и садржина обавештења о закљученим
уговорима о извођењу тих програма, сагласно члану 108а Закона о порезу на
доходак грађана („Службени гласник РС”, бр. 24/01, 80/02 и 135/04 – у даљем
тексту: Закон).
Исплатиоцима прихода, у смислу овог правилника, не
сматрају се физичка лица која за сопствене потребе и потребе своје породице
ангажују интерпретаторе и друга лица из става 1. овог члана.
 
Члан 2.
Исплатиоци прихода по основу естрадних програма забавне
и народне музике и других забавних програма из члана 108а став 2. Закона, на
које се, према члану 99. Закона плаћа порез по одбитку, Пореској управи
достављају пријаву и обавештење из члана 1. овог правилника, на следећим
обрасцима:
1) Образац РИП – Пријава за упис у Регистар исплатилаца
прихода по основу естрадних програма забавне и народне музике и других забавних
програма;
2) Образац ОЗУ – Обавештење о закљученим уговорима о
извођењу естрадних програма забавне и народне музике и других забавних програма
у месецу 200 . године.
Обрасци из става 1. овог члана одштампани су уз овај
правилник и чине његов саставни део.
 
Члан 3.
Образац РИП подноси се Пореској управи, према месту
седишта исплатиоца прихода, најкасније до 31. јануара 2005. године, односно у
року од 15 дана од дана уписа у одговарајући регистар код надлежног органа,
сагласно члану 108а ст. 3. и 4. Закона.
Образац ОЗУ подноси се Пореској управи до петог у
месецу за уговоре закључене у претходном месецу, сагласно члану 108а став 7.
Закона.
Уз образац ОЗУ, подносе се и копије свих закључених
уговора у претходном месецу.
Члан 4.
У Образац РИП, подаци се уносе на следећи начин:
Део 1. – Подаци о исплатиоцу прихода по основу естрадних
програма забавне и народне музике и других забавних програма – уносе се основни
подаци о исплатиоцу прихода (ПИБ, матични број и фирма), основни подаци о
делатности (шифра претежне делатности) и датум почетка обављања делатности
(упис у регистар надлежног органа).
Део 2. – Подаци о објектима и просторима за извођење
естрадних програма забавне и народне музике и других забавних програма – уноси
се:
У колону 2 – врста објекта, односно простора у којем се
организује извођење програма, и то:
– угоститељски или туристички објекат (хотел, мотел,
ресторан, одмаралиште, дискотека, сплав и др.);
– ТВ студио;
– стадион, спортска или друга хала;
– отворени простор (трг, базен и сл.);
– концертна, позоришна, биоскопска или друга сала;
– дом културе, просторија удружења, савеза или друге
организације, месне или друге заједнице;
– други непоменути објекат или простор.
У колону 3 – подаци о месту и адреси (улица и број)
објекта, односно простора у којем се организује извођење програма;
У колону 4 – подаци о граду, односно општини на чијој
територији се налази место у којем се организује извођење програма;
У колону 5 – подаци о површини објекта, односно
простора у којем се организује извођење програма;
У колону 6 – подаци о капацитету објекта, односно
простора у којем се организује извођење програма – број особа (посетилаца) које
може да прими тај објекат, односно простор.
 
Члан 5.
У Образац ОЗУ, подаци се уносе на следећи начин:
У колону 2 – број закљученог уговора о извођењу
естрадних програма забавне и народне музике и других забавних програма из
деловодника подносиоца обавештења, односно исплатиоца прихода;
У колону 3 – податак о датуму закључења уговора из
колоне 2;
У кол. 4 и 5 – подаци о другој уговорној страни са
којом је закључен уговор из колоне 2 – назив и порески идентификациони број (у
даљем тексту: ПИБ) за правна лица и предузетнике, односно име и презиме и
јединствени матични број грађана (у даљем тексту: ЈМБГ) за физичка лица.
 
Члан 6.
Овај правилник ступа на снагу наредног дана од дана
објављивања у „Службеном гласнику Републике Србије”, а примењиваће се од 1.
јануара 2005. године.
 
Број 110-00-520/2004-04
У Београду, 28. децембра
2004. године
Министар,

Млађан Динкић, с.р.