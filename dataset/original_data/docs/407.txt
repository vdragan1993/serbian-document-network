Редакцијски пречишћен текст

 

 

На основу члана 61. став 2. и члана 75. став 2. Закона о државним службеницима („Службени гласник Републике Србије”, бр. 79/05, 81/05 – исправка и 83/05 – исправка) и чл. 29, 33. и 35. Уредбе о спровођењу интерног и јавног конкурса за попуњавање радних места у државним органима („Службени гласник Републике Србије”, број 3/06), 
Општа седница Врховног суда Србије на седници 6. септембра 2006. године доноси
 
 
ПРАВИЛНИК
о саставу конкурсне комисије, стручној оспособљености, знањима и вештинама које се оцењују у изборном поступку, начину њихове провере и мерилима за избор на радна места и положаје у судовима
 
ПРАВИЛНИК О ПОПУЊАВАЊУ ИЗВРШИЛАЧКИХ РАДНИХ МЕСТА И ПОЛОЖАЈА У СУДОВИМА 
(скраћени назив)
 "Службени гласник РС", бр. 79 од 22. септембра 2006,  43 од 25. јуна 2010 
- др. правилник

 
Члан 1.
Правилником о попуњавању извршилачких радних места и положаја у судовима одређује се начин формирања конкурсних комисија у судовима, које стручне оспособљености, знања и вештине вреднују у изборном поступку при попуни слободних извршилачких радних мета и положаја, начин на који се ове стручне оспособљености, знања и вештине проверавају, као и мерила за избор на радна места у судовима.
 
ПРЕМЕШТАЈ, ИНТЕРНИ И ЈАВНИ КОНКУРС
 
Члан 2.
У суду у коме председник суда одлучи да је потребна попуна слободних систематизованих радних места, чије се попуњавање уклапа са кадровским планом, попуњавање се врши првенствено премештајем из тог или другог суда.
Ако председник суда одлучи да се радно место не попуни тако, у суду ће се спровести интерни конкурс на коме могу да учествују државни службеници из свих судова и других државних органа који испуњавају услове за запослење и рад на радном месту које се попуњава.
Уколико се попуњавање слободног радног места не изврши ни на овај начин, спровешће се јавни конкурс.
 
Члан 3.
Интерни конкурс за попуњавање слободних радних места оглашава суд у коме се радно место попуњава на огласној табли суда и на други начин који одреди председник суда.
Рок за подношење пријава је осам дана од дана када је интерни конкурс оглашен.
Уколико интерни конкурс за попуњавање слободних радних места у суду није успео или није спроведен, спроводи се јавни конкурс.
Суд самостално оглашава јавни конкурс за попуњавање положаја и извршилачког радног места и за пријем приправника у „Службеном гласнику Републике Србије” и у дневном листу „Политика” у примерку који излази за целу Републику, а по избору председника суда и на други начин.
Рок за подношење пријава је 15 дана и почиње да тече наредног дана од дана када је јавни конкурс оглашен у „Службеном гласнику Републике Србије”.
 
КОНКУРСНА КОМИСИЈА
 
Члан 4.
Ради спровођења интерног и јавног конкурса, пре оглашавања, у суду се формира конкурсна комисија.
Чланове конкурсне комисије именује председник суда из редова судија и државних службеника тог суда.
 
Члан 5.
Састав конкурсне комисије за попуну извршилачких радних места и пријем приправника председник суда одређује према условима за рад на радним местима која се попуњавају, а која су предвиђена правилником о унурашњем уређењу и систематизацији радних места у суду, водећи при том рачуна да у саставу комисије један њен члан буде непосредни руководилац организационог дела у коме се врши попуна односно пријем, док остали чланови комисије морају да имају најмање исти степен образовања, стручних способности, знања и вештина као и кандидат у изборном поступку.
 
Члан 6.
За члана конкурсне комисије председник суда обавезно именује и судију тог суда из области права у којој се врши попуна слободног радног места, ако се попуњава извршилачко радно место судијског помоћника или врши пријем приправника у суду.
Уколико се попуњава слободно извршилачко радно место ван реда судијских помоћника, састав конкурсне комисије условљен је описом радног места, односно пословима који се обављају на том радном месту, с тим што су обавезни чланови комисије непосредни руководилац организационог дела у коме се врши попуна и судијски помоћник који ради на пословима судске управе у том суду.
Ако се у суду попуњава положај, чланови комисије су само судије тог суда.
 
Члан 7.
Председник и чланови конкурсне комисије дужни су да дају писмену изјаву председнику суда о томе да ли они или са њима повезана лица имају интерес за спровођење конкурса.
Кругом повезаних лица са члановима конкурсне комисије сматрају се брачни или ванбрачни друг, сродници по крви у правој линији до било ког степена, у побочној линији и тазбини закључно са другим степеном сродства, ако су у односу стараоца, стараника, усвојиоца, усвојеника, храниоца или храњеника, као и лица чија делатност може имати утицаја на непристрасно и одговорно обављање изборног поступка и на имовно стање чланова конкурсне комисије.
 
СТРУЧНЕ ОСПОСОБЉЕНОСТИ, ЗНАЊА И ВЕШТИНА КОЈЕ СЕ ВРЕДНУЈУ У ИЗБОРНОМ ПОСТУПКУ ЗА ПОПУЊАВАЊЕ СЛОБОДНИХ РАДНИХ МЕСТА
 
Члан 8.
Стручну оспособљеност кандидата за обављање послова на радном месту које се попуњава конкурсна комисија вреднује у изборном поступку, оцењујући испуњеност услова према тексту огласа усаглашеном са описом радног места у правилнику о унутрашњем уређењу и систематизацији радних места у суду и радном искуству на истоврсним пословима.
Конкурсна комисија знање кандидата вреднује тако што проверава познавање у области организације и рада судова и опште културе, ценећи његово стручно знање из области рада на том радном месту и прибављено мишљење претходног послодавца о односу према послу и квалитету рада, као и знање страног језика, уколико би то могло бити од значаја за боље обављање послова на том радном месту.
Вештине кандидата конкурсна комисија вреднује ценећи степен обучености за рад на рачунару, вештину комуникације, логичког и аналитичког резоновања, елоквенције, организаторске способности, вештину руковођења, креативности, као и других вештина претходно утврђених од стране конкурсне комисије као потребних за обављање послова на том радном месту.
 
НАЧИН ПРОВЕРЕ СТРУЧНИХ ОСПОСОБЉЕНОСТИ, ЗНАЊА И ВЕШТИНЕ
 
Члан 9.
Стручне оспособљености, знања и вештине могу да се проверавају писмено и усмено.
Начин на који се проверавају стручне оспособљености, знања и вештине одређен је у зависности да ли се попуњава извршилачко радно место или положај, или вршим пријем приправника.
Ако се попуњава извршилачко радно место, конкурсна комисија ће у сарадњи са организационом јединицом у суду у којој се врши попуњавање радног места и државним службеником задуженим за кадровске послове у суду претходно одредити које се стручне оспособљености, знања и вештине вреднују, као и начин на који се проверавају, и у огласу обавестити кандидате о томе.
Ако се попуњава положај, конкурсна комисија ће огласити слободно радно место за условима утврђеним у правилнику о унутрашњем уређењу и систематизацији радних места и претходно прибављеним мишљењем председника суда о потребним знањима и вештинама, начин на који ће се проверити и вредновати стручна оспособљеност, знања и вештине кандидата.
 
Члан 10.
Стручне оспособљености, знања и вештине кандидата, конкурсна комисија углавном проверава усмено на основу обављеног разговора.
Конкурсна комисија дужна је да пре почетка разговора одреди који су јој подаци о кандидатима потребни и питања која се кандидатима постављају.
Свим кандидатима се постављају иста питања и по истом редоследу.
Уколико су јој неопходна додатна објашњења или обавештења, конкурсна комисија може да постави и додатна питања.
Ако конкурсна комисија одлучи да се у изборном поступку за попуњавање извршилачког радног места писмено проверавају стручне оспособљености, знања и вештине, разговор са кандидатом обавља се после писмене провере.
 
Члан 11.
Када конкурсна комисије закључи да је за попуњавње слободног радног места целисходна писмена провера стручних оспособљености, знања и вештине о томе ће обавестити председника суда и у огласу кандидата.
Писмена провера стручних оспособљености, знања и вештине може бити у облику теста или писменог рада.
Ако тест служи вредновању стручне оспособљености и знања, кандидати одговарају на питања тако што бирају један од више понуђених одговора у тесту који је претходно саставила конкурсна комисија.
Начин провере вештине је углавном путем тестова надлежних струковних организација, изузев вештине рада на рачунару и вештине комуникације које се проверавају непосредно.
Провера путем писменог рада спроводи се само изузетно, о чему ће кандидат бити обавештен у огласу.
Писмени рад захтева кратку анализу и извођење закључка на тему коју зада конкурсна комисија и као начин провере стручних оспособљености, знања и вештине спроводи се само у случајевима када конкурсна комисија процени да је за квалитет рада на радном месту које се попуњава изузетно потребна вештина логичког и аналитичког закључивања.
Када се врши пријем приправника тест и писмени рад нису дозвољени.
 
МЕРИЛА ЗА ИЗБОР НА РАДНА МЕСТА
 
Члан 12.
Ако се у изборном поступку знање проверава тестом, резултат кандидата вреднује се тако што се одређује проценат тачних одговора.
Само кандидати са више од 50% тачних одговора могу да буду позвани на разговор и учествују даље у изборном поступку.
Ако се у изборном поступку вештине проверавају стандардизованим тестом, оцене су „задовољава” и „незадовољава”, у складу са оценама установе која је тај тест израдила.
Само кандидати чији је тест вреднован оценом „задовољава” могу да буду позвани на разговор и учествују даље у изборном поступку.
У усменом разговору сваки члан конкурсне комисије вреднује оценама од 1 до 3 одговоре кандидата на питања која су му постављена, према критеријумима које конкурсна комисија унапред одреди.
Оценом 3 вреднује се кандидат који у потпуности испуњава захтеве за избор на радно место које се попуњава, оценом 2 вреднује се кандидат који делимично испуњава захтеве, а оценом 1 вреднује се кандидат који није испунио захтеве за избор на радно место које се попуњава.
Резултат кандидата израчунава се просечном вредношћу позитивних оцена.
 
Члан 13.
Након бодовања свих кандидата, конкурсна комисија сачињава листу.
Ако више кандидата има једнаки резултат, предност имају они са бољим резултатима на писменој провери знања и стручних оспособљености (прво допунско мерило) и бољим резултатом на тесту вештине (друго допунско мерило).
Са прва три кандидата која су постигла најбољи резултат конкурсна комисија може да понови разговор, како би одредила који од њих највише одговара захтевима радног места.
 
Члан 14.
Приликом изборног поступка за попуну положаја примењују се правила као за попуну извршилачког радног места, провера и мерила за вредновање стручне оспособљености, знања и вештине.
За попуну положаја врши се провера и стручног знања и познавања права Европске уније, проверава се вештина логичког и аналитичког резоновања, вештина комуникације, организационе способности и вештина руковођења.
Знање, стручна оспособљеност и вештина комунукације кандидата проверава се увидом у податке из пријаве и питањима која се усмено постављају кандидатима.
Сваки члан комисије писмено гласа о кандидату.
Конкурсна комисија може додатно да обави разговор са три кандидата који су имали највише гласова и тада донесе одлуку о избору и постављењу.
 
Члан 15.
Овај правилник ступа на снагу наредног дана од дана објављивања у „Службеном гласнику Републике Србије”.
 
Председник 
Врховног суда Србије,

Вида Петровић-Шкеро, с.р.