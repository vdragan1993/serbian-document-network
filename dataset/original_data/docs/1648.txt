На основу члана 45. став 2. Закона о посредовању у решавању спорова („Службени гласник РС”, број 55/14), 
	
Министар правде доноси
 
ПРАВИЛНИК 
о ближим условима и поступку за издавање дозволе за спровођење основне и специјализоване обуке посредника и надзору над спровођењем обуке
"Службени гласник РС", број 
	13 од 2. фебруара 2015.
 
Члан 1.
Овим правилником прописују се ближи услови и поступак за издавање дозволе за спровођење основне и специјализоване обуке посредника државним органима, другим органима, организацијама и правним лицима и надзор над спровођењем обуке.
Члан 2.
Основна и специјализована обука посредника може да се спроводи ако су обезбеђени:
1) простор за обуку и административне послове (у даљем тексту: простор);
2) стручни кадрови за обављање послова теоријске и практичне обуке.
Члан 3.
Простор обухвата: 
1) простор за обуку; 
2) простор за административне послове. 
Простор треба да испуњава следеће услове, и то:
– да задовољава урбанистичке, техничко-технолошке, противпожарне и хигијенске услове (најмање један тоалет),
– да не може бити део угоститељског простора, простора у којем се организују игре на срећу, нити да је непосредно повезан са тим просторима,
– да мора бити доступан особама са инвалидитетом,
– да на улазу у простор мора бити истакнут назив органа, организације или правног лица које спроводи програм обуке посредника, као и подаци о радном времену. 
	
Члан 4.
Простор у коме се спроводи програм обуке посредника треба да испуњава услове:
– да површина учионице износи најмање 25 m2 и својим обликом омогућава фронтално, групно и индивидуално извођење обуке, 
	
– да радна површина по кандидату износи најмање 1,5 m2,
– да радна површина намењена предавачу износи најмање 8 m2. 
	
Члан 5.
Простор за административне послове треба да испуњава услове:
– да површина простора износи најмање 8 m2,
– да поседује простор за одлагање и чување прописаних евиденција и печата.
Члан 6.
Теоријску и практичну обуку спроводе лица уписана у Регистар посредника или лица која испуњавају услове за упис у Регистар посредника прописаних Законом о посредовању у решавању спорова (у даљем тексту: Закон), а која су стекла знања из области посредовања у складу са програмом основне и специјализоване обуке посредника.
Члан 7. 
Издавање дозволе за спровођење програма обуке посредника спроводи се у поступку у коме се утврђује да ли подносилац захтева за издавање дозволе испуњава услове за обављање обуке посредника.
Члан 8.
Захтев за издавање дозволе за спровођење програма обуке посредника (у даљем тексту: захтев) подноси се у писменом облику министарству надлежном за послове правосуђа (у даљем тексту: Министарство).
Захтев садржи:
1) назив или пословно име подносиоца захтева;
2) матични број подносиоца захтева;
3) ПИБ;
4) седиште;
5) врсту програма обуке која се спроводи.
Уз захтев подносе се и докази о испуњености услова прописаних Законом и овим правилником.
Члан 9.
Дозвола за спровођење програма обуке посредника издаје се у облику решења на писмени захтев органа, организације или правног лица које испуњава услове прописане Законом и овим правилником.
Подаци о издатим дозволама и органима, организацијама и правним лицима којима је издата дозвола за спровођење програма обуке посредника објављују се на веб-страници Министарства.
Члан 10.
Министарство се стара да органи, организације и правна лица која спроводе обуку за посредника испуњавају услове прописане Законом и овим правилником. 
	
Члан 11.
Оваj правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-174/2014-05
У Београду, 29. јануара 2015. године
Министар,
Никола Селаковић, 
	с.р.