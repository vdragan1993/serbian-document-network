a {color:green}


 
На основу члана 201. став 5. тачка 23) Закона о планирању и изградњи („Службени гласник РС”, бр. 72/09, 81/09, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14), 
Министар грађевинарства, саобраћаја и инфраструктуре доноси
 
ПРАВИЛНИК 
о поступку доношења и садржини програма уклањања објеката
"Службени 
				гласник РС", број 27 од 18. марта 2015.
 
Члан 1.
Овим правилником ближе се прописује поступак доношења и садржина програма уклањања објеката.
Члан 2.
Поједини изрази употребљени у овом правилнику имају следеће значење:
1) Програм уклањања објеката је акт који садржи: план уклањања објеката, односно делова објеката, оперативни план и предрачун трошкова уклањања (у даљем тексту: Програм);
2) План уклањања објеката, односно делова објеката је део Програма који садржи попис објеката чије уклањање је планирано (у даљем тексту: План);
3) Оперативни план је део Програма који садржи тачне датуме почетка извршења уклањања сваког објекта утврђеног Планом из тачке 2) овог члана;
4) Предрачун трошкова уклањања је део Програма који садржи предрачун трошкова за уклањање сваког објекта утврђеног Планом из тачке 2) овог члана, као и укупан износ планираних трошкова за спровођење целокупног Плана.
Члан 3.
Орган надлежан за послове грађевинске инспекције сачињава Програм и одговара за његово извршење, у складу са законом. 
Члан 4.
Орган надлежан за послове грађевинске инспекције сачињава План на основу службене евиденције о свим извршним решењима за уклањање објеката, односно делова објеката.
План садржи попис свих објеката, односно делова објеката за чије уклањање су решења о уклањању постала извршна и табеларно се приказује на обрасцу који је одштампан уз овај правилник и чини његов саставни део (Образац 1).
У попису објеката у Плану објекти и делови објеката се хронолошки наводе, према датуму покретања управног поступка, почевши од најранијег.
План се сачињава за сваки квартал, најкасније 15 дана пре почетка квартала.
Квартали почињу 1. јануара, 1. априла, 1. јула и 1. октобра. 
Члан 5.
План се сачињава на основу следећих критеријума:
1) заштите јавног интереса;
2) заштите суседских права;
3) поштовања временског редоследа покретања управног поступка.
Сваки од критеријума из става 1. овог члана посебно се образлаже.
План може садржати и фото документацију.
План садржи следеће податке:
1) редни број;
2) број решења које се извршава; 
3) датум покретања управног поступка;
4) податке о извршенику; 
5) адресу на којој се објекат налази; 
6) катастарску парцелу и катастарску општину у којој се објекат налази; 
7) кратак опис објекта;
8) образложења из става 2. овог члана.
Члан 6.
Оперативни план сачињава се након израде Плана.
Члан 7.
Предрачун трошкова уклањања сачињава се након израде Плана.
Орган надлежан за послове инспекције пре сачињавања предрачуна трошкова уклањања објекта сачињава записник са прецизним описом објекта (степен изграђености, врста конструкције и сл), чији су саставни део скица објекта и фотографије објекта.
Ако уклањање објекта или његовог дела врши привредно друштво односно друго правно лице или предузетник, у складу са законом, записник из става 1. овог члана доставља се том привредном друштву, односно другом правном лицу или предузетнику, у циљу сачињавања предмера и предрачуна трошкова уклањања објекта.
Члан 8.
Програм уклањања објеката сачињава се квартално и табеларно се приказује на обрасцу који је одштампан уз овај правилник и чини његов саставни део (Образац 2).
Програм садржи следеће податке:
1) редни број;
2) број решења које се извршава;
3) датум покретања управног поступка;
4) адресу на којој се објекат налази;
5) катастарску парцелу и катастарску општину у којој се објекат налази;
6) кратак опис објекта;
7) датум почетка извршења уклањања објекта;
8) предрачун трошкова уклањања објекта;
9) образложења из става 3. овог члана.
Свако одступање од утврђеног Плана уклањања објеката, оперативног плана или предрачуна трошкова уклањања, посебно се образлаже у складу са утврђеним чињеницама и изведеним доказима.
Програм уклањања објеката објављује се на званичној интернет презентацији надлежног органа, у складу са прописима којима је уређена заштита података о личности.
Члан 9.
Овај правилник ступа на снагу наредног дана од дана објављивања у „Службеном гласнику Републике Србије”.
 
Број 110-00-00055/2015-07
У Београду, 16. марта 2015. године
Министар,
проф. др Зорана Михајловић, с.р.
 
 

				Прилози
 

Образац 1. -
				План уклањања објекта
 

Образац 2. -
				Програм уклањања 
				објеката