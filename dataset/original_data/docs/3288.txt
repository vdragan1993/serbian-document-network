На основу члана 16. став 5. Закона о праву на бесплатне акције и новчану накнаду коју грађани остварују у поступку приватизације („Службени гласник РС”, број 123/07) и члана 43. став 1. Закона о Влади („Службени гласник РС”, бр. 55/05, 71/05 – исправка, 65/08 и 101/07),
Влада доноси 
 
ОДЛУКУ
о преносу новчане накнаде грађанима – носиоцима права из средстава остварених продајом акција, односно удела евидентираних у Приватизационом регистру
„Службени гласник РС“, број 106 од 17. децембра 2009.

  

1. Овом одлуком уређују се начин и рокови остваривања права на исплату новчане накнаде за 4.808.712 носилаца права који су уписани у евиденцију носилаца права код Агенције за приватизацију (у даљем тексту: носиоци права). 
Исплата средстава носиоцима права из става 1. ове тачке ће се вршити из новчаних средстава остварених продајом акција односно удела евидентираних у Приватизационом регистру, која износе 8.290.180.175,89 динара и која ће бити увећана за припадајућу камату остварену до истека рока за орочење, односно до 25. децембра 2009. године.
Исплата средстава носиоцима права из става 1. ове тачке почиње 6. јануара 2010. године тако што ће се сваком носиоцу права исплатити износ од 1.700,00 динара.
 
2. Агенција за приватизацију је у обавези да достави Акцијском фонду Републике Србије (у даљем тексту: Акцијски фонд) списак банака у којима носиоци права имају отворене динарске рачуне са припадајућим делом износа новчаних средстава, а да банкама достави спискове носилаца права и бројеве њихових динарских рачуна, ради преноса новчаних средстава на рачуне носилаца права, најкасније до 31. децембра 2009. године.
Акцијски фонд је дужан да 31. децембра 2009. године изда налог за пренос новчаних средстава са посебног рачуна тог фонда отвореног код Народне банке Србије, на рачуне банака у којима носиоци права имају динарске рачуне.
 
3. Грађани по чијим пријавама није донета коначна одлука о утврђивању права на новчану накнаду, оствариваће право на новчану накнаду сукцесивно, у зависности од коначне одлуке донете по пријави за упис у евиденцију носилаца права, у складу са овом одлуком.
До доношења одлука из става 1. ове тачке, новчана средства на чију исплату грађани могу да стекну право, остају на посебном рачуну Акцијског фонда. 
 
4. Део средстава из тачке 1. став 2. ове одлуке у износу од 60.000.000 динара издваја се за трошкове преноса новчаних средстава носиоцима права, као и за остале трошкове које имају субјекти са којима је закључен уговор о спровођењу прве продаје бесплатних акција грађана.
 
5. Ова одлука ступа на снагу наредног дана од дана објављивања у „Службеном гласнику Републике Србије”. 

 
05 број 023-8294/2009-1
У Београду, 17. децембра 2009. године

Влада
Први потпредседник Владе –
заменик председника Владе,

Ивица Дачић, с.р.