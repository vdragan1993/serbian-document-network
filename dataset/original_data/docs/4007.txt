На основу члана 26. став 3, члана 27. став 4. и члана 28. став 4. Закона о контроли предмета од драгоцених метала („Службени гласник РС”, број 36/11), 
	
Министар привреде доноси
 
ПРАВИЛНИК
о условима и начину давања овлашћења привредним субјектима и другим правним лицима за обављање послова испитивања и жигосања предмета од драгоцених метала, као и испитивања драгоцених метала и њихових легура

	"Службени гласник РС", број 116 од 26. децембра 2013.
 
Члан 1. 
Овим правилником ближе се прописују услови и начин давања овлашћења привредним субјектима и другим правним лицима за обављање послова испитивања и жигосања предмета од драгоцених метала и испитивања драгоцених метала и њихових легура (у даљем тексту: испитивање и жигосање), састав комисије која утврђује испуњеност тих услова, њен начин рада и одлучивања, вођење регистра овлашћених тела, садржина и образац евиденције коју води овлашћено тело, начин вођења те евиденције, као и друга питања од значаја за рад овлашћених тела.
Члан 2. 
Захтев за утврђивање испуњености услова за обављање послова испитивања и жигосања подноси привредни субјект и друго правно лице (у даљем тексту: Подносилац захтева) министарству надлежном за драгоцене метале (у даљем тексту: Министарство), у складу са законом којим се уређује контрола предмета од драгоцених метала.
Захтев из става 1. овог члана садржи нарочито податке о:
1) пословном имену, седишту, организационој структури и претежној делатности Подносиоца захтева;
2) врсти драгоценог метала на коју се односи захтев; 
3) акредитацији Подносиоца захтева: назив стандарда према коме је акредитован Подносилац захтева и датум издавања акта о акредитацији, уколико је примењиво;
4) стручној оспособљености, одговорности, овлашћењима и радном искуству техничког руководиоца и других запослених и ангажованих лица на пословима испитивања и жигосања;
5) општем акту којим је уређено обављање послова који се односе на испитивање и жигосање;
6) имену и звању лица овлашћеног за потписивање извештаја о испитивању, односно уверења о потврђивању степена финоће;
7) опреми, просторијама и локацијама на којима ће се обављати послови испитивања и жигосања;
8) другим делатностима које обавља Подносилац захтева, укључујући и делатности које би могле утицати на независност и непристрасност Подносиоца захтева;
9) начину на који је Подносилац захтева обезбедио чување државних жигова, вођење евиденције о поднетим захтевима, планираним и извршеним испитивањима и жигосањима, односно издатим извештајима о испитивању, као и достављање те евиденције Дирекцији за мере и драгоцене метале (у даљем тексту: Дирекција);
10) начину на који је Подносилац захтева обезбедио несметано вршење надзора од стране Дирекције; 
	
11) лицу задуженом за припрему и подношење Дирекцији кварталног извештаја о извршеним испитивањима и жигосањима, ванредног извештаја о испитивању и жигосању, као и друге одговарајуће документације на захтев Дирекције;
12) начину на који је Подносилац захтева обезбедио независност и непристрасност запослених и ангажованих лица на пословима испитивања и жигосања;
13) општем акту којим је уређено поступање и одлучивање по приговорима на његов рад и донете одлуке;
14) начину на који је Подносилац захтева уредио чување пословне тајне;
15) закљученом уговору о осигурању од одговорности за штету причињену трећим лицима у обављању послова испитивања и жигосања.
Поред података из става 2. овог члана захтев садржи и следећу документацију:
1) извод из регистра надлежног органа;
2) оснивачки акт;
3) акт о акредитацији, уколико је примењиво;
4) општи акт којим је уређено обављање послова који се односе на испитивање и жигосање;
5) уговор о осигурању од одговорности за штету причињену трећим лицима;
6) доказ о плаћеној републичкој административној такси у складу са законом;
7) другу документацију којом се доказују наводи из захтева.
Члан 3.
Подносилац захтева испуњава услове у погледу запослених лица уколико има:
1) најмање два лица запослена на неодређено време са пуним радним временом, која имају завршен најмање четврти степен стручне спреме техничког или природног смера и радно искуство у вези са пословима испитивања и жигосања од најмање годину дана; 
	
2) лице које обавља послове техничког руковођења (у даљем тексту: технички руководилац) које је запослено на неодређено време са пуним радним временом и које има стечено високо образовање из научне, односно стручне области технолошког или металуршког инжењерства, хемијске науке или физико-хемијске науке на студијама II степена (дипломске академске студије – мастер, специјалистичке академске студије, специјалистичке струковне студије), односно завршене основне студије у трајању од најмање четири године, као и радно искуство у вези са пословима испитивања и жигосања од најмање три године.
Поред лица из става 1. овог члана Подносилац захтева може имати и друга запослена и ангажована лица која обављају послове испитивања и жигосања, а која имају завршен најмање четврти степен стручне спреме техничког или природног смера и радно искуство у вези са пословима испитивања и жигосања предмета од најмање годину дана.
Члан 4.
Подносилац захтева испуњава услове у погледу просторија и опреме за рад уколико су његове просторије и опрема за рад у складу са прописима којима су уређени услови које морају испуњавати радне просторије и опрема за испитивање и жигосање предмета од драгоцених метала када се то испитивање и жигосање врши у пословним просторијама произвођача.
Члан 5.
Подносилац захтева испуњава услове у погледу независности и непристрасности у односу на лица повезана са предметом који је предмет испитивања и жигосања уколико су запослена и ангажована лица из члана 3. овог правилника независна и непристрасна у односу на лица која учествују у производњи, поправци и стављању на тржиште предмета од драгоцених метала који се испитују односно жигошу.
Члан 6. 
Подносилац захтева испуњава услове у погледу поступања по приговорима на рад и донете одлуке уколико има одговарајући општи акт којим се уређују основне процедуре и поступак одлучивања по приговорима на рад, вођење евиденције о приговорима на рад, као и евиденције о одлукама које су донете по приговорима.
Члан 7. 
Подносилац захтева испуњава услове у погледу поверљивости, односно чувања пословне тајне уколико је утврдио обавезу запослених и ангажованих лица да, као пословну тајну, чувају све информације које добију приликом обављања послова испитивања и жигосања. 
	
Начин чувања пословне тајне Подносилац захтева уређује у складу са законом.
Члан 8.
Подносилац захтева испуњава услове у погледу осигурања од одговорности за штету уколико има закључен уговор о осигурању од одговорности за штету причињену трећим лицима у вези са пословима испитивања и жигосања.
Члан 9. 
Подносилац захтева треба да обезбеди испуњеност услова прописаних овим правилником у периоду важења решења о давању овлашћења и да обавести Министарство о свим променама које би могле утицати на испуњеност тих услова.
Члан 10.
Испуњеност услова из чл. 3. до 8. овог правилника утврђује комисија коју образује министар надлежан за драгоцене метале (у даљем тексту: Комисија), у складу са законом којим се уређује контрола предмета од драгоцених метала. 
	
Комисију сачињавају најмање три члана, и то по један представник Министарства, Дирекције и Акредитационог тела Србије који није учествовао у поступку акредитације. 
	
Чланови Комисије могу имати заменике.
Председник Комисије је представник Министарства и он руководи радом Комисије.
Члан 11.
Комисија на основу поднетог захтева за утврђивање испуњености услова за обављање послова испитивања и жигосања, приложених доказа и утврђених чињеница утврђује да ли Подносилац захтева испуњава услове за обављање послова испитивања и жигосања и о томе сачињава извештај.
Приликом разматрања поднетог захтева и приложених доказа, Комисија може да, ради утврђивања чињеница, односно разјашњења битних околности, изврши проверу испуњености услова утврђених овим правилником.
Ако Комисија утврди да Подносилац захтева испуњава услове за обављање послова испитивања и жигосања, доставља министру надлежном за драгоцене метале (у даљем тексту: Министар) образложени предлог за давање овлашћења, односно ако утврди да не испуњава услове за обављање послова испитивања и жигосања, доставља Министру образложени предлог за одбијање захтева. 
	
Комисија одлучује већином гласова чланова, односно заменика чланова.
На основу предлога из става 3. овог члана Министар доноси решење о давању овлашћења Подносиоца захтева или решење о одбијању захтева, у складу са законом којим се уређује контрола предмета од драгоцених метала.
Члан 12.
Решење о давању овлашћења из члана 11. став 5. овог правилника садржи нарочито:
1) пословно име и седиште привредног субјекта и другог правног лица које се овлашћује за обављање послова испитивања и жигосања (у даљем тексту: Овлашћено тело); 
	
2) врсту драгоценог метала на коју се овлашћивање односи; 
3) рок на који се решење издаје, односно датум истека важења решења; 
4) име и звање техничког руководиоца, као и другог овлашћеног лица одговорног за потписивање извештаја о испитивању, односно уверења о потврђивању степена финоће, уколико је примењиво.
Члан 13.
У Регистар овлашћених тела (у даљем тексту: Регистар) уписују се подаци о:
1) регистарском броју Овлашћеног тела;
2) броју и датуму решења о овлашћивању;
3) пословном имену и седишту Овлашћеног тела;
4) врсти драгоценог метала на коју се односи решење о овлашћивању;
5) броју и датуму акта о акредитацији, уколико је примењиво;
6) опреми неопходној за обављање послова испитивања и жигосања у складу са решењем о овлашћивању;
7)  датуму престанка важења решења о овлашћивању;
8) запосленим и ангажованим лицима (име и презиме, њихове одговорности и овлашћења у вези са пословима испитивања и жигосања).
Подаци о Овлашћеном телу уписују се у Регистар даном доношења решења о овлашћивању.
Регистарски број из става 1. тачка 1) овог члана јесте јединствени број Овлашћеног тела који се додељује том телу приликом његовог првог уписа у Регистар.
Јединствени регистарски број из става 3. овог члана садржи ознаку ОТДМ XXX и представља редни број у Регистру. 
	
Члан 14.
Регистар као јавну књигу, у електронском облику, води Министарство, а објављује се на интернет страници тог министарства. 
	
У Регистар се уписују и промене података из члана 13. став 1. овог правилника, а подаци из Регистра се бришу даном престанка важења решења о овлашћивању, даном доношења решења о укидању решења о овлашћивању, односно брисањем Овлашћеног тела из регистра привредних субјеката.
Брисани подаци из Регистра чувају се у електронском облику, неограничено.
Након брисања података из Регистра једном додељени регистарски бројеви из члана 13. овог правилника неће се поново додељивати.
Члан 15.
Овлашћено тело води евиденцију (у даљем тексту: Евиденција) која садржи:
1) број и датум под којим је захтев за испитивање и жигосање заведен у Овлашћеном телу, са податком о уплаћеној републичкој административној такси;
2) име и адресу, односно пословно име и седиште подносиоца захтева за испитивање и жигосање; 
	
3) порески идентификациони број, матични број и број жиро рачуна за подносиоце захтева који имају својство правног лица;
4) адресу на којој се врши испитивање и жигосање, за предмете који се испитују и жигошу у просторијама произвођача, увозника и заступника;
5) податак о врсти драгоценог метала од кога су израђени предмети од драгоценог метала, врсти, броју и маси тих предмета, за захтеве за испитивање и жигосање предмета од драгоцених метала;
6) податак о врсти и маси драгоцених метала и њихових легура који се подносе на испитивање, за захтев за испитивање драгоцених метала и њихових легура;
7) податак о планираном датуму испитивања и жигосања;
8) податке о испитивању и жигосању (датум извршеног испитивања предмета од драгоцених метала, односно драгоцених метала и њихових легура, начин испитивања, резултат извршеног испитивања односно врста, број и маса жигосаних предмета и број предмета за које је издато решење о одбијању захтева за испитивање и жигосање, име лица које је извршило испитивање и жигосање, број и датум издавања извештаја о испитивању и уверења о потврђивању степена финоће).
Члан 16.
Евиденција се води на Обрасцу ЕОТДМ, који је одштампан уз овај правилник и чини његов саставни део. 
	
Овлашћено тело може да води Евиденцију у електронској форми.
Члан 17. 
Подаци из члана 15. тач. 1) до 7) овог правилника уносе се у Евиденцију одмах по пријему захтева за испитивање и жигосање.
Подаци из Евиденције који се односе на име лица које је извршило жигосање предмета од драгоценог метала, као и броју предмета од драгоцених метала чије је жигосање извршено, не могу се мењати након уношења у Евиденцију.
Члан 18. 
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-347/2013-33
У Београду, 9. децембра 2013. године
Министар,
Саша Радуловић, с.р.