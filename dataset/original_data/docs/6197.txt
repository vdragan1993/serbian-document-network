Редакцијски пречишћен текст
 
 
На основу члана 13. став 8. Закона о подстицајима у пољопривреди и руралном развоју („Службени гласник РС”, бр. 10/13 и 142/14),
Министар пољопривредe и заштите животне средине доноси
ПРАВИЛНИК
о обрасцу и садржини програма подршке за спровођење пољопривредне политике и политике руралног развоја и обрасцу извештаја о спровођењу мера пољопривредне политике и политике руралног развоја
"Службени 
				гласник РС", бр. 24 од 6. марта 2015, 111 од 29. децембра 
				2015, 110 од 30. децембра 2016.
Члан 1.
Овим правилником прописује се образац и садржина програма подршке за спровођење пољопривредне политике и политике руралног развоја, као и образац извештаја о спровођењу мера пољопривредне политике и политике руралног развоја.
Члан 2.
Програм подршке за спровођење пољопривредне политике и политике руралног развоја (у даљем тексту: Програм) садржи: Опште информације и табеларни приказ планираних мера; Oпис планираних мера; Идентификациону карту.
Програм садржи и податке о месту и датуму доношења, потпис одговорног лица и оверу потписа печатом аутономне покрајине, односно јединице локалне самоуправе.
Члан 3. 
Опште информације и табеларни приказ планираних мера садрже: анализу постојећег стања; податке о стању и трендовима у руралном подручју; показатеље развоја пољопривреде; табеларни приказ планираних мера и финансијских средстава; податке које се односе на циљну групу и значај промене која се очекује за кориснике; информисање корисника о могућностима које пружа програм подршке за спровођење пољопривредне политике и политике руралног развоја; податке о мониторингу и евалуацији.
Анализа постојећег стања садржи податке о географским и административним карактеристикама, податке о природним условима и животној средини. 
Стање и трендови у руралном подручју садржи податке о демографским карактеристикама и трендовима, податке о диверзификацији руралне економије и о руралној инфраструктури. 
Показатељи развоја пољопривреде садрже податке о пољопривредном земљишту, вишегодишњим засадима, сточном фонду, механизацији, опреми и објектима, радној снази, структури пољопривредних газдинстава, производњи пољопривредних производа, земљорадничким задругама и удружењима пољопривредника, трансферу знања и информација.

Табеларни приказ планираних мера и финансијских 
				средстава садржи: табеларни приказ мера директних плаћања; 
				табеларни приказ мера кредитне подршке; табеларни приказ мера 
				руралног развоја; табеларни приказ мера које нису предвиђене у 
				оквиру мера директних плаћања, мера кредитне подршке и у оквиру 
				мера руралног развоја; табеларни приказ планираних финансијских 
				средстава.
*Службени гласник РС, број 111/2015
Члан 4. 
Опис планираних мера садржи: 
1) назив и шифру мере;
2) образложење; 
3) циљеве мере; 
4) везу мере са националним програмима за рурални развој и пољопривреду;
5) податке ко су крајњи корисници;
6) податке о економској одрживости;
7) опште критеријуме за кориснике;
8) специфичне критеријуме за кориснике;
9) табеларни приказ листе инвестиција;
10) табеларни приказ критеријума селекције;
11) интензитет помоћи;
12) табеларни приказ индикатора/показатеља; 
13) податке о административној процедури.
Члан 5. 
Идентификациона карта садржи табеларни приказ општих података и показатеља Програма који се доноси за подручје територије аутономне покрајине, односно јединице локалне самоуправе.
Члан 6.
 Програм се подноси министарству надлежном за послове пољопривреде, у складу са законом којим се уређују подстицаји у пољопривреди и руралном развоју, на Обрасцу 1 – Програм подршке за спровођење пољопривредне политике и политике руралног развоја за_________________, који је одштампан уз овај правилник и чини његов саставни део.
Називи мера и шифре мера дати су у Прилогу – Шифарник мера, који је одштампан уз овај правилник и чини његов саставни део. 
Члан 7.
Извештај о спровођењу мера пољопривредне политике и политике руралног развоја подноси се на Обрасцу 2 – Извештај о спровођењу мера пољопривредне политике и политике руралног развоја за_________________, који је одштампан уз овај правилник и чини његов саставни део.
Члан 8. 
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00020/2015-09
У Београду, 24. фебруара 2015. године
Министар,
проф. др Снежана Богосављевић Бошковић, с.р.
 
Прилози
 
НАПОМЕНА 
				ИЗДАВАЧА: Правилником о изменама Правилника о обрасцу и садржини програма подршке за спровођење пољопривредне политике и политике руралног развоја и обрасцу извештаја о спровођењу мера пољопривредне политике и политике руралног развоја 
				("Службени гласник РС", број 110/2016) Образац 1, Прилог и 
				Образац 2. 
				замењени су новим обрасцима и прилогом (види члан 1. Правилника - 
				110/2016-142).
 

Образац 1 - 
				Програм 
				подршке за спровођење пољопривредне политике и политике руралног 
				развоја за __________________

Прилог - 
				Шифарник мера

Образац 2 - 
				Извештај о спровођењу мера 
				пољопривредне политике и политике руралног развоја за 
				__________________