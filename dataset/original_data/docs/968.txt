На основу члана 12. став 2. тачка 15) Закона о одбрани („Службени гласник РС”, бр. 116/07, 88/09, 88/09, др. закон, 104/09 др. закон и 10/15) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
Влада доноси
 
ОДЛУКУ
о врстама инвестиционих објеката и просторних и урбанистичких планова од значаја за одбрану
"Службени гласник РС", број 85 од 9. октобра 
				2015.
 
1. Овом одлуком одређују се врсте инвестиционих објеката и просторних и урбанистичких планова од значаја за одбрану и ближе уређује начин и поступак постављања услова, захтева и обавештавања надлежних органа за припремање, доношење и спровођење просторних и урбанистичких планова и обавеза инвеститора објеката од значаја за одбрану при пројектовању, изградњи и реконструкцији тих објеката по којима су дужни да поступају у складу са законом.
2. Инвестициони објекти од значаја за одбрану јесу:
1) објекти у којима су смештени велики техничко технолошки системи, у складу са актом о одређивању великих техничких система од значаја за одбрану;
2) објекти у којима се производе предмети од значаја за одбрану земље:
(1) објекти за производњу и ремонт предмета наоружања и војне опреме и објекти других привредних друштава, правних лица и предузетника који су оспособљени за производњу предмета наоружања и војне опреме,
(2) објекти за производњу црне и обојене металургије,
(3) објекти за производњу телекомуникационих уређаја, елемената система за узбуњивање и средстава криптозаштите,
(4) објекти за производњу и ремонт опреме за потребе ватрогасноспасилачких јединица, цивилне заштите и Службе осматрања, обавештавања и узбуњивања,
(5) објекти за градњу и ремонт бродова и бродске опреме,
(6) објекти за градњу и ремонт авиона и авионске опреме,
(7) објекти за производњу и ремонт мотора, шинских возила, друмских моторних возила и трактора,
(8) објекти за производњу електричних машина и апарата,
(9) објекти за производњу базних хемијских производа,
(10) објекти за производњу цемента,
(11) објекти за прераду каучука,
(12) објекти за производњу прехрамбених производа, дневног капацитета 10 t и више,
(13) објекти графичке делатности – штампарије и објекти за производњу и прераду папира,
(14) млинови за жито и други објекти за прераду прехрамбених производа, дневног капацитета 10 t и више,
(15) хидроелектране, термоелектране, соларне и електране на ветар,
(16) топлане капацитета 10 MW и већег,
(17) мелиорације, регулације и заштитни насипи у захвату насеља,
(18) бране преко 5 m висине и бране за акумулације од 30.000 m³ и веће,
(19) објекти са инсталацијама за производњу и прераду течних горива и гасова, свих капацитета,
(20) објекти у којима се производе и користе нуклеарне сировине,
(21) рудници угља с површинском и јамском експлоатацијом, сушаре за сушење лигнита и рудници олова, цинка и бакра са топионицама и рафинације олова, цинка и бакра,
(22) објекти за производњу лекова и медицинских средстава,
(23) објекти за производњу и паковање воде;
3) објекти у којима се складиште или чувају предмети од значаја за одбрану земље:
(1) складишта и пумпне станице за течна горива и гасове, свих капацитета,
(2) складишта, силоси и хладњаче за прехрамбене производе и складишта за сталне и тржишне робне резерве, капацитета преко 2.000 m³,
(3) стална складишта експлозивних, запаљивих и отровних материјала, свих капацитета,
(4) складиште за све врсте предмета наоружања и војне опреме,
(5) објекти велепродаје у којима се складиште и чувају лекови и медицинска средства,
(6) стална складишта за све врсте опреме за специјализоване јединице цивилне заштите и Службе 112;
4) објекти у којима се врше услуге за потребе одбране:
(1) објекти у којима се налазе уређаји и опрема за рад са међумесним и месним телекомуникационим сталним жичаним водовима и оптичким кабловима,
(2) међумесни и месни телекомуникациони стални жичани водови (ваздушни, подземни и подводни), оптички каблови и опрема и уређаји за рад,
(3) објекти у којима су смештене базне станице дигиталног радиотелефонског система „Тетра”,
(3а) објекти на којима је инсталирана опрема Службе 112 (телекомуникациона средства система за узбуњивање – сирене)
(4) објекти у којима се обављају послови криптозаштите у функционалним системима криптозаштите,
(5) бежични телекомуникациони уређаји и системи,
(6) радиобазне станице за мобилну телефонију,
(7) зграде и делови зграда намењени телекомуникацијама,
(8) објекти и уређаји радиодифузног и телевизијског система,
(9) навигациони, комуникациони и надзорни системи и објекти за ваздушни саобраћај, као и радио-комуникациони и навигациони уређаји за безбедност унутрашње пловидбе,
(10) бродови унутрашње пловидбе, технички пловни објекти унутрашње пловидбе, рибарски бродови и скеле, 
(11) стационарне здравствене установе са 100 болесничких постеља и више основане средствима у државној и приватној својини,
(12) објекти за производњу хлеба, млинско-пекарских производа и тестеничарских производа, производњу и прераду меса и млека, производњу конзервираног поврћа и воћа и производњу хране за домаће животиње,
(13) објекти за чување, одржавање и обнављање робних резерви у прехрамбеним и индустријским производима намењеним за потребе земље за време ратног и ванредног стања,
(14) велики информациони системи који садрже и обрађују податке од значаја за одбрану земље,
(15) водоводи на свим објектима за захватање и пречишћавање вода, као и резервоари и каптирани извори капацитета преко 1000 l воде у минути,
(16) објекти за потребе услуга контроле емисије штетних материја, хемикалија и других материја које угрожавају животну средину,
(17) канализација капацитета за 20.000 становника и више;
5) инфраструктурни објекти:
(1) државни путеви I и II реда, општински путеви, некатегорисани путеви и улице,
(2) јавна железничка инфраструктура, индустријска железница и метрои,
(3) аеродроми са аеродромским објектима и инсталацијама,
(4) хелидроми са припадајућим објектима и инсталацијама,
(5) тунели, мостови, подвожњаци, вијадукти, аквадукти, пропусти, галерије и други објекти на путевима и железничким пругама дужине преко 100 m,
(6) пловни путеви и објекти на пловним путевима (луке и пристаништа),
(7) далеководи, трансформаторске станице и расклопна постројења у систему далековода напона 10 kV и већег,
(8) нафтоводи и гасоводи свих капацитета;
6) објекти у којима је седиште државних органа и организација образованих у складу са законом;
7) објекти у којима су смештени државни органи и правна лица од посебног значаја за одбрану земље који су одређени актом надлежног органа;
8) склоништа и други јавни објекти за заштиту људи и материјалних добара и заштиту животне средине.
3. Просторни и урбанистички планови од значаја за одбрану земље јесу све врсте просторних и урбанистичких планова утврђене законом којим се уређује планирање и изградња.
4. У поступку пројектовања, изградње и реконструкције инвестиционих објеката од значаја за одбрану земље и израде просторних и урбанистичких планова од значаја за одбрану (у даљем тексту: планови) министарство надлежно за послове грађевинарства, надлежни орган аутономне покрајине, односно надлежни орган јединице локалне самоуправе (у даљем тексту: надлежни орган) или инвеститор објекта, односно носилац израде плана прибављају посебне услове и захтеве у погледу потреба одбране и придржавају их се у складу са законом и овом одлуком. 
5. Надлежни орган, односно инвеститор објеката из тачке 2. ове одлуке у поступку прибављања услова и дозвола за пројектовање, изградњу и реконструкцију инвестиционих објеката од значаја за одбрану министарству надлежном за послове одбране (у даљем тексту: Министарство) подноси захтев за прибављање посебних услова и захтева у погледу потреба одбране.
Захтев из става 1. ове тачке садржи податке о инвеститору, локацији (копија катастарског плана са координатама у Gaus-Krigerovoj projekciji и власнички лист), намени, капацитету објекта, висини објекта и посебних делова објекта и ситуациони план. 
6. Министарство у року од 15 дана од дана достављања захтева, у складу са тачком 5. ове одлуке, подносиоцу захтева доставља акт који садржи прописане услове и захтеве за прилагођавање објекта потребама одбране.
Министарство у року од 30 дана од дана достављања захтева у складу са тачком 5. ове одлуке надлежном органу доставља акт који садржи прописане услове и захтеве за прилагођавање објеката потребама одбране земље за које грађевинску дозволу издаје министарство надлежно за послове грађевинарства.
Ако Министарство оцени да инвестициони објекат из тачке 2. ове одлуке није потребно прилагођавати потребама одбране обавестиће надлежни орган или инвеститора у року од 15 дана од дана достављања захтева.
7. Носилац израде просторног и урбанистичког плана, пре приступања изради плана, Министарству подноси захтев за прибављање прописаних мера и посебних услова и захтева у погледу потреба одбране и заштите од ратних разарања.
Захтев из става 1. ове тачке нарочито садржи податке о носиоцу израде плана, врсти плана, циљу израде плана и подручју обухвата плана (графички приказан у аналогном и дигиталном облику).
8. Министарство у року од 30 дана од дана достављања захтева у складу са тачком 7. ове одлуке носиоцу израде плана доставља акт који садржи прописане услове и захтеве за прилагођавање плана у погледу потреба одбране.
Ако Министарство оцени да просторни и урбанистички план није потребно прилагођавати потребама одбране, обавестиће носиоца израде плана у року од 15 дана од дана достављања захтева.
9. Ако Министарство на основу достављеног захтева надлежног органа, односно инвеститора или носиоца израде плана не може да одреди потребе одбране и посебне услове и захтеве, може захтевати да му надлежни орган или инвеститор, односно носилац израде плана достави додатну техничку, односно планску документацију.
10. Акт из тачке 8. став 1. ове одлуке Министарство израђује у складу с прописаним мерама које се нарочито односе на:
1) опште уређење територије за потребе одбране земље;
2) обезбеђење просторних услова за функционисање постојећих и планираних војних комплекса и објеката у њима;
3) уређење посебних простора за обављање функционалних задатака Војске Србије у миру;
4) обезбеђење простора за потребе Министарства;
5) зоне заштите (забрањене, ограничене и контролисане градње) око војних комплекса; 
6) услове за прилагођавање објеката и техничко – технолошких и инфраструктурних система потребама одбране земље.
11. Надлежни орган или инвеститор, односно носилац израде плана после поступања по условима из тачке 6. и тачке 8. ове одлуке извод из техничке документације који се односи на потребе одбране објеката, односно Посебан прилог који се односи на посебне мере уређења и припреме територије за потребе одбране земље, као и извод из плана који се односи на потребе одбране доставља Министарству пре издавања грађевинске дозволе, односно доношења плана.
12. Ако на основу документације из тачке 11. ове одлуке Министарство оцени да је поступљено по условима из тачке 6. и тачке 8. ове одлуке обавестиће о томе надлежни орган или инвеститора, односно носиоца плана у року од 15 дана.
Ако Министарство оцени да није поступљено по условима и захтевима Министарства у погледу потреба одбране упозориће надлежни орган или инвеститора, односно носиоца израде плана да поступи по тим условима.
Ако Министарство констатује да надлежни орган или инвеститор, односно носилац израде плана и поред упозорења из става 2. ове тачке није поступио по условима и захтевима обавестиће о томе Владу.
13. Ако се после утврђивања посебних услова и захтева у погледу потреба одбране промене прописи или то захтевају промењене околности на основу којих су постављени услови и захтеви из тачке 6. и тачке 8. ове одлуке, Министарство је дужно да упути иницијативу надлежном органу за покретање поступка за измену и допуну плана, ради усклађивања са потребама одбране.
14. Контролу спровођења услова и захтева при пројектовању, изградњи и реконструкцији објеката из тачке 2. ове одлуке и контролу поступања по прописаним условима и захтевима при изради, доношењу и спровођењу просторног и урбанистичког плана обављају министарство надлежно за послове грађевинарства, надлежни орган аутономне покрајине, односно надлежни орган јединице локалне самоуправе.
15. Даном ступања на снагу ове одлуке престаје да важи Одлука о врстама инвестиционих објеката и просторних и урбанистичких планова значајних за одбрану земље („Службени лист СРЈ”, број 39/95).
16. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 350-9314/2015-1
У Београду, 2. октобра 2015. године
Влада
Председник,
Александар Вучић, с.р.