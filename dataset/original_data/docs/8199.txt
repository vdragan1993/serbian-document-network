На основу члана 22. став 2. Закона о трансфузиолошкој делатности („Службени гласник РС”, број 72/09),
Министар здравља доноси 
 
ПРАВИЛНИК
о ближим условима за тестирање крви и компонената крви

"Службени гласник РС", број 19 од 27. 
	фебруара 2013.
 
Члан 1.
Овим правилником прописују се ближи услови за тестирање крви и компонената крви.
Члан 2.
Овлашћена трансфузиолошка установа која има дозволу за обављање поступка тестирања крви врши тестирање крви и компонената крви у просторији која је намењена за тестирање крви и компонената крви.
Просторија из става 1. овог члана треба да буде адекватно осветљена, климатизована, чиста, као и дезинфикована након сваког уласка и изласка из ње.
Члан 3.
Овлашћена трансфузиолошка установа из члана 2. став 1. овог правилника треба да има аутоматизован уређај за тестирање крви и компонената крви који тестира сваку прикупљену јединицу крви или компоненту крви, и то:
1) имунохематолошки – ради одређивања: 
(1) АБО крвне групе,
(2) присуства Рх – Д антигена,
(3) Рх фенотипа код Рx Д негативних давалаца Цц, Ее,
(4) скрининг клинички значајних антитела, односно присуства ирегуларних еритроцитних антитела;
2) серолошки – ради утврђивања присуства инфекције вирусом Хепатитиса Б, Хепатитиса Ц, хумане имунодефицијенције и „Treponeme pallidum”.
Члан 4.
Уређај из члана 3. овог правилника треба да буде инсталиран, калибрисан и валидиран.
Након завршетка рада са уређајем из члана 3. овог правилника, лице које рукује са њим, припрема га за наредну употребу (чисти га, брише и сл.).
Лице из става 2. овог члана мора да буде едуковано за руковање уређајем за тестирање крви и компонената крви.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
 
Број 110-00-2/2013-01
У Београду, 22. јануара 2013. године
Министар,
проф. др 
	Славица Ђукић Дејановић, с.р.