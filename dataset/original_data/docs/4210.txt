На основу члана 6. став 1. Закона о техничким захтевима за производе и оцењивању усаглашености („Службени гласник РС”, број 36/09),
Министар привреде доноси
ПРАВИЛНИК 
о захтевима за плоче иверице
"Службени гласник РС", број 101 од 16. 
				децембра 2016.
   
I. УВОДНЕ ОДРЕДБЕ
Предмет
Члан 1.
Овим правилником се прописују технички и други захтеви који морају бити испуњени за стављање на тржиште плоча иверице и OSB плоча за општу намену, поступак оцењивања усаглашености, врста и садржај исправе о усаглашености и знак усаглашености. 
Значење појединих израза
Члан 2.
Поједини изрази који се употребљавају у овом правилнику имају следеће значење:
1) плоче иверице су плочасти материјали произведени од честица дрвета и/или другог лигноцелулозног материјала са додатком адхезива, уз примену притиска и топлоте;
2) OSB (oriented strand board) плоче су вишеслојне плоче направљене од продужног иверја дрвета, одређеног облика и дебљине, са додатком везива;
3) произвођач је правно лице, предузетник или физичко лице које израђује плоче иверице и/или OSB плоче, или лице које се представља као произвођач стављањем на производ свог пословног имена, имена или назива, жига, неке друге препознатљиве ознаке или на други начин;
4) заступник је правно лице или предузетник регистрован у Републици Србији, односно физичко лице са пребивалиштем у Републици Србији, које је произвођач овластио да за његов рачун предузима радње из овлашћења, а у вези са стављањем производа на тржиште Републике Србије;
5) увозник је правно лице или предузетник регистрован у Републици Србији, односно физичко лице са пребивалиштем у Републици Србији које ставља на тржиште производ из других земаља;
6) исправа о усаглашености је исправа којом се потврђује усаглашеност производа са прописаним захтевима;
7) стављање на тржиште је прва испорука производа на тржиште Републике Србије;
8) испорука на тржишту је свако чињење доступним производа на тржишту Републике Србије ради дистрибуције, потрошње или употребе, са или без накнаде;
9) општа намена је свака намена плоча иверица и OSB плоча изузимајући носећу намену, односно трајну уградњу у објекте у смислу грађевинских производа.
Други изрази који се употребљавају у овом правилнику, а нису дефинисани у ставу 1. овог члана, имају значење дефинисано законом којим се уређују технички захтеви за производе и стандардима на које се позива овај правилник.
Примена Правилника
Члан 3.
Правилник се примењује на плоче иверице за општу намену, које се стављају на тржиште Републике Србије, типа:
– P1 – Плоче опште намене за употребу у сувим условима, 
– P2 – Плоче за унутрашње уградне елементе (укључујући намештај) које се употребљавају у сувим условима и
– P3 – Неносеће плоче за употребу у влажним условима и OSB плоче типа OSB/1 – Неносеће плоче опште намене и плоче за унутрашње уградне елементе у сувим условима. 
II. ТЕХНИЧКИ И ДРУГИ ЗАХТЕВИ
Технички захтеви за плоче иверице и OSB плоче
Члан 4.
Овим правилником се прописују технички захтеви за плоче иверице и OSB плоче и то:
1) густину (запреминску масу);
2) садржај слободног формалдехида;
3) садржај влаге;
4) димензије;
5) савојна чврстоћa и модул еластичности при савијању;
6) затезна чврстоћа управно на раван плоче (раслојавање);
7) отпорност на влагу;
8) дебљинско бубрење; 
9) површинска чврстоћа;
10) отпорност према удару; 
11) отпорност према воденој пари.
Релевантни технички захтеви из става 1. овог члана садржани су у следећим одговарајућим стандардима:
– SRPS EN 312, Плоче иверице – Спецификације;
– SRPS EN 300, Плоче од оријентисаног стренд (strand) иверја (OSB) – Дефиниције, класификација и спецификације;
– SRPS EN 14322, Плоче на бази дрвета – Плоче за унутрашњу употребу оплемењене папиром импрегнисаним меламинском смолом – Дефиниције, захтеви и класификација. 
Члан 5.
Испитивањe техничких захтева плоча иверице и OSB плоча, из члана 4. став 1. овог правилника, врши се у складу са одговарајућим српским стандардима и то:
– SRPS EN 323, Плоче на бази дрвета – Одређивање густине;
– SRPS EN ISO 12460-5, Плоче на бази дрвета – Одређивање емисије формалдехид –Део 5: Метода екстракције (перфораторска метода);
– SRPS EN 322, Плоче на бази дрвета – Одређивање садржаја влаге;
– SRPS EN 324-1, Плоче на бази дрвета – Одређивање димензија плоча – Део 1: Одређивање дебљине, ширине и дужине;
– SRPS EN 324-2, Плоче на бази дрвета – Одређивање димензија плоча – Део 2: Одређивање провоугласти и правости ивица;
– SRPS EN 310, Плоче на бази дрвета – Одређивање модула еластичности при савијању и савојне чврстоће;
– SRPS EN 319, Плоче иверице и плоче влакнатице – Одређивање затезне чврстоће управно на раван плоче (раслојавања);
– SRPS EN 321 – Плоче на бази дрвета – Одређивање отпорности на влагу при цикличним условима испитивања;
– SRPS EN 1087-1, Плоче иверице – Одређивање отпорности на влагу – Део 1: Испитивање кувањем;
– SRPS EN 311, Плоче на бази дрвета – Површинска чврстоћа – Метода испитивања;
– SRPS EN 317, Плоче иверице и плоче влакнатице – Одређивање дебљинског бубрења после потапања у воду;
– SRPS EN 14323, Плоче на бази дрвета – Плоче за унутрашњу употребу оплемењене папиром импрегнисаним меламинском смолом – Методе испитивања.
III. СТАВЉАЊЕ НА ТРЖИШТЕ
Стављање на тржиште
Члан 6.
Плоче иверице и OSB плоче за општу намену се могу ставити на тржиште ако:
1) испуњавају техничке захтеве овог правилника;
2) их прати одговарајућа исправа о усаглашености;
3) су обележене класом формалдехида;
4) су означене српским знаком усаглашености.
IV. ОЦЕЊИВАЊЕ УСАГЛАШЕНОСТИ
Фабричка контрола производње
Члан 7.
Фабричка контрола производње обухвата све мере које предузима произвођач, а које су потребне да процес производње и праћење тог процеса обезбеде усаглашеност производа са прописаним захтевима. 
Фабричку контролу спроводи произвођач у складу са српским стандардом SRPS EN 326-2 и сходно се примењују захтеви српских стандарда SRPS EN 312; SRPS EN 14322; SRPS EN 300.
Испитивање плоча иверица и OSB плоча
Члан 8.
Испитивање плоча иверице и OSB плоча у складу са захтевима из овог правилника, по избору и на захтев произвођача, заступника и/или увозника, спроводи акредитовано тело за оцењивање усаглашености које испуњава захтеве утврђене стандардом SRPS ISO/IEC 17025. 
Испитивање плоча иверица и OSB плоча се спроводи по захтеву произвођача, заступника и/или увозника за исти тип плоча иверица.
Захтев садржи нарочито:
1) име и адресу произвођача, заступника и/или увозника плоча иверица;
2) ознаку типа плоча иверица и OSB плоча, истог произвођача и земље производње;
3) број серије или недеља и година производње или број партије увоза.
Испитивање се спроводи на узорку који уз захтев из става 2. овог члана произвођач, заступник и/или увозник плоча иверице доставља телу за оцењивање усаглашености или који је узорковало тело за оцењивање усаглашености.
Увозник потписује изјаву да подаци о плочама иверица и OSB плочама из захтева из става 2. овог члана одговарају подацима из фактуре иностраног испоручиоца.
Након спроведеног испитивања, тело за оцењивање усаглашености издаје извештај о испитивању заједно са изјавом о усклађености/неусклађености резултата са захтевима који се односи на испитане узорке.
Тело за оцењивање усаглашености чува документацију о испитивању у периоду од две године од дана спроведеног испитивања.
Извештај о испитивању
Члан 9.
Извештај о испитивању нарочито садржи:
1) пословно име, односно име или назив и адресу седишта тела за оцењивање усаглашености;
2) број под којим је сачињен извештај о испитивању, као и идентификацију сваке стране извештаја која омогућава да се она препозна као део извештаја, као и прецизну идентификацију краја извештаја;
3) пословно име и адресу седишта подносиоца захтева за испитивање плоче иверице и OSB плоче;
4) ознаку типа плоча иверице и OSB плоча, димензије и називну дебљину и број серије или недељу и годину производње или број партије увоза са бројем фактуре;
5) резултате испитивања;
6) идентификацију и потпис овлашћеног лица одговорног за одобравање извештаја;
7) изјаву о усклађености/неусклађености резултата са релевантним захтевима овог прописа;
8) место и датум издавања извештаја.
V. ИСПРАВА И ЗНАК О УСАГЛАШЕНОСТИ
Исправа о усаглашености
Члан 10.
Произвођач или заступник за произведену серију односно партију увоза плоча иверица пре стављања на тржиште сачињава Декларацију о усаглашености.
Декларација о усаглашености садржи нарочито:
1) пословно име, односно име или назив и адресу произвођача, односно заступника плоча иверица и OSB плоча;
2) ознаку типа плоче иверице и OSB плоча, димензије и дебљински разред;
3) датум испитивања и број извештаја о испитивању;
4) изричиту изјаву којом се потврђује да плоче иверице или OSB плоче испуњавају релевантне захтеве из овог правилника;
5) идентификацију и потпис овлашћеног лица, одговорног за сачињавање декларације о усаглашености;
6) место и датум сачињавања декларације о усаглашености.
Заступник може да сачини декларацију о усаглашености, без поновног спровођења поступка испитивања уколико је лабораторија која је спровела испитивање акредитована од стране иностраног националног тела за акредитацију које је са Акредитационим телом Србије потписало споразум којим се међусобно признаје еквивалентност система акредитације, у обиму који је одређен потписаним споразумом, као и поузданост резултата оцењивања усаглашености. 
За нове произведене серије/партије увоза плоча истог произвођача и типа за који је спроведено оцењивање усаглашености односно прибављен извештај о испитивању који није старији од дванајест месеци, произвођач или заступник може да сачини декларацију о усаглашености без поновног испитивања.
Ако произвођач или заступник није регистрован на територији Републике Србије увозник за сваку партију увоза, сачињава декларацију о усаглашености, наводећи и број партије у декларацији, сходно примењујући ст. 2–4. овог члана.
Декларација о усаглашености мора да садржи и пословно име, односно име или назив и адресу увозника плоча иверица и OSB плоча за општу намену.
Испоручилац који ставља плочe иверицe и OSB плочe на тржиште Републике Србије, може декларацију о усаглашености, учинити доступном на својој службеној интернет страници, при чему адресу интернет странице наводи у одређеној документацији.
Знак усаглашености
Члан 11.
Плоче иверице и OSB плоче за општу намену које су усаглашене са захтевима овог правилника, пре стављања на тржиште означавају се српским знаком усаглашености у облику који је прописан у Прилогу 1 – Знак усаглашености, који је одштампан уз овај правилник и чини његов саставни део, а у складу са прописом којим се уређује начин стављања и употреба знака усаглашености. 
Поред српског знака усаглашености, произвођач мора јасно и неизбрисиво обележити сваки плочу, односно сваки пакет плоча следећим информацијама сходно редоследу:
а) назив произвођача, робна марка или идентификациона ознака;
б) ознака релевантног стандарда;
в) тип плоче;
г) називна дебљина;
д) класа формалдехида;
ђ) број серије или недеља и година производње.
Стављање српског знака усаглашености на плоче иверице и OSB плоче врши произвођач или његов заступник, односно увозник ако произвођач или његов заступник није регистрован на територији Републике Србије.
Изузетно, произвођач или његов заступник, односно увозник може да испоручи плоче означене и обележене на прописан начин само на пакету плоча, ако су плоче у пакету истог типа и испоручују се једном кориснику. 
VI. ЗАШТИТНА КЛАУЗУЛА
Заштитна клаузула
Члан 12.
Испорука плоча иверица и OSB плоча за општу намену на тржиште Републике Србије, које су означене и обележене на прописан начин, које прати исправа о усаглашености, за које се утврди да не испуњавају захтеве овог правилника може се ограничити или забранити у складу са законом којим се уређују технички захтеви за производе и оцењивање усаглашености.
VII. КЛАУЗУЛА О УЗАЈАМНОМ ПРИЗНАВАЊУ
Члан 13.
Захтеви овог прописа се не примењују на плоче иверице и OSB плоче за општу намену које су законито  стављене на тржиште, осталих  земаља Европске уније или Турске, односно законито произведене у држави потписници ЕФТА Споразума.
Изузетно од става 1. овог члана, може се ограничити стављање на тржиште или повући са тржишта производ из става 1. овог члана, уколико се после спроведеног поступка из Уредбе ЕЗ бр. 764/2008, утврди да такав производ не може да испуни захтеве еквивалентне захтевима који су прописани овим прописом.
VIII. ПРЕЛАЗНА ОДРЕДБА
Члан 14.
Даном ступања на снагу овог правилника престаје да важи члан 2. тач. 96. до 105. Правилника о техничким и другим захтевима у области шумарства и дрвно прерађивачке индустрије („Службени гласник РС”, број 63/09).
IX. ЗАВРШНА ОДРЕДБА
Члан 15.
Овај правилник ступа на снагу осмог дана од објављивања у „Службеном гласнику Републике Србије”, а примењује се од 1. марта 2017. године, осим члана 13. који се примењује даном приступања Републике Србије Европској унији.
Број 110-00-76/2016-07
У Београду, 7. децембра 2016. године
Министар,
Горан Кнежевић, с.р.
 
 
ПРИЛОГ 1
ЗНАК УСАГЛАШЕНОСТИ
Српски знак усаглашености
Српски знак усаглашености се састоји од три велика слова А повезана у облику једнакостраничног троугла (3А), изгледа и садржине као на слици:

Величина знака одређује се према висини В знака која може да има само заокружене вредности стандардних бројева према реду величина R10 изражених у милиметрима (mm) према српском стандарду SRPS А.А0.001 Стандардни бројеви – Редови стандардних бројева.
Висина В знака износи, по правилу, најмање 5 mm.
Уз Српски знак усаглашености се стављају последње две цифре године издавања исправе о усаглашености.