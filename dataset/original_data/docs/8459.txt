Редакцијски пречишћен текст


 

 

На основу члана 64. тачка 3. Закона о производњи и промету лекова („Службени лист СРЈ“, бр. 18/93), савезни министар за рад, здравство и социјалну политику доноси

  

ПРАВИЛНИК

о начину уништавања 
лекова, помоћних лековитих средстава и медицинских средстава
 „Службени лист СРЈ”, бр. 16 од 11.фебруара 1994, 22 од 14. 
марта 1994 
- 
исправка, „Службени гласник РС”, број 78 од 25. октобра 2010 
 - др. правилник

 

Члан 1.

Овим правилником прописује се начин уништавања лекова, помоћних лековитих средстава и медицинских средстава (у даљем тексту: лекови) и начин уништавања, односно уклањања амбалаже коришћене за паковање лекова (у даљем тексту: амбалажа).

Члан 2.

Под уништавањем лекова, у смислу овог правилника, подразумева се превођење лекова намењених за уништавање прописаним методама у материје нешкодљиве по живот и здравље људи и животну средину.

Под уништавањем амбалаже, у смислу овог правилника, подразумева се деконтаминација амбалаже применом прописаних метода и њено уништење физичким путем, или уклањање превођењем одговарајућим поступцима у облике употребљиве за рециклирање материјала, односно индустријску обраду.

По правилу, уништава се само она амбалажа коју није могуће након деконтаминације одговарајућим поступцима превести у облик погодан за индустријску обраду, односно рециклирање материјала.

Члан 3.

За уништавање лекова примењују се физичке, хемијске, физичко-хемијске и друге одговарајуће методе засноване на достигнућима савремене науке и технике, чији избор и примена зависе од физичко-хемијских и других особина лекова који се уништавају.

Наведене методе примењују се и за уништавање амбалаже осим када је погодним поступцима могуће амбалажу искористити у процесу рециклирања и индустријске обраде.

Уништавање лекова и амбалаже методама из става 1. овог члана се врши ако њиховом применом као производ настају стабилна, неотровна једињења без канцерогеног, тератогеног, мутагеног дејства, или дејства на способност размножавања (фертилитет) и ако се приликом уништавања коришћењем дате методе не развијају отровни или други штетни гасови и паре чије би деловање или концентрација угрожавала живот или здравље људи или штетно утицала на животну средину.

Члан 4.

Лекови и амбалажа који се не могу уништити у складу са захтевима наведеним у члану 3. став 3. овог правилника, уклањају се и чувају у за то одређеним објектима, односно просторијама под условима прописаним за чување штетног отпадног материјала.

Члан 5.

Амбалажа која се не уништава, по правилу се доставља на даљу обраду произвођачу лека који је био пакован у тој амбалажи.

Произвођач лека чија се амбалажа упућује на даљу обраду мора да организује њено прикупљање, и да на позив установе или предузећа које је донело одлуку о уништавању лекова и амбалаже изврши преузимање амбалаже.

Члан 6.

Уништавање, односно уклањање лекова и амбалаже не сме се вршити испуштањем штетних гасова и пара у атмосферу, нити бацањем лекова и амбалаже у море, језера, природне и вештачке водотоке, канализациону мрежу, септичке и нужничке јаме, просипањем по земљи, запаковањем у земљу или неорганизованим изношењем на депоније као ни на било који други начин који би могао довести до загађења животне средине.

Члан 7.

Уништавање лекова и амбалаже у здравственим и другим установама и предузећима за производњу и промет лекова врши се под надзором именованог одговорног радника који има VII-1 степен стручне спреме из области фармације.

О уништавању лекова и амбалаже саставља се извештај о уништавању лекова и амбалаже, тако што се у образац извештаја уносе следећи подаци: назив и седиште установе или предузећа, разлог због кога се лекови и амбалажа уништавају и број и датум интерног документа којим се налаже уништавање, имена радника који врше уништавање, назив места и локација уништавања, пуни назив лека, помоћног лековитог средства или медицинског средства које се уништава, име произвођача, број серије произвођача, количина односно број оригиналних паковања која се уништавају, датум уништавања, метода уништавања, опис производа уништавања и начин његовог уклањања или депоновања.

Члан 8.

У образац извештаја из члана 7. овог правилника посебно се у за то предвиђеном делу обрасца уносе следећи подаци за амбалажу: опис амбалаже, природа материјала, количина амбалаже у килограмима, ознака да ли се амбалажа уништава или упућује на рециклирање, односно даљу индустријску обраду, ознака да ли је вршена деконтаминација амбалаже, опис поступка деконтаминације, метода уништавања, опис производа уништавања, начин уклањања, односно депоновања производа уништавања, број и датум одлуке којом се амбалажа доставља на даљи поступак обраде или рециклирања, назив и адреса установе или предузећа коме се амбалажа доставља.

Извештај о уништавању лекова потписује одговорни радник из члана 7. став 1. овог правилника и оверава печатом установе или предузећа.

Копија извештаја о уништавању лекова и амбалаже се доставља надлежним инспекцијским органима у року од 8 дана од дана уништавања лекова и амбалаже.

Образац извештаја о уништавању лекова и амбалаже даје се уз овај правилник и чини његов саставни део.

Члан 9.

Саставни део документације о уништавању лекова и амбалаже су поред извештаја из члана 7. овог правилника и које доноси надлежни руководећи орган установе или предузећа: одлука о уништавању лекова и амбалаже; одлука о достављању амбалаже на даљу обраду.

Члан 10.

Лекови и амбалажа уништавају се, по правилу, на местима за прикупљање и уништавање отпадних материја из насеља.

Ако се лекови и амбалажа уништавају на местима из става 1. овог члана, уништавање се мора вршити на простору одвојеном од простора на коме се уништавају друге отпадне материје.

Лекови и амбалажа могу се уништавати и на другим местима под условима предвиђеним овим правилником али се производи уништавања морају уклонити са тих места и пренети на места из става 1. овог члана.

Члан 11.

Овај правилник ступа на снагу наредног дана од дана објављивања у „Службеном листу СРЈ”.

  

Број 4/1-01-001/94

24. јануара 1994. године

Београд

Савезни министар

за рад, здравство и социјслну

политику,

Велибор Р. Поповић, с. р.

 

НАПОМЕНА ИЗДАВАЧА: 
Исправком Правилника о начину уништавања лекова, помоћних лековитих средстава и 
медицинских средстава ("Службени лист СРЈ, број 16/1994) додат је омашком 
изостављен образац извештаја о уништавању лекова, помоћних лековитих средстава, 
медицинских средстава и амбалаже (види Исправку - 16/1994-235)

 







*