На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
Влада доноси
 
ОДЛУКУ
о образовању Преговарачког тима за вођење преговора о приступању Републике Србије Европској унији
"Службени гласник РС", 
				број 71 од 14. августа 2015.
 
1. Образује се Преговарачки тим за вођење преговора о приступању Републике Србије Европској унији (у даљем тексту: Преговарачки тим). 
2. Преговарачки тим учествује у изради преговарачких позиција за вођење преговора о приступању Републике Србије Европској унији, у складу са посебним актом Владе и задужен je за вођење преговора о приступању Републике Србије Европској унији, по свим поглављима и у свим фазама преговора о приступању Републике Србије Европској унији.
Преговарачки тим врши послове из става 1. ове тачке у складу са основом за вођење преговора и закључивање уговора о приступању Републике Србије Европској унији коју утврђује Влада.
У циљу извршавања задатака Преговарачки тим обавља комуникацију са институцијама Европске уније, државама чланицама Европске уније, као и државама које имају статус кандидата за чланство у Европској унији.
3. Преговарачки тим чине:
1) шеф Преговарачког тима;
2) државни секретар у министарству надлежном за послове финансија; 
3) државни секретар у министарству надлежном за спољне послове; 
4) шеф Мисије Републике Србије при Европској унији – амбасадор; 
5) директор Канцеларије за европске интеграције;
6) представник кабинета члана Владе задуженог за европске интеграције;
7) остали чланови Преговарачког тима. 
Шефа Преговарачког тима именује Влада посебним решењем. 
Чланове Преговарачког тима, на предлог члана Владе задуженог за европске интеграције, именује Влада посебним решењем.
Преговарачки тим за свој рад одговоран је Влади. 
4. Преговарачки тим учествује у раду преговарачких група за преговоре о приступању Европској унији, у аналитичком прегледу и оцени усклађености прописа Републике Србије са правним тековинама Европске уније и њихове имплементације и разматра све акте који су од значаја за преговоре о приступању Републике Србије Европској унији.
Преговарачки тим припрема и подноси Влади извештаје о стању преговора после сваког састанка међувладине конференције између Републике Србије и Европске уније, као и посебне извештаје, уколико то Влада затражи.
Чланови Преговарачког тима, једном месечно, шефу Преговарачког тима, подносе извештај о току преговора по поглављима из своје надлежности.
Шеф Преговарачког тима, једном месечно, подноси обједињени извештај о току преговора по поглављима, члану Владе надлежном за европске интеграције, а једном у три месеца Влади. 
5. Стручне организације и стручњаци у одређеним областима могу бити ангажовани ради решавања одређених сложених питања која се односе на задатке Преговарачког тима, уз претходну сагласност Владе, а на предлог члана Владе задуженог за европске интеграције и шефа Преговарачког тима.
6. Канцеларија за европске интеграције пружа стручну и административно-техничку подршку раду Преговарачког тима.
7. Преговарачки тим, посредством Министарства спољних послова, обавештава дипломатске мисије Републике Србије у земљама чланицама Европске уније и при Европској унији о ставовима Владе у вези са питањима која се односе на преговоре о приступању.
Секретар и заменик секретара међувладине конференције о приступању Републике Србије Европској унији именују се уз консултацију са чланом Владе задуженим за европске интеграције и са шефом Преговарачког тима.
8. Предлог акта којим се одобрава службено путовање шефа Преговарачког тима и члана преговарачког тима потписује члан Владе задужен за европске интеграције.
Извештај са службеног путовања шеф Преговарачког тима и члан Преговарачког тима достављају у року од седам дана од реализације путовања члану Владе задуженом за европске интеграције, Mинистарству спољних послова и надлежној преговарачкој групи.
9. Министарство спољних послова непосредно информише Преговарачки тим о свим релевантним информацијама из Европске уније, држава чланица и држава кандидата за чланство у Европској унији.
Преговарачки тим, у складу са динамиком преговора, припрема инструктивне материјале и доставља их Министарству спољних послова, ради информисања и ангажовања дипломатских представништава у државама чланицама и државама кандидатима за чланство у Европској унији. 
10. Преговарачки тим на иницијативу и посредством Националног конвента о Европској унији, односно Привредне коморе Србије информише заинтересовану јавност о току, садржају и битним документима у преговорима о приступању у складу с прописима и међународним споразумима којима се регулише заштита тајних података и приступ тајним подацима.
11. Шеф Преговарачког тима и чланови Преговарачког тима имају право приступа тајним подацима из њихове надлежности у складу с прописима којима се уређује тајност података и међународним споразумима којима се регулише приступ, заштита и размена тајних података.
12. Питања у вези са организацијом и начином рада Преговарачког тима, поступцима за доношење одлука Преговарачког тима и другим поступцима, као и друга питања која нису уређена овом одлуком уређују се Пословником о раду Преговарачког тима.
Пословник о раду Преговарачког тима, уз претходно прибављену сагласност члана Владе задуженог за европске интеграције, доноси Преговарачки тим. 
13. Шеф Преговарачког тима и чланови Преговарачког тима имају право на накнаду за рад чија се висина утврђује посебним актом Владе.
Средства за исплату накнаде за рад шефа и чланова Преговарачког тима обезбеђује Генерални секретаријат Владе.
Трошкове службених путовања чланова Преговарачког тима сносе државни органи и органи државне управе у којима су запослени.
Трошкове службених путовања чланова Преговарачког тима који нису запослени у државним органима и органима државне управе обезбеђује Генерални секретаријат Владе. 
Техничке и материјалне услове за рад Преговарачког тима обезбеђује Генерални секретаријат Владе. 
14. Даном ступања на снагу ове одлуке престаје да важи Одлука о образовању Преговарачког тима за вођење преговора о приступању Републике Србије Европској унији („Службени гласник РС”, број 78/13). 
15. Ова одлука ступа на снагу осмог дана од дана објављивања у „Службеном гласнику Републике Србије”.
 
05 број 02-8668/2015
У Београду, 13. августа 2015. године
Влада
Председник, 
Александар Вучић, с.р